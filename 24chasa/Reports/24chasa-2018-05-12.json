{"url": "https://www.24chasa.bg/novini/article/6860088", "text": "Най-малко 26 души бяха убити и 8 - ранени, от неизвестни терористи при атака срещу село в северозападната част на Бурунди, предаде ДПА, като се позова на бурундийския министър на обществената сигурност. Нападнатото село се намира на границата с Демократична република Конго. Въоръжените лица влезли в бурундийското село откъм ДР Конго, а след като атаката приключила, избягали обратно в съседната страна, заяви министърът, Ален Гийом Буньони, предава БТА. Той осъди \"тези убийства, които са извършени от терористи, прекосили границата откъм ДР Конго\". Бурундийските власти са влезли във връзка с конгоанските, за да заловят нападателите, допълни Буньони. Засега причината за атаката остава неизвестна.", "date": "2018.05.12", "title": "Най-малко 26 убити при терористична атака в Бурунди"}
{"url": "https://www.24chasa.bg/novini/article/6860051", "text": "Трима души бяха убити при бомбена експлозия в Ирак днес. Атаката бе свързана от силите за сигурност с произведените през деня в страната парламентарни избори, предаде Ройтерс. Тримата мъже загинали при експлозията на прикрепена към колата им бомба в населен с араби сунити район южно от северния иракски град Киркук. Двама от убитите били избиратели, а третият - наблюдател, предава БТА. Отговорност за атаката пое групировката \"Ислямска държава\". Днешните избори в Ирак бяха първите, след като миналата година властите обявиха победа над джихадистите. В навечерието на гласуването \"Ислямска държава\" заплаши с атаки.", "date": "2018.05.12", "title": "Трима убити при атака в Ирак, свързана от силите за сигурност с изборите"}
{"url": "https://www.24chasa.bg/novini/article/6860060", "text": "Временно движението по път I-6 Лозенец – Венец е ограничено, поради пътнотранспортно произшествие. Това съобщиха от Агенция \"Пътна инфраструктура\" Шофьорите да се движат с повишено внимание и съобразена скорост, спазвайки указанията на \"Пътна полиция\", по обходен маршрут пътен възел „Петолъчката“ - пътен възел. „Зимница“ - АМ „Тракия“ - пътен възел „Карнобат“.                                                                                                                                                                                                                                                                                                                       ", "date": "2018.05.12", "title": "Катастрофа затрудни движението по пътя Лозенец - Венец"}
{"url": "https://www.24chasa.bg/novini/article/6859876", "text": "С 2 години и половина е намалил присъдата на Стефан Станев Софийският апелативен съд. Така убиецът на красивата студентка Виола Николова ще лежи 22 г. и половина вместо 25 г. Станев е подсъдим за жестокото убийство на приятелката си на 23 юни м.г. Мъжът бил надрусан с коктейл от 4 вида дрога. След скандал с Виола грабнал стик за голф, съборил я на земята и почнал да я души. После я колил с 3 кухненски ножа. Един от тях се счупил и острието останало забито в шията на жената. След убийството Стефан викнал приятелка в дома си, показал ѝ трупа на Виола и отпътувал за Созопол. По пътя качил на стоп 35-годишната Венера Лазарова и 8 г. по-младия Звездимир Ташев. Край ямболското с. Зимница извадил метален бокс, измъкнал Ташев от седалката до шофьора и почнал да го удря. От побоя се спукала околоочната ябълка на мъжа, а Лазарова успяла да вземе багажа и да избяга. Според състав на Софийския апелативен съд с председател Камен Иванов обаче няма достатъчно доказателства по делото за побоя край Ямбол. Макар по делото да са приложени материали по процеса за побоя, магистратите смятат, че те “нямат доказателствена стойност”. Преди да убие Виола, срещу Станев имаше 4 жалби за тормоз от бившата му съпруга. Прокурори обаче ги хвърлили в кошчето. Затова шефът на районните обвинители в София подаде оставка. След заповед на главния прокурор отпреди седмица сигналите за домашно насилие се докладват вече на дежурен прокурор веднага, при което незабавно се прилагат и старите оплаквания. Присъдата на Станев не е окончателна и може да бъде атакувана пред Върховния съд. Срещу него има и разследване за опит за убийство на съкилийник с химикалка.", "date": "2018.05.12", "title": "Намалиха присъдата на убиеца на Виола"}
{"url": "https://www.24chasa.bg/novini/article/6860071", "text": "Арменският президент Армен Саркисян вече назначи всички министри в правителството на новия премиер Никол Пашинян, предаде ТАСС, като се позова на пресслужбата на държавния глава. Министър на външните работи ще е Зограб Мнацаканян, досега постоянен представител на Армения в ООН, предава БТА. Мнацаканян е завършил през 1990 г. Московския държавен институт за международни отношения (МГИМО), а от 1991 г. е на работа във външно министерство. През 2011-2014 е заместник-министър на външните работи, а от 2014 г. - постоянен представител на Армения в ООН. За министър на отбраната бе назначен Давид Тоноян, досега министър на извънредните ситуации. Министерството на финансите бе оглавено от Атом Джанджугазян, бивш финансов заместник-министър. Във вторник арменският парламент избра опозиционния лидер Пашинян за нов премиер, след като оглавени от него протести принудиха предишния министър-председател, Серж Саркисян, да подаде оставка миналия месец.", "date": "2018.05.12", "title": "Арменският президент назначи министрите в правителството на новия премиер Пашинян"}
{"url": "https://www.24chasa.bg/novini/article/6860092", "text": "Партията на президента Реджеп Тайип Ердоган обвини правителството на Германия във фаворизиране на опозиционни партии в предстоящите избори в Турция, съобщи ДПА. Решението на Берлин да забрани на държавни служители да участват в кампанийни събития преди президентските и парламентарните избори на 24 юни явно се отнася само до Партията на справедливостта и развитието /ПСР/, заяви представител на управляващата партия пред ДПА в Истанбул, предава БТА. Мустафа Йенероглу каза, че Германия по този начин взима страна в изборната кампания на чужда страна. Той каза, че докато предизборни прояви на ПСР в Германия са забранени, тези на опозиционните партии са толерирани. Германският министър по европейските въпроси Михаел Рот заяви наскоро, че думата \"държавен служител\" се отнася не само за членове на правителството, но и за опозиционните политици. В Германия живеят около 1,4 милиона турци, които имат право на глас в изборите през юни. Германия миналата година отхвърли искане на Ердоган да организира митинг по време на срещата на върха на Г-20 в Хамбург преди референдума за конституционните промени в Турция.", "date": "2018.05.12", "title": "Партията на Ердоган обвинява Германия в изборни пристрастия"}
{"url": "https://www.24chasa.bg/novini/article/6860081", "text": "Египет протестира остро пред Русия днес заради онлайн анкета на телевизия Ар Ти (преди \"Раша тудей\") за суверенитета на спорна територия, предадоха световните агенции, като се позоваха на комюнике на египетското министерство на външните работи. Вчера руската държавна медия попита посетителите на своя сайт дали според тях Халаиб - район с излаз на Червено море, който е богат на полезни изкопаеми - принадлежи на Египет или на Судан, предава БТА. Египетският външен министър Самех Шукри осъди строго анкетата и поиска от руските власти \"спешно обяснение за това неприемливо поведение\". В знак на протест той отмени свое интервю, което трябваше да даде за Ар Ти в навечерието на свое официално посещение в Русия. Днес тази руска държавна телевизия премахна въпроса от своя сайт. Досегашният резултат от гласуването в интернет не е ясен. Отношенията между Египет и Русия се засилиха значително през последните години въпреки напреженията след взривяването на руски пътнически самолет, излетял от египетския курорт Шарм ел Шейх на 31 октомври 2015 г. - атентат, при който загинаха всички 224 души на борда и отговорност за който пое групировката \"Ислямска държава\", отбелязва Франс прес. Двете страни подписаха през декември в Кайро при много тържествена обстановка, в присъствието на египетския президент Абдел Фатах ас Сиси и на руския му колега Владимир Путин, договор за построяване на първата атомна електроцентрала в Египет. Египетските министри на външните работи и на отбраната са очаквани от руските си колеги следващата седмица за обсъждане на двустранните отношения и ситуацията в Близкия изток. Египет е критикуван за сериозни медийни ограничения. Страната е чак на 161-о място от общо 180 държави в класацията за свобода на медиите на неправителствената организация \"Репортери без граници\", отбелязва още Франс прес. Ройтерс припомня, че Египет контролира триъгълника Халаиб, а Судан претендира за тази територия от 1958 г.", "date": "2018.05.12", "title": "Египет протестира пред Русия за онлайн анкета на Ар Ти за спорна територия"}
{"url": "https://www.24chasa.bg/novini/article/6860108", "text": "Когато става въпрос за сериозен кредит, който ще се връща с години, сме склонни да проверим и в 10 банки какви са условията. Когато обаче се отнася до таксите, които ни удържат по сметката, в която ни идва заплатата, оказва се, че масово не сме наясно кое колко струва, съобщава  .  Тегленето от банкомат средно струва 20 стотинки. Има и банки, които го предлагат и безплатно. Когато се ползва машина на чужда банка, тегленето може да надскочи и 1,50 лв. За листчето, което получаваме, когато проверяваме баланса си – даваме 30 стотинки. Затова, ако искате да имате черно на бяло в ръката колко има в сметката, по-добре си пазете бележката от последното теглене. Оказва се, че генерирането на нов пин код може да ни струва от 10 стотинки до 1 лев. Има и такси за блокиране или отблокиране на картата. Според финансисти българинът смята таксите за несъществени. „Не сравняват – да кажат: Я да видя тук, ако е 5 лева – да видя в друга банка дали не е 3 лева или 2 лева. Повечето хора в интерес на истината не обръщат внимание на тези такси. Банките печелят основно от две неща – приходи от лихви по кредитите, които са раздали и от такси”, заяви Тихомир Тошев. И ако миналата година приходите от лихви намаляват, то тези от такси растат. ", "date": "2018.05.12", "title": "Потребителите масово не са наясно с банковите такси"}
{"url": "https://www.24chasa.bg/novini/article/6860086", "text": "Полицията в Албания разби международен канал за трафик на наркотици, по който са били доставяни марихуана, хероин и кокаин в страните членки на Европейския съюз, съобщи Асошиейтед прес. Албанската полиция съобщи, че са арестувани 13 албанци, а петима други са задържани в Турция и Македония. Групата е заподозряна за трафик на седем метрични тона марихуана, които полицията в Гърция, Македония, Италия и Турция е конфискувала през последните две години, предава БТА. Престъпната група е била замесена и в трафик на хероин от Турция и кокаин от Южна Америка. Албания е известна като кръстопът за контрабанда на марихуана. Операция на правителството доведе до значително намалянване на плантациите с канабис, но редовните залавяния доказват, че трафикантите имат още складирана марихуана.", "date": "2018.05.12", "title": "13 албанци бяха арестувани за трафик на\nнаркотици"}
{"url": "https://www.24chasa.bg/novini/article/6859926", "text": "Видео с паническия бяг на германец на летището във Варна го направи най-известния изчезнал човек в ютюб, пише британският в. “Дейли мирър”. 30-секундният запис от охранителна камера е направен през юли 2014 г. Това е последният път, когато Ларс Митанк е видян. Изчезването на германеца подхранва четвърта година всякакви конспиративни теории. В края на юни 2014 г. 28-годишният тогава Ларс пристига за едноседмична почивка в “Златни пясъци”, от която трябва да се прибере на 7 юли. До един момент Ларс изглежда като обикновен млад мъж, облечен в жълта тениска, който пресича летището във Варна с багажа си. В следващата секунда германецът хуква в луд спринт през терминала, прескача ограда и се загубва в близката гора. В него остават само задграничният му паспорт и портфейлът с 300 евро. Ларс беше търсен дори в Бразилия, след като се появи снимка на млад мъж в безпомощно състояние в местна болница, приличащ поразително на него. Родителите му обявиха награда от 40 000 евро за всеки, който може да даде информация. ", "date": "2018.05.12", "title": "Бягащ на летище Варна германец - най-известния изчезнал в ютюб (Видео)"}
{"url": "https://www.24chasa.bg/novini/article/6860120", "text": "Каталунският парламент не успя днес да избере от първи път сепаратиста Жоаким (Ким) Тора за премиер на испанската област, предаде Асошиейтед прес. Тора бе подкрепен от 66 депутати - с два гласа по-малко от необходимото абсолютно мнозинство. Горещ привърженик на идеята за независимост на Каталуния, той все пак ще има още един шанс да стане регионален премиер - в понеделник, когато ще му е достатъчно обикновено мнозинство, предава БТА. Причина за днешния неуспех на Тора са вътрешни борби в лагера на сепаратистките партии. В резултат четирима депутати от крайната левица се въздържаха при гласуването. Тази сепаратистка формация реши утре как да гласува в понеделник. Ако не бъде избран каталунски премиер до 22 май, може автоматично да бъдат свикани предсрочни регионални избори. Кандидатурата на Тора бе посочена от бившия областен премиер Карлес Пучдемон, който се отказа от опитите си да заеме отново поста, след като бе възпрепятстван от испанското правосъдие.", "date": "2018.05.12", "title": "Каталунският парламент не успя да избере Ким Тора за регионален премиер"}
{"url": "https://www.24chasa.bg/novini/article/6859988", "text": "Парламентарните избори в Ирак - първите след обявената победа над групировката \"Ислямска държава\" - завършиха без сериозни инциденти и при ниска избирателна активност, съобщиха осведомителните агенции. Резултатите се очакват до 48 часа, но преговорите за определяне на министър-председател, който ще има задачата да състави правителство, се очакват да продължат с месеци, отбелязва Асошиейтед прес. По време на предизборната кампания нямаше ясен фаворит. Най-сериозни конкуренти на сегашния премиер Хайдер ал Абади са партии, които са тясно свързани с Иран, предава БТА. След като избирателните секции затвориха в 18 ч. (и българско време), улиците на Багдад постепенно се изпълниха с коли, тъй като бе частично вдигнат полицейският час, наложен от съображения за сигурност в опит да се увеличи избирателната активност. Днес на почти всички частни автомобили бе забранено да се движат по улиците на иракската столица, за да се ограничи възможността за извършване на атентати. Много гласоподаватели обаче се оплакаха, че е трябвало да вървят пеша повече от 4 километра, за да отидат до секциите. Най-висшият шиитски духовник в Ирак, великият аятолах Али ас Систани, прикани иракчаните да упражнят правото си на глас, за да не допуснат на власт да дойде \"един корумпиран парламент\". На днешните избори за пръв път бе използвана нова електронна система за гласуване с цел ограничаване на измамите. За да участват в гласуването, иракчаните получиха нови идентификационни карти с биометрични лични данни. Не всички обаче успяха да получат навреме новите си документи и заради това не успяха да гласуват. Имаше и отделни оплаквания за проблеми в работата на системата. Като цяло избирателната активност е била ниска. Според наблюдател от германската фондация \"Фридрих Еберт\", посетил днес 18 секции в Багдад, към 15 ч. са гласували около 10 на сто от регистрираните избиратели, съобщи ДПА. За да се подобри сигурността и да се предотвратят атентати, в избирателните секции бяха разположени хиляди служители на силите за сигурност.", "date": "2018.05.12", "title": "Парламентарните избори в Ирак - без сериозни инциденти и при ниска активност"}
{"url": "https://www.24chasa.bg/novini/article/6859990", "text": "Германците харчат всяка година милиарди повече за бира и високоалколхолни напитки от супермаркетите, отколкото за вино и шампанско, сочи изследване на компанията за маркетингови изследвания \"Нилсън\", цитирано от ДПА. За 2017 г. средностатистическият германски потребител е купил 74 л бира и други напитки на основата на бирата на стойност 7,4 милиарда евро според проучването. Консумацията на вино обаче е значително по-малка - само 6,6 л на човек. За тази напитка германците са похарчили общо 1,3 млрд. евро, предава БТА. Въпреки че в Германия има благоприятен климат за производство на вино, консумацията на вина от традиционни германски сортове грозде като \"Граубургундер\" и \"Ризлинг\" отстъпва по популярност на бирата. В проучването на \"Нилсън\" обаче се констатира раздвижване на пазара на бирата, където по-малко популярни марки, както и безалкохолните бири започват да се купуват все повече. Германия е известна с богатите си традиции в пивоварството. Сред тях е и така нареченият закон за чистота на бирата, който е в сила от 1516 г. и с него се ограничава броят на съставките, използвани при варенето на бира.", "date": "2018.05.12", "title": "Германците харчат милиарди повече за бира, отколкото за вино"}
{"url": "https://www.24chasa.bg/novini/article/6859994", "text": "Председателката на сръбския парламент Мая Гойкович заяви, че председателят на Лигата на социалдемократите във Войводина Ненад Чанак, без да се консултира, е поканил парламентаристи от Прищина и депутати от парламента на Каталуния на международната среща \"С идеята за ЕС към мир и развитие\". В изявление за днешния брой на вестник \"Политика\" Гойкович посочи, че е бил предотвратен голям политически скандал, тъй като ако поканата бе реализирана, това би означавало обида за Испания, страна, чиято териториална цялост и суверенитет Сърбия абсолютно уважава, предава БТА. Според Гойкович Чанак като председател на парламентарната комисия за европейска интеграция, на срещата, която се провежда в парламента, без да се консултира с нея и без тя и членовете на комисията да знаят това, е поканил парламентаристи от Косово и депутати от испанската област Каталуния, която проведе референдум за независимост. Обяснявайки как е било възможно да се изпрати покана в Косово и Каталуния, тя подчерта, че Чанак е приватизирал организацията за тази добре подготвена среща, на която присъстват председатели на отделни парламенти, министри, посланици и испански парламентарни представители. В разговор с членове на комисията разбрах, че поканите на адресите на отделни потенциални участници в срещата, които сега, след моята реакция, не са тук, са пристигнали директно от Лигата на социалдемократите от Войводина. Това е бил опит ЛСВ да проведе своя политика, а не политиката на държавата Сърбия, подчерта Мая Гойкович. Тя добави, че след нейната реакция парламентът е изпратил писмо до парламента на Каталуния, че нейните депутати са били поканени по грешка и техните покани не важат. ", "date": "2018.05.12", "title": "Предотвратиха дипломатически скандал в Сърбия"}
{"url": "https://www.24chasa.bg/novini/article/6860021", "text": "В индийския щат Карнатака днес започнаха избори, на които министър-председателят Нарендра Моди се стреми да установи контрол върху един от малкото райони, управлявани от опозиционната партия Индийски национален конгрес, предаде Ройтерс. След една година Моди ще се изправи на парламентарни избори, а представянето на партията му Бхаратия джаната на гласуването в Карнатака може да даде представа дали тенденциите са все още в негова полза, предава БТА. Бхаратия джаната и нейните съюзници в момента са на власт в 22 от 29-те щата в Индия, но след Карнатака в още три щата ще има избори до края на годината. И Моди, и лидерът на Индийския национален конгрес Рахул Ганди водят усилена кампания в Карнатака, който е единственият южен щат, където Бхаратия джаната е успявала да спечели властта на местно ниво.", "date": "2018.05.12", "title": "Премиерът на Индия се бори за властта в\nюжния щат Карнатака"}
{"url": "https://www.24chasa.bg/novini/article/6860024", "text": "500 патрона и пистолет са открити у арестувания началник от здравната каса в Пловдив Иван Деспотов. Предстои да се установи дали са законно притежавани. Това стана ясно днес в окръжния съд, където бе разгледана мярката му за неотклонение. Заедно с Деспотов в залата бе доведен колегата му Влади Манев, който е шеф на отдел \"Контрол на аптеки\" в РЗОК-Пловдив. Адвокатите на двамата - Зоя Тошкова и Стефан Левашки, заявиха, че клиентите им не се познавали с другите двама в схемата за източване на касата Николай Александров и Димитър Йотов. Според разследващите обаче има достатъчно доказателства за съучастието им. В сряда, когато всичките са били задържани, в колата на Манев и Деспотов са намерени около 50 000 лева. Това бил техният пай, който трябвало да си разпределят. Когато спецполицаите преградили пътя на колата им, Манев пуснал 20 000 лева в краката си. Останалите пачки са открити в багажника на автомобила. По искане на прокуратурата окръжният съд остави в ареста Иван Деспотов и Влади Манев. Съучастниците им Николай Александров и Димитър Йотов вече са на свобода с парични гаранции съответно от 20 000 и 3000 лева. Адвокатите на здравните шефове заявиха, че ще обжалват в законовия тридневен срок пред апелативния съд в Пловдив.", "date": "2018.05.12", "title": "500 патрона открили у арестуван шеф от здравната каса"}
{"url": "https://www.24chasa.bg/novini/article/6859902", "text": "Нашето желание е повече деца да се научат да играят шах. Той е спорт и игра, която възпитава и едновременно развива дисциплина и креативност, търпимост, концентрация и пространствено мислене. Това каза министърът на образованието и науката Красимир Вълчев при откриването на първия шахматен турнир за деца и ученици \"Столичен дебют\" в 121-во Средно училище \"Георги Измирлиев\", цитиран от пресцентъра на МОН. Според Вълчев шахът е игра, достъпна за всички деца, в която има много повече стратегическо мислене, отколкото във всяка друга. Изследвания, направени в други страни, показват зависимост между играта на шах и образователните резултати на учениците по другите учебни дисциплини. Тези деца, които играят шах, показват по-добри резултати. Министерството на образованието ще се опита да насърчи с всички инструменти, с които разполага, играта на шах при децата и учениците. Това ще стане чрез дейностите по интереси, е заявил министър Вълчев. Той е съобщил, че се разработва нормативен акт, въз основа на който ще се финансират дейностите по интереси, включени в проекта \"Твоят час\", след като той приключи. Една от тези области е играта на шах. Заедно с Федерацията ще се разработи програма, която да включва и някои допълнителни мерки за стимулиране на повече деца да играят шах. Министърът на образованието е поздравил присъстващите родители и учители за това, че са успели да мотивират децата си да играят шах и след като е пожелал на участниците успех, също се е включил в състезанието. Красимир Вълчев е изиграл две партии като е победил шестгодишната Яна Матеева от Пловдив, но е бил победен от десетгодишния Светлен Иванов от София. В турнира по шахмат са се включили 60 деца и двама възрастни. Състезанието по шах се организира с цел популяризирането на предстоящите първи държавни ученически първенства, които ще се състоят в курортния комплекс \"Албена\" от 19 до 22 май 2018 г.", "date": "2018.05.12", "title": "Вълчев: Ще опитаме да насърчим\nдецата да играят шах, развива креативност и пространствено мислене"}
{"url": "https://www.24chasa.bg/novini/article/6859904", "text": "Германският канцлер Ангела Меркел изрази днес безпокойство от ситуацията в Украйна, където \"всяка нощ има нарушения на прекратяването на огъня и всеки ден загиват хора\". Тя заяви това на церемонията, на която получи отличие, наричано \"католическата Нобелова награда за мир\", предаде Франс прес. \"Украйна ни тревожи и в рамката на нормандския формат (Германия, Франция, Русия и Украйна) се опитваме да постигнем спазване на Минските споразумения\", каза Меркел на церемония в Асизи, Италия, на която бе удостоена с наградата \"Светилник на мира на Свети Франциск\". Тя увери украинците, че \"не са сами\", предава БТА. Германският канцлер спомена и напрежението между Израел и Иран в Сирия. Ситуацията се изостри след излизането на Съединените щати от споразумението за иранската ядрена програма, каза Меркел и определи сигурността на Израел като национален интерес на Германия. Дъщеря на протестантски пастор, Меркел бе удостоена с \"католическия Нобел\" \"за своята работа за помирение, благоприятстваща съвместното мирно съществуване между народите\", заявиха францисканските монаси от Асизи. Както обясни говорителят на базиликата на СВети Франциск отец Енцо Фортунато, Меркел е наградена за усилията й оказване на помощ и приемане на бежанци. \"В най-болезнения и най-тежък период от библейския изход на сирийци от земите им канцлерът на Германия отвори границите, като прояви смелост и решимост, и не се уплаши да тръгне срещу общественото мнение\", каза свещеникът, цитиран от ТАСС. Германският канцлер посети гроба на Свети Франциск. Меркел ще се срещне с 300 младежи от 37 страни, включително бежанци от Сирия и техни връстници, преминали през бежански лагери в Либия. Наградата \"Светилникът на мира\" е слабо позната на широката общественост. Тя е връчена за първи път през 1981 г. на полския дисидент Лех Валенса. Нейни носители през годините са папа Йоан-Павел Втори и Майка Тереза (1986 г.), Ясер Арафат (1990 г.), Михаил Горбачов (2008 г.), Шимон Перес (2013 г.), Махмуд Абас (2014 г.), папа Франциск (2015 г.) и Хуан Мануел Сантос (2016 г.), припомня Франс прес. Колумбийският президент, който бе почетен гост на днешната церемония, осъди всички, които изпитват \"носталгия по войната\". Правителството на Сантос се опитва да приложи мирното споразумение с основната партизанска групировка в страната - Революционните въоръжени сили на Колумбия (ФАРК), и да сключи аналогичен договор с втората по численост бунтовническа фракция в страната - Армията за национално освобождение (АНО), отбелязва Франс прес.", "date": "2018.05.12", "title": "Меркел получи католическия Нобел за мир, осъди нарушаването на примирието в Украйна"}
{"url": "https://www.24chasa.bg/novini/article/6859914", "text": "Земетресение с магнитуд 3,2 по скалата на Рихтер е било усетено в Стара Загора. Това показва сайтът на Националния институт по геофизика, геодезия и география на БАН,. Трусът е с дълбочина 20 км и е регистриран в 8:30 ч. тази сутрин.                                                                                                                                                                                                                                                                                                                       ", "date": "2018.05.12", "title": "Земетресение в Стара Загора"}
{"url": "https://www.24chasa.bg/novini/article/6859923", "text": "Ученици от Първа английска езикова гимназия в столицата засадиха 120 акациеви дръвчета в Новата гора на София по случай 60-годишнината на училището. Празникът ще бъде отпразнуван на 6 юни 2018 г. в НДК.                                                                                                                                                                                                                                                                                                                       ", "date": "2018.05.12", "title": "Първа английска засади 120 акациеви дръвчета"}
{"url": "https://www.24chasa.bg/novini/article/6859933", "text": "Премиерите на Македония и Гърция Зоран Заев и Алексис Ципрас ще се срещнат на 17 май в София , съобщи посредникът в спора за името Матю Нимиц след срещата с двамата външни министри в гръцкия курорт Сунион, предаде агенция МИА. Мога да характеризирам срещата като много сериозна, работихме упорито, много пъти напрежението нарастваше. Свършихме определена позитивна работа. Двамата министри ще информират премиерите в подготовката за срещата им в София на 17 май. Като цяло това е посланието от срещата, каза Нимиц, предава БТА. Това съобщение след преговорите между двамата външни министри и Нимиц в Сунион, които продължиха над шест часа, представляват пробив в търсенето на решение на спора, продължаващ 27 години, отбелязва Франс прес.", "date": "2018.05.12", "title": "Премиерите на Македония и Гърция ще се срещнат на 17 май в София"}
{"url": "https://www.24chasa.bg/novini/article/6859942", "text": "Временно движението се осъществява в две ленти при км 22 в посока София на АМ \"Хемус\", поради пътнотранспортно произшествие. Това съобщиха от Агенция \"Пътна инфраструктура\". Шофьорите да се движат с повишено внимание и съобразена скорост, спазвайки указанията на служителите на \"Пътна полиция\".", "date": "2018.05.12", "title": "Движение в две ленти на АМ \"Хемус\" заради катастрофа"}
{"url": "https://www.24chasa.bg/novini/article/6859953", "text": "Шерпите, които стигнаха до лагер 2 под Шиша Пангма са преустановили операцията за събота, съобщиха от ръководството на експедицията. Те смятаха да стигнат до лагер 3 в търсене на българския алпинист, но времето ги спряло и се върнали назад. Екипът от шерпи и китайски спасители ще пренощува в лагер 2 и в неделя ще продълж търсенето в по-горната част от Тибет. Припомняме, че Боян Петров е в неизвестност от 3 май. В лагер 2 бе намерена палатката на Боян, която обаче се оказа празна. Нямаше и следа той да се е връщал в него.При облитането на местността са били направени над 100 снимки. След това са разчетени в Катманду. Първоначално от въздуха били забелязани петна, които сочели за човешка дейност. При разчитането обаче било установено, че става въпрос за камъни и скали. Така въздушният екип не успял да помогне на наземния. Двата непалски хеликоптера направиха две облитания над лагер 3 под Шиша Пангма. Опитали се да пуснат спасители по въжета, но вятърът не позволил. Било пуснато такова с тежест, но то било върнато обратно и се ударило в машината. В такава ситуация, ако е имало човек, той е щял да загине. Алпинистите са прекратили търсенето за днес поради намалена видимост и заради собствената си безопасност. Ще тръгнат към лагер 3 рано утре сутрин. Към момента здравословното им състояние е добро, пише сайтът Dream Wanderlust. \"Достигнали са до Лагер 3 двама шерпи и двама или трима китайци. Първоначално имаше информация, че е открита палатка, но тя се опроверга. Имало е тениска, но тя със сигурност не е на Боян Петров. Алпинистите са били изморени и са си легнали веднага. Все още няма следа от търсенето. На снимките от хеликоптерите няма следа от Боян. Утре групата, която е на Лагер 3, ще се опита да изкачи върха, за да може да мине по пътя на Боян и да търси места по пътя му, където би могло да има някакво събитие. В Лагер 2 групата е доста голяма, има и италианци, и ще се опита по-бавно да стигне до Лагер 3, и да потърси встрани от маршрута, който е най-директният до Лагер 3\", каза един от организаторите на експедицията на Диян Петков за Би Ти Ви.", "date": "2018.05.12", "title": "Шерпите спряха издирването на Боян Петров за събота (Обновена)"}
{"url": "https://www.24chasa.bg/novini/article/6859962", "text": "Парламентарната група на ГЕРБ ще подкрепи направеното от кмета на Стара Загора Живко Тодоров предложение да не се пребоядисват пешеходните пътеки, които са в червен и черен цвят. От една страна причината е, че ярките цветове са по-забележими, а от друга - голяма част от общините трябва да отделят сериозен финансов ресурс за тяхното премаркиране в бяло и черно. Това коментира пред журналисти в Стара Загора заместник-председателят на ГЕРБ и председател на ПГ на партията Цветан Цветанов, цитиран от пресцентъра на ГЕРБ. В Стара Загора Цветан Цветанов е участвал в Регионалната политическа академия на местната структура на партията. \"Хубаво е да въведем повече видеонаблюдение и видеокамери в населените места, защото това ще даде възможност за по-голяма обективност и ще се избегне възможността за корупционни действия\", е подчертал Цветанов. Той е добавил, че една от най-добрите системи за сигурност е във Великобритания, а там във всички населени места, включително и в транспорта, има видеонаблюдение. \"Трябва да направим чрез законодателни промени така, че общините да инвестират в подобна инфраструктура, защото пътната безопасност е от изключителна важност, а и от друга страна ще освободим полицейски ресурс\", категоричен е бил заместник-председателят на ГЕРБ. \"Водим дебат и за промени, свързани с общинска полиция, което също е идея на Живко Тодоров. В момента за такава имат ресурс само големите общини. Има възможност, чрез съответни промени в законите, звената, които са към общините, да могат да осъществяват една част от проверките, изискващи полицейски ресурс\", е обяснил Цветан Цветанов. На форума председателят на ПГ на ГЕРБ е заявил: \"Уверявам ви, че всичко това, което прави Живко Тодоров на местно ниво, среща подкрепата на хора от всички политически сили. Ние ще изпълним поетите ангажименти към Стара Загора. Един от тях е нова спортна зала. Въпросът е, че невинаги могат да се решат нещата в кратък период от време\". По думите на Цветанов с години са наслагвани проблеми и голяма част от тях не търпят отлагане, какъвто е и примерът с отсечката на автомагистрала \"Тракия\" от Пловдив до Стара Загора.", "date": "2018.05.12", "title": "Цветанов: Благодарение на Живко Тодоров и екипа му Стара Загора се преобрази"}
{"url": "https://www.24chasa.bg/novini/article/6859965", "text": "Сърбия няма да приеме членство на Косово в ООН в замяна за Съюз на сръбските общини, \"Какъвто и да е натиск или план Сърбия да бъде накарана да постъпи противно на определените \"долни граници\" просто е осъден на неуспех. Разбира се, позицията на западните страни, които признаха Косово за държава, е такъв, те биха желали и ние да признаем тази самопровъзгласила се държава и тя да стане член на ООН. Всички тези писания /в медиите/, които говорят за някакви предложенвия \"едно за друго\", всъщност са опит да се покаже, че на Сърбия се предлага нищо за всичко и това, естествено, е неприемливо\", каза Дрецун за радио Белград, предава БТА. заяви председателят на парламентарната комисия за Косово Милован Дрецун и повтори, че единственото приемливо решение е достигането до компромис по пътя на диалога, предаде Танюг. По-рано сръбските медии съобщиха, че западните страни обмислят вариант за промяна на формата на диалога между Белград и Прищина. Танюг пише, че един от моделите, които се обмислят, е в преговорите да се включат повече посредници и набързо да се издействат неприемливи за Сърбия неща.", "date": "2018.05.12", "title": "Сърбия няма да приеме членство на Косово в ООН в замяна за Съюз на сръбските общини"}
{"url": "https://www.24chasa.bg/novini/article/6860029", "text": "„Въпреки разпространените митове, влизането в Еврозоната и въвеждането на еврото няма да доведе до инфлация и повишаване на цените в България. Последните няколко разширявания на Еврозоната със страни от нашия регион категорично го показват. Например, след приемането на еврото в Литва през 2015 г. цените се повишават с 0.1% в края на годината, а в по-рано приелите го Словакия и Словения с по 0.2%, което е пренебрежимо увеличение и може да бъде отдадено на много други икономически фактори.“ Това заяви българският евродепутат от ГЕРБ/ЕНП Ева Майдел по време на регионален семинар на ПП ГЕРБ – Стара Загора на 12 май 2018 г. в Старозагорски минерални бани. Това съобщиха от пресцентъра на ГЕРБ. „Не само, че няма да обеднеем след влизането в Еврозоната, а напротив, ще повишим жизнения си стандарт. Икономическият анализ на Института за пазарна политика от миналия месец, който беше изготвен по моя поръчка, показва, че през 2017 г. петте страни от ЦИЕ, влезли в еврозоната, ускоряват растежа си и достигат среден темп от близо 5%, докато Полша, Чехия и Унгария, които са извън евроклуба, растат с около 3.5-4%. Словакия, която е в Еврозоната, превъзхожда съседна Чехия по ниво на икономически растеж както през периода на членство в ERM II, така и през периода на членство в Еврозоната.“ Добави Ева Майдел пред 150 представители на местни власти, областни и общински ръководства на ГЕРБ от района на Стара Загора. На форумът присъстваха министър-председателят на България и председател на ГЕРБ Бойко Борисов, председателят на ПГ на ГЕРБ в парламента Цветан Цветанов, кметът на Стара Загора Живко Тодоров, кметът на Казанлък Галина Стоянова, зам.министрите на замеделието и храните Лозана Василева и на регионалното развитие Малина Крумова. Инфлацията в голяма степен не се влияе от приемането на еврото” Проинфлационният ефект, ако въобще го има, не надхвърля 0,3 пр. пункта (много под 1%).", "date": "2018.05.12", "title": "Ева Майдел: Въвеждането на еврото няма да доведе до повишаване на цените"}
{"url": "https://www.24chasa.bg/novini/article/6860045", "text": "28-годишен мъж е починал след като е бил наръган с нож при спречкване между няколко мъже. Това съобщиха от пресцентъра на ОДМВР-Шумен. Днес в 16.36 часа чрез телефон 112 в оперативната дежурна част на ОДМВР-Шумен е получен сигнал, че в района на площад \"Гривица\" в град Шумен е възникнало спречкване между няколко мъже. На място е изпратен екип на РУ Шумен. Впоследствие е получена информация, че мъж, който е бил участник в инцидента е наранен с нож в областта на гърдите. Откаран е от екип на ЦСМП Шумен в МБАЛ Шумен, където по-късно е починал. По първоначални данни е възникнало спречкване между двама братя съответно на 28 и 32 години от град Шумен и 36-годишен мъж с постоянен адрес в град Поморие. По първоначални сведения 36-годишният мъж е наранил с ножа си в областта на гърдите 28-годишния мъж. 36-годишният мъж и 32-годишният мъж са задържани на основание чл. 72, ал.1 от ЗМВР за срок до 24 часа. Извършва се оглед. Започнато е досъдебно производство. Работата по случая продължава под надзора на прокурор от Окръжна прокуратура Шумен.", "date": "2018.05.12", "title": "Млад мъж е починал, наръган в гърдите при спречкване в Шумен"}
{"url": "https://www.24chasa.bg/novini/article/6859928", "text": "Бойко Борисов персонално се е ангажирал да защити интересите на българските превозвачи срещу рестрикциите, които Европа иска да въведе за тях, известни като мерките “Макрон”. Българският премиер съобщи, че ще се чуе по телефона с френския президент в неделя. По-рано френската министърка на транспорта Елизабет Борн заяви, че европейският проект за “пакета мобилност” е неприемлив в сегашния си вид, защото улеснява “икономическия и социалния дъмпинг” от Централна и Източна Европа, предаде АФП. Сред предложенията на Еврокомисията е шофьорите на тежкотоварни камиони, които се намират повече от 3 дни в месеца в друга страна от ЕС, да бъдат смятани за “командировани работници” и да получават заплащане според местните ставки. Повечето източноевропейски членки на ЕС подкрепят реформите на ЕК. Страни като Франция и Германия обаче искат статутът на “командирован работник” да се прилага още от първия ден работа на тяхна територия за шофьори от други държави. Париж и Берлин са притеснени, че чужденците са склонни да приемат по-ниски заплати, а това създава нелоялна конкуренция с местните шофьори. “Простият принцип “еднакво заплащане за еднакъв труд на една и съща територия” за нас е нещо подразбиращо се. Налага се обаче да констатираме, че сега предложените текстове за пакета мобилност не спазват това условие”, заяви Борн на пресконференция с германския си колега Андреас Шойер. “В четвъртък и петък премиерът Борисов е разговарял с френския президент и с канцлера на Германия. Доколкото съм информиран, в неделя му предстои нов телефонен разговор с Еманюел Макрон по същата тема. В понеделник у нас пристига еврокомисарят по транспорта Виолета Булц. Безпрецедентна е подкрепата на държавата за българските превозвачи”, каза в Пловдив министърът на транспорта Ивайло Московски. По думите му преговорите не са приключвали. Нашите представители в Брюксел дебатирали на най-високо ниво. Междувременно в писмо до медиите от сдруженията в областта на автомобилните превози на товари също подчертаха, че получават безпрецедентна подкрепа от държавата на исканията си. Превозвачите заявяват, че след срещата им с премиера Бойко Борисов са напълно убедени, че изпълнителната власт ще съдейства чрез всички възможни инструменти в защита на българските превозвачи. Насроченият протест на всички български превозвачи за 17 май в София не е насочен срещу изпълнителната власт в България, а срещу предложенията на част от държавите в ЕС, които ще доведат до унищожаването на българския транспортен бизнес, добавят превозвачите. ", "date": "2018.05.12", "title": "Борисов убеждава Макрон за реформите на ЕК в транспорта"}
{"url": "https://www.24chasa.bg/novini/article/6859835", "text": "\"Мораториумът за строителството на АЕЦ \"Белене\" през следващите седмици трябва да падне, за да ни даде парламентът мандат да разговаряме с потенциалните инвеститори. През юли - от 3 до 8 юли, китайска делегация начело с техния премиер ще посети България и ако ние и те имаме сериозни намерения, може да се случи нещо добро. Защото сега на Дунава стои наша техника за 3 милиарда лева\", така премиерът Бойко Борисов отговори днес на журналистически въпрос в курорта Старозагорски минерални бани. Той присъства на Регионална политическа академия, организирана от ГЕРб, и говори повече от час пред участниците в нея. Там Борисов подчерта, че за благото на България работи добре дори и с Румен Овчаров, който имал добри разработки за \"Белене\". \"Условието ни е при това строителство да няма държавна гаранция, нито задължително изкупуване на тока, сиреч \"хубави инвестиции\", които после да ти дойдат на електромера\", допълни премиерът. Той прогнозира, че е добре въглищните ни електроцентрали да работат по-дълго време, но рано или късно цената за тяхното ползване ще стане невъзможна заради вредните емисии и те ще бъдат затворени. Пред участниците в академията лидерът на ГЕРБ обяви, че новината, че щял да си подаде оставката след европредседателството на България и в страната ще има предсрочни парламентарни избори, е фалшива. \"Държавата ни никога не е било с такива добри параметри\", посочи той и допълни: \"Само заради мисълта какви могат да дойдат след нас трябва да издържим докрай\". Борисов разкритикува остро опозицията, че влиза от скандал в скандал и дори искала да провали българското европредседателство, например чрез случая с продажбата на ЧЕЗ. Той съобщи, че в понеделник в 14 часа при него по негова покана ще бъде еврокомисарят по транспорта в опит да се намери решиение за проблемите на българските шофьори в Европа. За първи път българската делегация ще посети папата за 24 май заедно с делегацията на Македония, а в състава на нашите гости ще бъде и прочутият учител по физика от Казанлък Теодосий Теодосиев. Премиерът посочи като голям успех фактът, че на срещата на върха в София за Западните Балкани ще дойдат всички лидери, дори и тези на държави, които не признават Косово. В правителството се получило и мило писмо от американския президент Доналд Тръмп, в което той предлагал да се видят в най-скоро време. Тези и други успехи на премиера опозицията посрещала със злоба. \"Проблемът е, че с манипулациите си те така няма да спечелят нищо, но така се губи доверието в политическата класа като цяло\", смята Борисов. Председателят на парламентарната група на ГЕРБ Цветан Цветанов посъветва участващите в академията кметове, общински съветници и активисти на ГЕРБ да не обръщат внимания на опозицията, а да бъдат в постоянен диалог с хората за това, което е направила партията им, откакто е във властта. Тя вече се готви за бъдещите европейски и местни избори през 2019 г. Цветанов каза, че на места вече 50-60 процента от листите им за общински съветници на местните избори догодина вече са готови. Сега имало доста изнервящи неща в определени моменти в отношенията на управляващата коалиция, но всички в нея разбирали необходимостта да бъде изкаран целият мандат и затова нямало да има предсрочни парламентарни избори. Бойко Борисов подчерта, че България е за пример по отношение на медиите, но ако трябвало, щял да направи така, че да няма държавни пари за никой и така нямало да има спекулации. Ако пък има проблем с разпространението на печата, премиерът е готов да организира това да става чрез държавните пощи чрез техния министър Ивайло Московски. Той взе отношение и по днешния протест на медицинските сестри, които искат по-високо възнаграждение за труда си. \"Като правителство нямаме отношение към медицинските сестри. Ние даваме пари на Здравната каса и на здравното министерството, те ги разпределят на болниците. Нека техните шефове отрегулират този проблем, да направят така, че заплащането да е справедливо. Но в здравеопазването даваме огромни пари, тази година това са близо 5 милиарда лева. Но не може всеки който иска пари, да дойде под прозорците ми и айде на другия ден... Не е правилно така, ще счупим държавата накрая\", бе категоричен Бойко Борисов.", "date": "2018.05.12", "title": "Бойко Борисов чака скоро да падне мораториумът за АЕЦ \"Белене\" (Обзор)"}
{"url": "https://www.24chasa.bg/novini/article/6859885", "text": "Около 1 млн. лева са били източени от здравната каса чрез схема с фалшиви рецепти за скъпи лекарства. Болните, на чиито имена са били изписвани, не са знаели за тях. В повечето случаи става въпрос за медикамент за хепатит C и цироза, струващ 22 хил. лева. Това заяви прокурор Светлозар Чераджийски при разглеждане на мярката за неотклонение на двамата началници в здравната каса в Пловдив Иван Деспотов и Влади Манев. За тях представиятелят на обвинението поиска постоянен арест. Аргументите му бяха, че те са привлечени към наказателна отговорност за тежки умишлени престъпления - документна измама вкачеството им на длъжностни лица и подкуп.  \"Цялата схема е била измислена от Деспотов\", посочи прокурор Чераджийски. По думите му, той е предоставил листчета с ЕГН и кодове на заболявания и лекарства на Димитър Йочинов, който е бил \"бушон\" в схемата. На негово име са се водили 3 дружества, които са менажирали три виртуални аптеки. Именно през тях са минавали рецептите за скъпите лекарства. Освен на Йочинов, съучастник на Деспотов и Манев е бил аптечният бос Николай Александров. В залата се разбра, че той и подставеното лице в схемата Димитър Йотинов са пуснати с парични гаранции. За първия тя е 20 хил. лева, а за втория - 3000. Йотинов и Александров са направили самопризнания пред съдия. В момента в Окръжния съд все още продължава заседанието по мерките за неотклонение на Иван Деспотов и Влади Манев.", "date": "2018.05.12", "title": "Шеф в здравната каса измислил схемата за точене с фалшиви рецепти за скъпи лекарства"}
{"url": "https://www.24chasa.bg/novini/article/6859877", "text": "Една от най-впечатляващите презентации по време на голямата конференция Google I/O 2018 бе изкуственият интелект Google Duplex, пише  . По време на разговор, Google Duplex говори по телефона съвсем като човек и на практика никой не може да разпознае, че това е робот. Някои специалисти определиха тази способност като плашеща. Експертите на Google явно очакваха подобна реакция и още по време на анонса обещаха пълната прозрачност на новата технология. А сега направиха още едно изявление, което би трябвало да успокои обезпокоените потребители. Интернет гигантът заяви, че новият ИИ няма да може да объркан с човек. Системата винаги ще се представя, преди да започне разговор. „Ние осъзнаваме колко е важна дискусията с Google Duplex и както заявихме по-рано, обръщаме особено внимание на прозрачността на тази технология. Тази функционалност е разработена с вграден механизъм за демаскиране и потребителят винаги ще може правилно да идентифицира системата. Показаното на I/O е само една ранна демо версия. С нетърпение очакваме отзивите на потребителите, с които задължително ще се съобразим при разработването на крайния продукт“ – казаха специалистите на Google.", "date": "2018.05.12", "title": "Google: Няма как да се обърка изкуственият интелект Duplex с човек (Видео)"}
{"url": "https://www.24chasa.bg/novini/article/6859794", "text": "Ирландският министър-председател Лио Варадкар се извини за скандал с неточни изследвания за рак на маточната шийка и обеща разследване, което да установи какво е станало, предаде Асошиейтед прес. Този месец се разбра, че вътрешна проверка е установила възможни грешки в изследване за откриване на рак на маточната шийка на 209 жени, но пациентките не са били информирани за това. Разкритието предизвика голямо обществено недоволство, предава БТА. В емоционално изявление Варадкар каза, че ирландското правителство е твърдо решено да стигне до дъното на случая и да възстанови вярата на пациентите в здравната служба, \"която би трябвало да се занимава със спасяване на животи, а не със спасяване на репутация\". Премиерът, който е лекар и бивш здравен министър, каза, че правителството разбира страданията на жените, получили неточни резултати, и обяви план за подкрепа на засегнатите от скандала.", "date": "2018.05.12", "title": "Премиерът на Ирландия се извини за неточни изследвания за рак"}
{"url": "https://www.24chasa.bg/novini/article/6859528", "text": "Собственикът на верига аптеки Николай Александров и социално слабият Димитър Лотинов, които са участвали в схемата за източване на здравата каса, са на свобода с парични гаранции, стана ясно току що. За Деспотов гаранцията е 20 000 лв, а за Лотинов - 3000 лв. Предстои окръжният съд в Пловдив да разгледа мерките за неотклонение на останалите двама арестувани за участие в схемата - Иван Деспотов и Влади Манев.  Те са на отговорни позиции в здравната каса в Пловдив. Срещу тях са повдигнати по две обвинения - за документни престъпления и получаване на 50 000 лв. подкуп.  Деспотов и Манев бяха задържани в сряда на една от централните улици в града, а в колата им бяха открити торби с пари. ", "date": "2018.05.12", "title": "Пуснаха двама от схемата за източване на здравната каса в Пловдив"}
{"url": "https://www.24chasa.bg/novini/article/6859535", "text": "Пребитият зам.-кмет на Ловеч Цветан Георгиев е посочил нападателя си. Той бил от дървената мафия. Това съобщи в Пловдив вътрешният министър Валентин Радев. \"Работим по разкриването на извършителя. Има развитие. Сутринта главният секретар на МВР ми докладва. Засега това е работна версия, не са изключени и други\", изтъкна Радев. По думите му зам.-кметът бил разпознал бияча си и го посочил. Според пострадалия причината да бъде нападнат и зверски бит била свързана с проблеми около добиването на дървен материал. \"При анализа на МВР бях в Ловеч. Повечето въпроси бяха свързани с проблеми при изсичането на горите\", каза министърът. Той не изключва нападението на Георгиев да е дело именно на бракониери. \"Всичко е възможно. Работим по това, което казва зам.-кметът, но никога не е ясно, докато не се съберат доказателства. Той посочва лице и твърди, че го е разпознал. Но е потърпевш и може да е сбъркал\", каза Радев. Източването на здравната каса в Пловдив, за което има четирима арестуване, не било изолиран случай. \"Разследваме подобни практики и на други места в здравната система. Почнахме от Враца, сега Пловдив, утре може да се окаже, че такива злоупотреби има и в друг град\", намекна МВР шефът. Навсякъде натискът бил повсеместен. МВР подпомагало разследващите органи и най-вече прокуратурата. \"Установява се изтичане на съществени количества пари в тая посока - с изписване на лекарства. Проверяваме и болници, където има недобри практики\", допълни министърът.", "date": "2018.05.12", "title": "Пребитият зам.-кмет на Ловеч разпознал нападателя си - бил от дървената мафия"}
{"url": "https://www.24chasa.bg/novini/article/6859540", "text": "Испанският премиер Мариано Рахой няма да присъства на срещата на високо равнище ЕС-Западни Балкани на 17 и 18 май в София, пише белградският вестник \"Вечерне новости\", като се позовава на добре информирани източници в Европейския съвет. Рахой ще бъде в София ден по-рано, на 16 май, на неофициалното събиране на Европейския съвет, но няма да остане за централния форум, предаде БТА. Причината за това е Косово. Испанският премиер категорично отказва да седне на една маса с косовския президент Хашим Тачи или с който и да е представител на Косово, да се фотографира или да разговаря с него, пише \"Новости\". Вестникът напомня, че България като домакин организира срещата в така наречения Гимних формат, който подразбира присъствие на всички участници без названията и символите на държавите. Президентът на Сърбия Александър Вучич потвърди вчера пред българския премиер Бойко Борисов, че ще участва в срещата на върха на 17 май и ще даде принос за стабилизирането на обстановката в Западните Балкани, особено между Белград и Прищина.", "date": "2018.05.12", "title": "Мариано Рахой няма да участва в срещата ЕС-Западни Балкани на 17 и 18 май в София"}
{"url": "https://www.24chasa.bg/novini/article/6859485", "text": "Иван Деспотов и Влади Манев, които в сряда бяха арестувани в Пловдив за източване на 1 100 000 лв. от здравната каса, влязоха в съдебната зала. Предстои да бъде разгледана мярката им за неотклонение. Прокуратурата иска за тях постоянен арест. Срещу Деспотов, шеф на дирекция в здравната каса в Пловдив, и Манев, началник на отдел \"Контрол на аптеки\", са повдигнати по две обвинения - за документни престъпления и получаване на подкуп от 50 000 лв. Както вече разследващите обявиха на извънреден брифинг тази седмица, двамата са участвали в схема за източване на здравната каса чрез аптеки фантоми. Техни съучастници са били Николай Александров, собственик на верига аптеки в пловдивския регион, и Димитър Лютинов. Вторият е бил \"бушонът\" в корупционната схема. На негово име са се водили дружествата, които са менажирали три виртуални аптеки. Източването на държавни пари е ставало чрез дублиране на лекарства за тежкоболни - веднъж рецептите са минавали през реално съществуващи аптеки и втори път през фантомите. ", "date": "2018.05.12", "title": "Ето ги арестуваните здравни шефове в Пловдив (Снимки)"}
{"url": "https://www.24chasa.bg/novini/article/6859549", "text": "Ръководителят на иранската дипломация Мохамад Джавад Зариф започва днес обиколка, която ще го отведе в първо в Пекин, а после в Москва и Брюксел. Целта му е спаси ядреното споразумение и да защити икономическите интереси на страната си след оттеглянето на САЩ от това историческо споразумение, предаде АФП. Обиколката на Зариф започва два дни след безпрецедентни израелски въздушни удари в Сирия, при които са загинали най-малко 11 ирански бойци, според Сирийския център за наблюдение на човешките права, предизвиквайки опасения, че може да се стигне до по-мащабен конфликт между тези две страни, които са заклети врагове. Иран обаче изглежда е решен да не се оставя да бъде въвлечен в открит конфликт с Израел, който би могъл да отблъсне европейските му партньори, предаде БТА.  Зариф излита днес вечерта от Техеран за Пекин, после ще посети Москва и Брюксел. В белгийската столица той ще се срещне с външните министри на Франция, Германия и Великобритания. В края на обиколката си той ще е разговарял с представители на всички страни, които продължават да са част от ядреното споразумение, както и с ръководителката на европейската дипломация Федерика Могерини.", "date": "2018.05.12", "title": "Иранският външен министър започва дипломатическа обиколка, за да спаси ядреното споразумение"}
{"url": "https://www.24chasa.bg/novini/article/6859561", "text": "Специалисти от американското Национално управление за океански и атмосферни изследвания и Тихоокеанската северозападна национална лаборатория на САЩ са регистрирали необичайно увеличаване на силата на ураганите над Атлантическия океан, съобщи Лента. Учените са стигнали до извода, че основната причина за това е естествен климатичен цикъл, известен като Северноатлантическа осцилация. Глобалното затопляне вероятно също допринася силата на ураганите да стане непредсказуема. При бързо увеличаване на интензивността на бурята скоростта й нараства с 36 км/ч за 24 часа. През 2017 г. това бе наблюдавано при ураганите Харви, Ирма, Хосе и Мария, припомня БТА.  Учените са анализирали спътникови данни за силата на бурите през последните 30 години и са установили, че понастоящем средното нарастване на силата на ураганните ветрове е с 21 км/ч по-голямо, отколкото в миналото. Всяко десетилетие този показател се увеличава със 7 км/ч. Върху скоростта на ветровете влияят различни фактори, включително температурата на морската повърхност, влажността, топлината в близките до повърхността слоеве на океана. Северноатлантическата осцилация, която за пръв път бе открита през 2001 г., влияе върху температурата на морската повърхност, като я прави непостоянна в разстояние на десетилетия. Ураганът Харви предизвика катастрофални наводнения в Тексас през 2017 г. и бе най-силният след урагана Катрина през 2005 г. В резултат на бедствието загинаха 83-ма души и бяха нанесени щети за 70 милиарда долара. Резултатите от изследването са качени на сайта ЮрикАлърт.", "date": "2018.05.12", "title": "Откриха необичайно увеличаване на силата на ураганите над Атлантическия океан"}
{"url": "https://www.24chasa.bg/novini/article/6859650", "text": "Пловдив се превръща в мултимодален транспортен възел, обяви Ивайло Московски при откриването на реновираната централна гара. Тя е дадена на концесия за 30 г. и в нея вече са вложени 7 млн. лева. \"Надявам се концесионерът да си изпълни докрай ангажимента и да вложи общо 12 милиона лева\", допълни той. По думите на Московски почти на финала е подготовката от фаза 1 на проекта за жп възел Пловдив. Той е сложен като изпълнение. \"Най-важно е пловдивчани да знаят, че се предвижда повдигане на цялостното ниво на коловозите, а автомобилният поток ще минава под релсите. Колегите са избрали технология, която да не затруднява цялостния транспорт при реализацията на пробива под гарата. До няколко година това ще е факт, а проектът е на стойност 100 милиона лева\", допълни Московски. Той обяви, че очаква в рамките на месец да има решение на КЗК, за да се подпише договор с избрания концесионер за летище \"Пловдив\" с китайския оператор. Московски и колегата му Валентин Радев ахнаха от обновената жп гара. Тя е паметник на културата. Функционира от 1913 г. и е дело на италиански архитекти. \"Имате възможност да видите един културно-исторически паметник максимално добре възстановен. За нас това е добър пример за публично-частно партньорство\", посочи транспортният министър. Според него пътниците получават една добре възстановена гара. Отвън са направени сектори за автобуси. Най-голямата атракция е царската чакалня, която е възстановена едно към едно. Старинни мебели, стъклописи, орнаменти по стените - всичко това блести. \"Видяхме големи трудности, докато я реставрираме\", обясни концесионерът Миролюб Столарски. Той разведе двамата министри по чакалните, ремонтираните билетни центрове и в изградената секция аз видеонаблюдение, където работят служители на МВР. \"Ако някой смята да нарушава правилата, не тук!\", отсече Валентин Радев. И добави, че от гледна точка на сигурността, камерите следят всичко в периметъра на гарата. \"Оттук започна службата ми като военен. Всеки ден пътувах с влак от Пловдив до Козарско. И се спомням какво беше. Сега изведнъж виждам тази красота. Съжалявам, че премиерът е възприпятстван и не дойде, но ще му покажем снимки\", обеща Радев.", "date": "2018.05.12", "title": "Московски: Влагаме 100 млн. лева за пробив под гарата в Пловдив"}
{"url": "https://www.24chasa.bg/novini/article/6859614", "text": "Вместо да констатираме проблеми, трябва да предлагаме креативни решения, заяви македонският президент Георге Иванов, който участва в днешния Глобален форум за лидерство в университета \"Бахчишехир\" в Истанбул, съобщи МИА. В своето обръщение Иванов посочи няколко предложения, с които би се подобрил световният ред. Освен необходимостта от нова глобална етика, Иванов посочил и необходимостта от открити дебати в международните институции, предаде БТА.  Република Македония седем години чака да се зачете присъдата на Международния съд в Хага от 2011 г. по отношение на гръцката блокада за НАТО. Една от малкото членки на НАТО, които дословно спазват присъдата, е Република Турция, която винаги принципно използва нашето конституционно име. За това сме й много благодарни, заявил македонският президент. Македонският президент посети вчера град Сивас в Анадола, където изнесе лекция и стана почетен доктор на престижния университет\"Джумхуриет\".", "date": "2018.05.12", "title": "Георге Иванов в Истанбул: Турция винаги принципно използва конституционното ни име"}
{"url": "https://www.24chasa.bg/novini/article/6859663", "text": "\"Два коня, като теглят каруцата, е по-добре. Аз много разчитах да сме така с президента, ама той реши друго. Явно ангажиментът към БСП е много голям.\" Това заяви лидерът на ГЕРБ Бойко Борисов на семинар на ГЕРБ в Стара Загора. \"Колкото и да ви е странно, с Румен Овчаров работим заедно, защото той е един от най-големите капацитети\", призна Борисов. И обобщи: \"Когато е за интереса на България, аз съм готов всяка вражда да махна и да ползвам всеки капацитет, който може да послужи на държавата.\" \"В момента България подготвя следядреното споразумение, зад което Европа застана, Турция застана, Русия застана. Но ситуацията в Близкия Изток също никак не е добра. Надявам се, че и в тази посока ще направим необходимото, няколко стъпки сме подготвили, но чакаме да минат всички по надлежния ред. И за подобряването на отношенията с Русия имаме от президента на САЩ Доналд Тръмп много топло, мило писмо за това колко много разчита на нас и за НАТО, и за региона. Предлага да се видим в скоро време на тема Западни Балкани\", обяви още министър-председателят. Всичко това било, защото България има стабилен парламент: \"По-балансирана политика не си спомням. На 12 и 13 премиерът Бенямин Натаняху ни е поканил там за рождения си ден, но аз гледам все да ме няма, защото все някой ще донесе я торта, я букет, я ще снимат. Така че по-добре да ме няма. Ще открием и там паметник - такъв, какъвто и в София.\" \"Много обичам алпиниста Боян Петров, много ми е мъчно. Ходил съм преди и в болницата да го виждам. Дано свърши добре тази работа\", развълнува се министър-председателят. \"Не може тези, които сме стъпили на една парична единица, и другите, тарикатите, да сме едно. Не може да се сърдим на другите. Като си интегриран или като си едно семейство, носиш и хубавото, и лошото. Няма как да кажеш мигрантите да си стоят в Германия, а кохезията - дайте ни я тука.\" Така Борисов изтълкува думите на френския президент Еманюел Макрон, който в четвъртък каза: \"Така, е, Бойко, ще вървят напред европейските държави, които спазват общите правила, и искат веднага бързи реформи. Не можем да чакаме онези, които правят малки крачки, в последния възможен момент.\" Тези думи на френския президент се възприеха като критика към управлението в България и премиерът Борисов току-що за първи път ги коментира.", "date": "2018.05.12", "title": "Борисов: Много исках с президента да теглим заедно, ама той си е с БСП. Имам писмо от Тръмп (Видео)"}
{"url": "https://www.24chasa.bg/novini/article/6859652", "text": "Северната част на полуостров Истрия бе обхваната от силна буря с градушка, при което се формираха купчини лед, по-високи от 40 сантиметра, съобщават местните медии. Пороен дъжд валя в по-голямата част от района, а град имаше на по-малка част от полуострова. Там повърхността бързо побеля и ледените зърна, носени от пороя, формираха големи купчини лед, предава БТА.  Късно следобед вчера в северна Истрия се разви нова система на гръмотевична буря и бе регистрирана появата на така наречения \"даунбарст\" - силен удар отгоре на вятъра, който духа във всички посоки от центъра на бурята.", "date": "2018.05.12", "title": "Ледени купчини над 40 см се натрупаха на полуостров Истрия след буря с порои и град"}
{"url": "https://www.24chasa.bg/novini/article/6859715", "text": "САЩ искат Северна Корея да им бъде \"близък партньор\", а не враг, каза американският държавен секретар Майк Помпейо и отбеляза, че Америка често е успявала да изгради добри приятелски отношения с бившите си противници, предаде Асошиейтед прес. Помпейо заяви, че е говорил със севернокорейския лидер Ким Чен Ун за тази си надежда по време на посещението си в Пхенян по-рано през седмицата, при което уточни последните подробности по планираната за 12 юни среща между Ким и американския президент Доналд Тръмп и постигна освобождаването на трима американци, лишени от свобода в Северна Корея, предава БТА. Помпейо каза, че е водил \"топли\", \"конструктивни\" и \"добри\" разговори с Ким и е дал да се разбере, че ако Северна Корея се откаже завинаги от ядрените си оръжия и го направи така, че това да подлежи на проверки, САЩ са готови да й помогнат да укрепи икономиката си и да повиши жизнените си стандарти до нивото на тези в Южна Корея. \"Проведохме добри разговори за историите на нашите две държави, за предизвикателствата, които сме имали помежду си\", заяви Помпейо на пресконференция с южнокорейската външна министърка Кан Кьон-уа, която бе на посещение във Вашингтон. \"Разговаряхме за факта, че Америка често в историята е имала противници, с които сега сме близки партньори, и за нашата надежда, че можем да постигнем същото по отношение на Северна Корея\", каза той. Помпейо не уточни за които други противници става дума, но и той, и други американски политици често са отбелязвали, че САЩ са изиграли голяма роля за възстановяването на Япония и европейските страни от Оста след Втората световна война. С американска помощ тези държави се възстановиха от разрушенията на конфликта. \"Ако Северна Корея предприеме смели действия за бърза денуклеаризация, САЩ са готови да работят с нея за постигане на просперитет, сравним с този на нашите южнокорейски приятели\", каза Помпейо.", "date": "2018.05.12", "title": "Помпейо: САЩ искат Северна Корея да им бъде близък партньор, а не враг"}
{"url": "https://www.24chasa.bg/novini/article/6859727", "text": "Бойко Борисов персонално се е ангажирал да защити интересите на българските превозвачи срещу рестрикциите, които Европа иска да въведе за тях, известни като мерките \"Макрон\". Ако те станат факт, над 120 000 български шофьори ще останат без работа, а десетки транспортни фирми ще фалират и ще лишат бюджета от 16 милиарда лева приходи. \"В четвъртък и петък премиерът е разговарял с френския президент и с канцлера на Германия. До колкото съм информиран в неделя му престои нов телефонен разговор с Еманюел Макрон по същата тема. В понеделник у нас пристига еврокомисарят по транспорта Виолета Булц. Безпрецедентна е подкрепата на държавата за българските превозвачи\", каза в Пловдив министърът на транспорта Ивайло Московски. По думите му преговорите не са приключвали. Нашите представители в Брюксел дебатирали на най-високо ниво. \"Няма институция у нас, която да не е зад техните искания\", посочи Московски. Браншът бил силно притеснен, защото ако се приемат рестрикциите, биха довели до неконкурентност българските превозвачи. \"Полагаме максимални усилия на ниво министерски съвет и лично премиера, за да им помогнем\", каза Московски. Според него е нелогично да бъдат заставяни шофьорите ни в свободното си време къде да почиват. \"Те могат да го правят, където си пожелаят, не е задължително да са вкъщи. Това е необоснован разход\", изтъкна министърът. Нелогично било да ги карат да напускат камионите при положение, че компаниите са инвестирали кабините да бъдат оборудвани с климатици, хладилници, телевизори, легла. Застрахователите отказвали да плащат обезщетения, ако има щета и водачът не е в камиона. Спорове има и за командировките от кой ден да започват да текат за държавите, в които е съответния шофьор. А също и за каботажа - т.е. до какви разстояния и за какъв период от време може да се закара някаква стока. \"Всички тези условия са страшно рестриктивни. Ще се опитаме максимално да защитим интересите на българските превозвачи\", увери Московски..", "date": "2018.05.12", "title": "Борисов отново говори утре с Макрон за нашите превозвачи"}
{"url": "https://www.24chasa.bg/novini/article/6858670", "text": "- Вероятно любовта се ражда съвсем в началото. След като се раждам, още на третия месец изпълнявам първия си полет, тогава като бебе Разбира се, нямам спомени оттогава, но съзнателно за първи път виждам самолет на 5-годишна възраст и тогава също имам възможността да погледна в пилотската кабина. Този момент ще остане сигурно за целия ми живот. Тогава знаех, разбрах, че това е моята професия и че някой ден искам да стана пилот. - Тогава на профилактичен преглед очен лекар установи, че имам някакъв дефект в зрението - късогледство, и ми каза, че мога да забравя за летенето, което, можете да си представите, за мен беше огромен шок и разочарование, и ми трябваше доста време да се успокоя. Но се оказа, че окото се развива, и след няколко години отново на преглед се оказа, че зрението се е подобрило, че го няма този дефект. И така успях да мина медицинските изпити в авиационното училище. Слава богу, това препятствие го минахме, но, разбира се, е имало и доста други препятствия по пътя към пилотската кабина. И обучението е много трудно, изисква жертви. Самото влизане в пилотското училище е също много, много трудно. Така че пътят не е лесен, но пък си струва. - Професията на пилота е много нестандартна, дава различни възможности. Например, виждайки всеки ден слънцето, Да, от друга страна, хората виждат само хубавите неща на тази професия, но тя има и една друга страна, която означава  Според мен едно от главните качества, което поне в моя живот много ми е помогнало, е издръжливост, тъй като никога мечтите не се сбъдват от днес за утре. Винаги трябва някакво време, даже години, както в случая с “Еърбъс A 380” в София. Много хора се отказват, когато видят трудности. Но това е част от живота - има стъпки назад и трябва просто да се изчака, човек да има търпение, да пада, отново да става, както е било и в този случай. Другото нещо е Един пример ще дам: аз си бях направил фотомонтаж на “Еърбъс A 380” в София, преди още да кацне, и тази снимка я държах пред мен на бюрото си и я гледах, и я визуализирах, и си представях как това нещо ще се случи някой ден. И това ми даваше мотивация да гоня тази мечта, докато действително се осъществи. И третото - вяра в себе си. Вяра, че нещата ще станат.", "date": "2018.05.12", "title": "Марио Бакалов пилотира най-големия\nсамолет в света"}
{"url": "https://www.24chasa.bg/novini/article/6859765", "text": "Постигането на договор между Македония и Гърция сега и постепенното му прилагане до две години са двете характеристики на сценария, поставен на масата на преговорите, съобщава днешното издание на гръцкия вестник \"Та неа\", цитирано от агенция МИА. На първо четене най-важният елемент от този вариант на договора е съседите /македонците/ да приемат за всеобща употреба /ерга омнес/ името, което ще се договори /преобладават имената Горна Македония, Нова Македония/, пише вестникът и коментира, че македонската страна променя становището си за употреба на конституционното име вътре в страната, предава БТА. Според информациите на вестника договор не може да се постигне веднага, а се дава време, най-вероятно две години, за прилагане на ерга омнес. Според \"Та неа\" македонската страна смятала, че този период от две години е задоволителен, за да се направят необходимите конституционни промени, със или без насрочване на избори. За да направи тези отстъпки, Македония иска да се осигурят спешни видими резултати, тоест приемане в НАТО и начало на присъединителни преговори с ЕС, пише \"Та неа\". Атина мълчи за двугодишния период, но според информациите може да приеме необходим период от време, какъвто поиска другата страна /например една година/ време, през което да се направят стъпки за прилагане на договора. Вестникът пише, че е необходим пълен договор, задължителен времеви период само за прилагането му и това е пътят, по който Скопие може да стигне до официална покана за интеграция. След това, ако се върви по картата /официално информиране на ООН, задълженията по отношение на новото име и обхватът на неговата употпреба/ следват ратификации в парламентите за интегриране на съседната страна като пълноправен член на НАТО, пише \"Та неа\", цитиран от МИА.", "date": "2018.05.12", "title": "Гръцки вестник: Подписване на договор с Македония сега и прилагане до 2 години"}
{"url": "https://www.24chasa.bg/novini/article/6859779", "text": "Радвам се да видя толкова младост, енергия и ентусиазъм в залата и вярвам, че нямате SMS-и кога да ми ръкопляскате. Това каза лидерката на БСП Корнелия Нинова по време на Четвъртата национална конференция на Младежкото обединение на БСП във връзка с Втория мобилен пакет на ЕК, съобщиха от пресцентъра на партията. \"Искам да ви поздравя с провеждането на Националната конференция и да ви пожелая тя да бъде много успешна и с конкретни резултати. Бих искала да ви благодаря за това, което направихме заедно през последната една година\", каза още тя. \"Преди две години новото ръководство на партията започнахме една болезнена промяна, целта на която беше да дадем път на вас – младите, без да създаваме конфликт между поколенията, да осигурим приемственост, но и да имате възможности за изява и развитие. Вярвам, че след две години усещате резултата. Днес много от вас са новите общински председатели, областни председатели, новите депутати, членове на общински съвети, на областни съвети. Много от вас минаха през обученията на институти, политически школи, за да ви подготвим за онзи момент, в който вие ще поемете от нас нещата. Не се страхуваме, че ще вземете местата ни и ще ни смените. Това е задължително да стане. Но наше задължение е да ви подготвим за този момент, за да бъде приемствеността полезна за БСП и за България. Но по пътя на тази подготовка бих искала да ви кажа и още нещо: ако сте се отдали на политиката за привилегия и облаги, се откажете още сега. Даже нещо повече – очакваме от вас да промените политиката. Днес традиционните политики, статуквото, старите политици приемат политиката като облага и привилегия. Те отказаха да приемат предложението ни сами да направим отстъпка – да се откажем от някои от привилегиите в името на други цели, които са справедливост, солидарност, равни възможности. Ние няма да спрем по този път да се опитваме да променяме политическото статукво. Но вярвам, че истинският успех на тази промяна ще дойде с вашето поколение. Ние просто ви трасираме този път, а вие трябва да го извървите докрай. Защото и българската, и европейската, и световната политика изискват тази промяна. Вярвам, че ще я направите\", добави още Нинова. \"Признателна съм ви, че през тази една година заедно не отстъпихме нито сантиметър от това, което обещахме на младите хора на България. Заедно подготвихме и внесохме Културния чек, който щеше да даде възможност на младите българи да се докоснат до българска култура, българско изкуство и българска книга. Уви, мнозинството отхвърли това предложение. Заедно с вас изготвихме и внесохме всичките ни предложения в изпълнение на политиката за подкрепа на младите хора и младите семейства - студентите да могат да вземат по-облекчени кредити, родителите да могат да плащат по-малко данъци с 50 лв на дете. Родителите на ученици да могат да бъдат подпомогнати не само в първи, но и във втори и трети клас. Цялата младежка програма, която заедно изработихме, претворихме в реални предложения и действия. Но това беше отхвърлено от управляващото мнозинство. Разбира се, няма да ни спрат да продължаваме. Но ви моля – търсете съмишленици сред българските млади хора, сред вашите приятели, колеги, другари в европейските държави. Търсете съмишленици за каузи, защото се видя, че прогресивните млади хора са много близко до нашите идеи\", добави лидерката на БСП. \"Аз се възхищавам на реакцията на младите европейци след провеждането на Европейския младежки форум в България. Тези смели и свободни младежи се изправиха срещу цялото статукво и казаха: вие съсипахте многогодишния труд на млади европейски хора с това, което направихте в България. Те се възпротивиха на това някой да ги командва и да им натиска копчетата кога да ръкопляскат и кога не. Те се възпротивиха на това, че не бяха участници в събитието и в политиката, а неми наблюдатели и слушатели. Това са нашите естествени съюзници - млади и смели хора, с които трябва да върнем Европа там, от където тя започна, на принципите, на които започна за свобода, за солидарност и за равни възможности\", каза още Нинова. \"Ще ви кажа пред какво предизвикателство са изправени България, Европа и българският национален интерес в тези дни и защо се изисква тази младежка енергия в Европа да се обедини и да търсим съмишленици. Тези дни Европа ще вземе решение за така наречения \"пакет за мобилност\" и това е избор и за България дали ще защитим националния си интерес или отново ще бъдем послушните, които ще се задоволим с  . Колко струва това \"мон шери\" - да заличиш цял транспортен бранш на една страна. Вчера, в парламента нашите опоненти казаха: \"Днес правителството и Бойко Борисов пишат историята\". Добре. Ако правителството и Бойко Борисов днес защитят българския национален интерес и спрат този дискриминационен и несправедлив \"пакет за мобилност\", аз ще съм първата, която ще го поздрави и ще му стисне ръката, но се съмнявам. Те пропуснаха точно тази възможност, за която ви моля - търсете съмишленици. Българското правителство пропусна времето, в което можеше да се обърне към румънското, гръцкото, полското, испанското и португалското правителства, да намери съмишленици и да отстоява каузи. Не само българска национална, а европейската кауза за равни възможности\", каза Нинова. \"Ще ви върна една година назад. Помните ли преди една година беше кампанията за парламентарните избори. Тогава казахме: \"Не искаме да ни продавате второ качество храна, защото не сме второ качество народ в Европа\". Помните ли каква лавина охулване се изля върху БСП, как бяхме наричани \"антиевропейци\", \"хора, които искаме да извадим България от европейското и бъдеще\". Цялата кампания се съсредоточи върху това. Помните ли преди една година, когато казахме: \"Ние искаме да сме равни на другите Европейски народи, не искаме да сме задния двор на Европа\". Така скочиха десните, че дори доведоха г-н Лопез от Европа да се изправи в кампанията пред българския народ и да каже: \"Не гласувайте за БСП, защото Европа няма да ги подкрепи\". Вижте какво се случва след една година. Днес ЕК приема директиви против двойните стандарти в храните. Днес всички европейски лидери, еврокомисари и премиери, на общи форуми се събират, за да решават как да спрат двойния стандарт в храните. Българският и европейските омбудсмани заседават по този въпрос. Вижте днес как се изказват европейските лидери за това дали да бъдем държави на две скорости и на три в Европа. Нашето изречение: \"Не искаме да бъдем задния двор на Европа и искаме да сме равни с другите европейски народи\", днес придобива измерение \"Не на Европа на две скорости\"\", добави тя. \"Защо ви връщам към тези дни - за да ви дам кураж, да ви дам смелост. Не се страхувайте да бъдете първи! Върху вас ще се изсипе много негативизъм, ще ви хулят, ще чуете и ще прочетете за себе си неща, които никога не сте си и помисляли, че са ви се случвали. Не се огъвайте! Продължавайте! Важното е, че след време тези, които са ви хулили, ще ви последват, а вие сте били първите. Пожелавам ви смелостта да бъдете водачи на България и на Европа\", каза още Корнелия Нинова.", "date": "2018.05.12", "title": "Нинова: Обръщението \"мон шери\" към Борисов ще струва цял транспортен бранш на една страна"}
{"url": "https://www.24chasa.bg/novini/article/6859789", "text": "Иракският премиер Хайдер Абади нареди да бъде отворено въздушното пространство на страната и движението на самолети да се осъществява както обичайно, съобщи местната държавна телевизия, цитирана от Ройтерс. Иракското небе беше затворено от полунощ в петък като предпазна мярка заради днешните парламентарни избори. Към обяд нямаше данни за значителни произшествия по време на изборния ден, предава БТА. Джихадистите от \"Ислямска държава\", които през 2014 г. превзеха една трета от Ирак, заплашиха с нападения в изборния ден. Това са първите избори в Ирак след разгрома на джихадистите миналата година. Очаквайте подробности.", "date": "2018.05.12", "title": "Иракските власти отвориха въздушното си пространство"}
{"url": "https://www.24chasa.bg/novini/article/6859268", "text": "Русия отказва да издаде виза за Световното първенство по футбол на изтъкнатия германски спортен журналист Хайо Зепелт, от когото тръгнаха разкритията за огромен допинг скандал с руски спортисти, предадоха ДПА и Франс прес. Работодателят на Зепелт, германската телевизия А Ер Де съобщи в изявление, че е научила, че журналистът е в списък на нежелани лица, но Русия не е уточнила защо той е в този списък. \"Според А Ер Де това е уникален случай в нейната история на спортна журналистика и безпрецедентен пример за атака над отразяването на големи спортни събития като Световното първенство по футбол\", заяви телевизията, цитирана от БТА.  Неправителствената организация \"Репортери без граници\" изрази възмущението си и призова международния футболен управитилен орган ФИФА да осъди решението на Русия и да предприеме стърки Зепелт да бъде допуснат в Русия да отразява Световното първенство по футбол. Зепелт е известен с разследванията си на допинг скандали от 2009 г. След негов документален филм Международния олимпийски комитет замрази олимпийското участие на Русия през декември м.г. за допинг практики и системна манипулация на антидопинговата програма на Зимните олимпийски игри в Сочи през 2014 г. Това принуди руските спортисти да участват като неутрални на тазгодишната зимна олимпиада в Южна Корея. МОК отмени наказанието на Русия през февруари. Германското външно министерство съобщи, че работи по изясняване на ситуацията с Хайо Зепелт и при необходимост ще се обърне към руската страна, предаде ТАСС. Държавният секретар по парламентарните въпроси в министерството Щефан Майер призова руските власти да преразгледат решението си. Обективното и независимо отразяване на Мондиала означава, че \"в страната трябва да се допускат и журналистите, които критикуват страната и допинговите й нарушения\", каза той.", "date": "2018.05.12", "title": "Русия отказа да издаде виза на известен германски спортен журналист"}
{"url": "https://www.24chasa.bg/novini/article/6859270", "text": "САЩ искат да бъде подписано съвместно изявление след предстоящата среща на 12 юни върха между президента Доналд Тръмп и лидера на КНДР Ким Чен Ун, съобщи водещият японски бизнес вестник \"Никей\", цитиран от ТАСС. Според източник на вестника от администрацията на САЩ в момента се проучва възможността в тази съвместна декларация да бъдат включени конкретни договорености по премахването на ядрените оръжия от Северна Корея, включително обявяване на края на Корейската война, предава БТА.  \"Никей\" подчертава, че може да бъде посочен и конкретен срок за освобождаването на КНДР от ядрени оръжия - 2020 година. Двете Кореи не са сключили мирен договор след Корейската война (1950-1953 г.), а са в състояние на примирие. Срещата на върха между Тръмп и Ким ще се състои в Сингапур на 12 юни.", "date": "2018.05.12", "title": "След срещата Северна Корея-САЩ на 12 юни може да бъде обявен краят на Корейската война"}
{"url": "https://www.24chasa.bg/novini/article/6858686", "text": "- На 12 май 2018 г. Български спортен тотализатор навършва 61 години и по този повод организираме голямо надиграване с хора в градовете София, Русе, Варна, Бургас, Стара Загора, Пловдив, Монтана, Плевен, Велико Търново и Благоевград. Със сигурност това ще е едно от най-впечатляващите надигравания. Участниците в игрите ни ще поставят рекорд за най-дълго българско хоро от тото почитатели. Ще бъде изключително атрактивно. Ние имаме самочувствието, че сме организация, която цени българското и за нас е важно българщината да пребъде. През хилядолетната ни история народът ни е устоявал на изключителни трудности. Едно от нещата, които имат принос за това, е българският фолклор – не случайно той ни дава много поводи за национална гордост. С българското хоро днес искаме да напомним още веднъж на сънародниците ни, че Български спортен тотализатор уважава и почита българските традиции. Но ще отбележим празника и с още нещо, което българите очакват от нас – рекорден джакпот в „Тото 2 - 6 от 49“ от 3 850 000 лева. Специално за празника ще бъдат изтеглени чрез жребий допълнително 61 000 лева – 2 печалби по 20 000 лева и 1 от 21 000 лева. А във „Втори тото шанс“ на любимата игра на поколения българи печалбите ще достигнат до 130 000 лева. В празничното й теглене ще има възможност да се спечели и един чисто нов автомобил Форд ЕкоСпорт. Когато тотото празнува рожден ден, подаръците са за участниците. - Аз цял живот съм бил човек на спорта. Стартирал съм спортната си кариера като състезател, а след това съм продължил с треньорска си дейност и съм се научил да преследвам целите си упорито. Но зад всяко спортно постижение се крият не просто цифри, а каузата да накараш хората, които те гледат, да се почувстват горди, че са българи и да ги представиш по най-добрия начин. Сега в тотализатора съм горд, че преследвам не просто прагматични цели и цифри, а че зад работата на целия ни екип стои голямата ни кауза – подкрепата за българския спорт. - Всъщност, тотото не просто подкрепя спорта. Всички средства за професионалния спорт идват от Български спортен тотализатор. БСТ е единственият хазартен оператор у нас, който дава 1/3 от постъпленията от игрите си за развитие на спорта и физическото възпитание. Като сума това означава, че само през изтеклата 2017 г. сме подпомогнали спорта у нас с близо 28 милиона лева. Общата картина става още по-впечатляваща, ако вземем предвид приноса на БСТ за всички тези 61 години – приблизителната сума, дадена за българския спорт, надхвърля 2 милиарда лева. Подкрепата за спорта е изключително важна, защото това е едно от лицата, с което България се представя пред света. Успехите на нашите спортисти се изразяват не само в медалите, които те печелят от олимпиади, световни и европейски първенства, но и с гордостта и радостта, която носят на всички нас. Всеки участник в нашите игри реално подкрепя развитието на спорта, подпомага успехите на нашите шампиони, но и също така дава принос за развитието на физическото възпитание сред децата в училищата, за построяването на спортни площадки, зали, съоръжения. Така всеки наш участник наистина лично допринася за развитието на България, а чрез подпомагането на спортните успехи има косвен принос за прославянето на България по света и за съхраняването на българщината. - Равносметката е ясна – даваме повече! За 61 години сме направили 94 души милионери, раздали сме милиарди левове печалби, стотици автомобили и много други предметни награди. Печелившите от всички наши игри са стотици хиляди българи. Към днешна дата предлагаме 6 числови игри в Тото 2, 3 игри в Тото 1 и още 21 моментни лотарийни игри, с което даваме разнообразни възможности за забавление и печалби на нашите участници. А в три от числовите ни игри има „Втори тото шанс“, като с това увеличаваме възможностите за печалби без допълнителен залог от страна на участниците. Допълнително могат да печелят и почитателите на моментните ни лотарийни игри – повечето от тях предоставят възможност да се спечели и от непечеливши талони. Мрежата ни от собствени тото пунктове също е голяма и практически покрива цялата страна. Но в отговор на съвременните реалности развихме и предлагаме онлайн сайт за залози, който отговаря на най-високите изисквания за сигурност и удобство. Не искам да съм нескромен, но ми се струва, че това са сериозни поводи за гордост. - То е като да питате един баща коя от рожбите си обича повече. Отговорът е ясен – любими са ми всички игри на СПОРТ ТОТО. Ние правим много хора щастливи, осигуряваме им средства, които им решават някои наистина сериозни битови проблеми или им дават шанс за инвестиции. Освен това изпълваме със съдържание нашата мисия – подкрепяме спорта. Тук е мястото да кажа и че предстоят промени. Ако мога да си поиграя с думите, ще го кажа така – МАЛКО ЗА МНОГО, т.е. срещу малък залог за участие, има много възможности за печалби. Например, печалбите в „Тото 2 - 5 от 35“ ще се увеличат, а също така всяка седмица ще бъдат раздавани автомобили в играта „Тото 2 - 6 от 49“. - Има един популярен виц, в който човек говори с Бог и го моли да му се падне шестица от тотото. Отговорът на Бог е: „Ами пусни си фиш”. Така че, за да ви проработи късметът за шестица от тотото, минималното изискване, което трябва да покриете е да си пуснете фиш. Иначе аз няма как да не вярвам в късмета. Все пак в моята работа всеки ден виждам хората, които печелят благодарение на един фиш и доза късмет. Не мисля обаче, че някои са по-късметлии от други. Все пак нашите печеливши са хора на различна възраст, с различен социален статус. Нямаше да е така, ако съдбата докосваше с пръст само определен тип хора. Мисля, че след като всеки един от нас положи усилия и се стреми към нещо, то рано или късно идва при него. - СПОРТ ТОТО след 39 години? Дано да съм жив и здрав, за да стисна ръката на директора на тотото, който ще отбележи 100-годишнината на тотализатора, но мога отсега да му пожелая да продължава смело и успешно напред! Сигурен съм, че и тогава, както и сега, БСТ ще съчетава опита и традицията с модерността и иновациите. Ще предлага атрактивни и интересни игри. Ще се радва на доверието на своите участници и ще раздава милионни печалби. И ще продължава да бъде не само символ, но и част от живота на българите. Но каквито и промени да настъпят, едно е сигурно – БСТ винаги ще подкрепя българския спорт!", "date": "2018.05.12", "title": "Дамян Дамянов: И на 100 години тотото ще подкрепя българския спорт"}
{"url": "https://www.24chasa.bg/novini/article/6858481", "text": "Темата за финансовата грамотност постепенно намира своето място в българските училища. От силен интерес на гимназистите, до усъвършенстване на финансовите умения на самите учители, програмата „Нашите пари“ на компанията за платежни услуги Visa привлича вниманието с достъпните си обяснения и полезни учебни материали. Това споделя Светла Йорданова, преподавател по английски език и класен ръководител на 9 Г клас в Професионалната техническа гимназия „Шандор Петьофи“ в град Разград. Като учител с модерно мислене и практически подход, тя няма съмнение, че финансовата грамотност и управлението на личните финанси са сред т.нар. умения на 21-и век и по нейно мнение трябва да заемат все по-голям дял в училищната програма. Признава, че е чела много изследвания, че между отличните финансови познания и това да си успешен предприемач съществува тясна връзка. Ето защо, когато се запознава с идеята на програмата „Нашите пари“, Светла Йорданова без колебание решава да премине организираните от Visa безплатни обучения, за да въведе финансовата грамотност в своите часове. Така училището в което преподава става едно от близо 50-je в страната, в които се изучава програмата „Нашите пари“. Към момента „Нашите пари“ е тема в нейните часове на класния, както и като клуб по интереси, в който доброволно се събират ученици от 9, 10 и 11 клас. Йорданова споделя, че самите ученици осъзнават недостатъчната си запознатост по различни практически въпроси във финансовата сфера, но желанието да трупат знания е голямо. На интерес се радват особено часовете за управлението на личния бюджет и джобните, също както и обясненията на видовете кредит. За нея и учениците на помощ идват специално създадените учебник, учебна тетрадка и книга за учителя – които покриват още теми като икономика, финансова терминология, изготвяне на бюджет, спестявания и др. Краят на учебната година по програма „Нашите пари“ в Професионалната техническа гимназия „Шандор Петьофи“ в Разград ще приключи с тържество, а за всички успешно преминали ученици ще има сертификати.", "date": "2018.05.12", "title": "Говорят учителите: финансовата грамотност е умение на 21 век"}
{"url": "https://www.24chasa.bg/novini/article/6859277", "text": "Ученици от Варна масово пътуват с фалшиви карти за градския транспорт. Само през последните два дни контрольорите са регистрирали 45 случая. Подправените карти са предадени на Икономическата полиция, информира  .  Фалшивите карти за градски транспорт са на ученици от 8-и до 10-и клас от различни варненски гимназии. Някои от тях са с еднакви поредни номера. Продавани са за 10 лева, цена двойно по-ниска от реалната. Имали сме случаи на някоя фалшива карта, но такова масово явление както досега, от началото на седмицата го забелязахме, не е имало, разказа инж. Злати Златев - изп. директор на \"Градски транспорт\" ЕАД-Варна. - Да, чувал съм, напоследък доста се говори за тях, повечето ги хващат вече. - То като цяло е супер лесно да си направиш и вкъщи, можеш спокойно да си го фалшифицираш. - Разбрах, че, които са си набавяли, вече са ги хванали. Мисля, че това не е начинът.  Това са коментари на ученици, които са наясно за бизнеса с фалшиви карти. Дария Жекова е контрольор по една от градските линии. Казва, че фалшивите карти са много повече от иззетите, защото много от учениците отказват да предадат подправените документи. \"Бягат, те обикновено седят до вратата и при първа възможност, когато вратата се отвори на дадена спирка, слизат. Има, които са по 2 метра, нищо не мога да направя по въпроса\", коментира Жекова.  Фалшивите карти са добре изработени. Различават се от истинските по това, че са без холограма.  Ще намерим начин да сложим такъв знак, който да не може да се фалшифицира, това ви го гарантирам, категоричен беше инженер Златев.  От фирма \"Градски транспорт\" са подали сигнал до Икономическа полиция и до заместник-кмета по сигурността към Община Варна. Ще бъдат информирани и директорите на учебните заведения.", "date": "2018.05.12", "title": "Ученици от Варна масово пътуват с фалшиви карти за градския транспорт"}
{"url": "https://www.24chasa.bg/novini/article/6859326", "text": "Британският премиер Тереза Мей и президентът на САЩ Доналд Тръмп са разговаряли по телефона в петък и са се обединили около мнението, че трябва да се обсъди как американските санкции срещу Иран ще засегнат чуждестранните компании, които работят в Ислямската република, предадоха Ройтерс и БТА. Решението на Тръмп да изтегли САЩ от иранското ядрено споразумение и да възобнови икономическите санкции разтревожиха лидерите на Великобритания, Франция и Германия, които остават ангажирани със споразумението и имат активни търговски връзки с Техеран, отбелязва Ройтерс. \"Премиерът засегна въпроса за евентуалното отражение на американските санкции за тези фирми, които сега имат бизнес в Иран\", каза говорител на Мей. \"Те (Мей и Тръмп - бел. ред.) се договориха да се проведат разговори между наши екипи\". Според говорителя на британския премиер, Мей е казала на Тръмп, че Великобритания и нейните европейски партньори продължават да са \"твърдо ангажирани\" в отстояването на споразумението като най-добрия начин да не се допусне Иран да разработи ядрено оръжие. Иран твърди, че неговата ядрена програма има само мирни цели.", "date": "2018.05.12", "title": "Мей и Тръмп обсъдиха по телефона санкциите на САЩ срещу Иран"}
{"url": "https://www.24chasa.bg/novini/article/6859337", "text": "Регионалният парламент на Каталуня днес трябва да се произнесе по избирането за премиер на местното правителство на Хоаким Тора, привърженик на каузата за независимост на испанската област, избран от Карлес Пучдемон да продължи противопоставянето с Мадрид, предаде АФП. Възпрепятстван от правосъдието да оглави отново правителството на Каталуня, Пучдемон се примири с варианта да предаде щафетата, без обаче да се отказва от политическото си влиянието, нито пък да отстъпва пред предизвикателството, отправено към испанското правителство с декларацията за независимост, която не се претвори на дело, от 27 октомври миналата година. Това доведе до избора на Хоаким Тора, известен като Ким Тора. Новак в политиката, Тора, който е на 55 години, не е обвързан с определена партия, но е решен, също като Пучдемон, да продължи острото противопоставяне с Мадрид, предава БТА.  Той има ясна позиция да се придържа към твърдата линия, към каузата за независимост, не е особено склонен към политическа нормализация, коментира Ориол Бартомеус, професор по политически науки в Автономния университет на Барселона. Ким Тора е много предан на Пучдемон и на най-радикалното крило на сепаратистите, допълва анализаторът Антонио Барозо.", "date": "2018.05.12", "title": "Каталунските депутати гласуват за приемника на Пучдемон Ким Тора"}
{"url": "https://www.24chasa.bg/novini/article/6859344", "text": "Президентът на Аржентина Маурисио Макри се е отказал от пътуване до Русия във връзка със световното първенство по футбол заради задълбочаването на икономическата криза в тази южноамериканска страна. Това съобщи в. \"Насион\", позовавайки се на информирани източници. \"Не бива да се пътува за шампионата в никакъв случай. Да замине за Русия при създалите се обстоятелства, би означавало поражение, при това голямо\", посочва пред изданието източник от близкото обкръжение на държавния глава. \"Той (президентът) със сигурност няма да присъства на Мондиал 2018 в Русия\", допълва същият неназован източник, предава БТА.  Засега няма официално потвърждение на тази информация. През януари Макри, след преговори в Кремъл с президента на Русия Владимир Путин каза, че се надява да пристигне за шампионата по футбол с дъщеря си Антония, припомня ТАСС. Във вторник тази седмица Макри поиска помощ от Международния валутен фонд заради рязкото понижение на курса на аржентинското песо. Точната сума на кредита, който Аржентина се надява да получи, засега не се посочва официално. Според агенция Блумръг става дума за 30 милиарда долара. На 4 май централната банка на Аржентина вдигна водещата лихва до 40 процента. Финансовият регулатор съобщи, че ще използва всички достъпни му механизми, за да не допусне резки колебания на валутния пазар, а също и за да гарантира понижение на инфлацията. За няколко часа тези мерки спряха обезценяването на аржентинското песо, но след това спадът му продължи. В петък курсът на националната валута на Аржентина достигна исторически минимум спрямо долара от 24 песос за един долар.", "date": "2018.05.12", "title": "Маурисио Макри няма да присъства на Мондиал 2018 заради икономическата криза"}
{"url": "https://www.24chasa.bg/novini/article/6859353", "text": "Милански съд реабилитира бившия премиер на Италия Силвио Берлускони, отменяйки всички обвинения по делото за измами на неговата компания Медиасет (Mediaset), съобщи днес в. \"Кориере дела сера\". Изданието уточнява, че решението, взето в петък вечерта след заседание на съдийската комисия, позволява на 81-годишния политик, лидер на партията \"Напред Италия\" отново може да участва в избори. По-рано, според закона, приет през 2012 година, забраняващ на осъждани да участват в държавното управление, той не можеше да се кандидатира за изборни постове, припомня БТА. През 2013 година Берлускони получи окончателна присъда от четири години, която бе съкратена заради амнистия до една година затвор, по обвинение в измама с цел да избегне плащане на данъци. Присъдата за лишаване от свобода, поради преклонната възраст на политика, бе заменена с общественополезен труд, припомня ТАСС.", "date": "2018.05.12", "title": "Отмениха обвиненията срещу Берлускони, отново може да участва в избори"}
{"url": "https://www.24chasa.bg/novini/article/6859358", "text": "През 2017 г. Брутният вътрешен продукт на България нарасна с 3,6% в реално изражение. В номинално изражение БВП на страната достигна 98 631 млн. лв., което представлява нарастване от 4,8% спрямо 2016 г. Брутната добавена стойност през 2017 г. нарасна с 3,7% при ръст от 3,4% за 2016 г. Това заявява социалният министър Бисер Петков в отговор на депутатско питане за производителността на труда и разходите за труд в България и в другите държави - членки на Европейския съюз, предаде  . През 2017 г. броят на заетите (ЕСС 2010) отбеляза най-високият си темп на нарастване от 1,8% в периода на след кризисното възстановяване на заетостта при среден растеж от 0,4% през 2014-2016 г. Благоприятните развития на пазара на труда са съчетани с ускорено нарастване на доходите от труд. Водещо значение за нарастването на доходите през 2017 г. има частният сектор, където средната работна заплата отчете номинално повишение от 12,7%, подчертава министърът. Динамиката на показателя в обществения сектор също се ускори до 9,2% и допринесе за нарастването на доходите от труд общо в икономиката (11,8%). Влиянието на БВП върху работната заплата се определя от разпределението на новосъздадения продукт в предприятията, т.е. каква част от БВП или брутната добавена стойност (БДС) се разпределя за заплати и осигуровки. Данните за относителния дял на компенсациите на наетите (работна заплата и социално осигуряване) в БВП през последните години показват една обща тенденция на увеличаване. Това означава, че работниците получават все по-голяма част от новосъздадения продукт, което от своя страна засилва връзката между заплати и икономически растеж. За периода 2007-2017 г. в рамките на ЕС28 делът на компенсациите на наетите от БВП нараства най-много в България с 10,9 п.п. от 32,2% през 2007 г. до 43,1% през 2017 г. Средно за ЕС28 този дял е 46,5% през 2007г., нараства с 0,9 п.п. и през 2017 г. е 47,4%. Положителните развития на пазара на труда продължават и през първите месеци на 2018 г., като очакванията остават благоприятни. Подобрение е регистрирано при оценките на потребителите за по-нататъшното намаление на безработицата, а така също и при очакванията на бизнеса за динамиката на наетите, което бе характерно както за индустрията и строителството, така и за услугите. За цялата 2018 г. очакваният растеж на заетите възлиза на 0,6% след значителното повишение от 1,8% за 2017 година, добавя още Петков. Той уточнява, че положително влияние се очаква и от индустрията по линия на създаването на работни места в промишлеността и повишаването на икономическата активност в строителството. Коефициентът на безработица се очаква да се понижи до 5,9% през 2018 г., а участието на населението в работната сила ще нарасне по-бавно спрямо година по-рано поради постепенното свиване на свободния трудов резерв, който би могъл да задоволи търсенето на труд. В периода 2019-2021 г. темпът на нарастване на компенсацията на един нает слабо ще се забави до 6,6% средногодишно, успоредно с очакванията за по-бавно нарастване на заетостта и отслабване на приноса от повишението на осигуровките. В рамките на прогнозния период динамиката на доходите ще надхвърли тази на производителността и ще обуслови нарастването на номиналните разходи за труд на единица продукция със средногодишен темп от около 3,2%. Производителността на труда ще следва възходяща динамика, като реалният темп на растеж на показателя е оценен на 3,5% средногодишно. Отчетеното забавяне през 2017 г. се обуславя от значителния спад на показателя в сектор селско стопанство и не би следвало да окаже ограничаващ ефект върху потенциала за растеж на икономиката в средносрочен план. По данни на Евростат към 23 април 2018 г. е налична информация за средната производителност на труда за 2016 г. за страните - членки и средно за ЕС (елиминирана е разликата в ценовите равнища между страните). По данни на Евростат за 2016 г. е измерена производителност на труда в интервала от 45% до 190 % от ЕС-28. През 2016 г. производителността на труда в България е най-ниска- 45,4% при ЕС-28=100%, най-висока е производителността в Ирландия - 190,2%. Производителността на труда в България е над два пъти по-ниска от средната за ЕС28. По данни на Евростат през 2017 г. средно за ЕС-28 производителността на труда нараства с 0,8% спрямо 2016 г. През 2017 г. най-голям е ръстът на производителността на труда в Ирландия -5,8% спрямо 2016 г. Най-малък с отрицателна стойност е ръстът на производителността в Люксембург (-1,0%). В България производителността на труда през 2017 г. нараства с 1,7% спрямо 2016 г., два пъти по-висок ръст спрямо ръста средно за ЕС-28 (0,8%). България се нарежда на 10-то място по увеличение на производителността на труда сред страните членки на ЕС, информира министърът. По данни на Евростат през 2017 г. разходите за труд на час средно за ЕС-28 възлизат на 26,8 евро, най-ниски те са в България - 4,9 евро на час, а най-високи са в Дания - 42,5 евро на час. Разходите за труд в България са почти 5,5 пъти по-малки от средните разходи в ЕС. Средно за ЕС-28 разходите за труд през 2017 г. нарастват с 2,3%, разходите за заплати нарастват с 2,4%, разходите за социални и здравни осигуровки с 2,1%. През 2017 г. най-много нарастват разходите за труд в Румъния - 15,0%, най-малък е ръстът (с отрицателен знак) във Великобритания - 4,1%. В България разходите за труд през 2017 г. нарастват с 12,0% - на второ място след Румъния. Съответно най-много нарастват разходите за заплати в Румъния - 15,1%, а във Великобритания разходите за заплати намаляват с 4,5%. През 2017 г. разходите за заплати формират 75,7% от разходите за труд средно за ЕС-28, най-нисък е този дял във Франция (67,2%), най-висок е в Малта (93,5%). В България разходите за заплати нарастват с 11,8 % - на трето място след Румъния (15,1%) и Унгария (13,5%) . Двуцифрен ръст отбелязват и разходите за социални и здравни осигуровки, те нарастват с 12,7%. Най-висок е ръстът на тези разходи в Румъния - 14,9%, намаление с 9,1% се отчита в Люксембург. Евростат не предоставя информация за усреднена за ЕС минималната работна заплата поради различният обхват на законоустановените минимални работни заплати. През 2017 г. 22 от 28-те държави-членки прилагат общо задължителни законоустановени минимални работни заплати. В Кипър съществува законоустановена минимална работна заплата, но тя е ограничена само до определени професии. В останалите пет държави-членки на ЕС (Австрия, Дания, Финландия, Италия и Швеция), макар да не съществува национална минимална работна заплата, тя се определя в отраслови колективни договори, допълва министър Петков. Той подчертава още, че през 2017 г. минималната работна заплата в ЕС варира от 235,20 евро в България до 1 998,59 евро в Люксембург. Нивото на законово установените минимални заплати варира значително между държавите-членки на ЕС. При новите държави-членки (НДЧ) има като цяло по-ниско ниво на минимална работна заплата от страните от ЕС-15 и се наблюдава сближаване на номиналните и реалните нива. Въпреки това, има още какво да се желае - най-ниската минимална работна заплата в ЕС - в България е около 8,5 пъти по-ниска, отколкото минималната работна заплата на Люксембург, която е най-високата в ЕС. От началото на членството на България в ЕС минималната работна заплата в България е най-ниската в съюза и в областта на минималната работна заплата се води политика за догонващо нарастване, спрямо страните от ЕС. От 22-те държави, обект на настоящото проучване, в 18 (19) от тях се наблюдава растеж в законоустановения размер на минималната работна заплата в периода 1 януари 2017 г. - 1 януари 2018 г. в реално (номинално) изражение. Темпът на нарастване на равнището на номиналната и реалната работната заплата за 12-те месеца до януари 2018 г. е най-висок в държавите с ниски нива на минималните заплати. От 1 януари 2018 г. минималната работна заплата в България е 510 лв., ръст от 10,9 % спрямо 2017 г. Най-ниска е средната месечна работна заплата в България (420 евро), най-висока е в Люксембург (3 913 евро) при средно за ЕС-28 (2 278 евро). През 2014 г. средната месечна работна заплата в България е 18,4% от средната за ЕС-28. В съответствие с благоприятната икономическа ситуация, устойчивият ръст на икономиката и заетостта през 2017 г. по данни на НСИ, средната работна заплата /СРЗ/ за първи път след 2009 г. отбеляза двуцифрен ръст. Общо за страната СРЗ е 1 060 лв., нараства с 11,8 на сто номинално, в сравнение с 2016 г., когато е отчетена СРЗ от 948 лв. В обществения сектор е отчетена СРЗ от 1 072 лв., спрямо 2016 г. нараства номинално с 9,2 на сто, реалният ръст на заплатите в обществения сектор е 7,0 на сто. Като израз на добрите икономически условия и устойчивост на икономиката ръстът на средната работна заплата в частния сектор надвишава ръстът в обществения сектор като достига 1 057 лв. за 2017 г., спрямо 2016 г. нараства с 12,7 на сто, се казва още в писмения отговор на министъра.", "date": "2018.05.12", "title": "Разходите за труд в България са 5,5 пъти по-малки от средните за Европа"}
{"url": "https://www.24chasa.bg/novini/article/6859365", "text": "От сдруженията в областта на автомобилните превози на товари заявяваме ясно и категорично, че към момента получаваме безусловната подкрепа на министър-председателя Бойко Борисов, министъра на транспорта, информационните технологии и съобщенията Ивайло Московски и на цялото правителство по отношение на нашите искания, свързани с готвените законодателни промени по Пакет \"Мобилност\" на Европейската комисия. Това се казва в разпространено от Съюза на международните превозвачи писмено изявление на браншовите сдружения в сектора \"Автомобилни превози и товари\". Подобна категорична подкрепа от страна на кабинета, Народното събрание и българските евродепутати е без прецедент до момента, се посочва в изявлението. Превозвачите заявяват, че след срещата им с премиера Бойко Борисов са напълно убедени, че изпълнителната власт в страната ще съдейства чрез всички възможни инструменти в защита на българските превозвачи. Уверени сме, че всички заедно ще постигнем желаните резултати за защита на националните интереси и изграждането на едно устойчиво и стабилно бъдеще на един от най-големите сектори в българската икономика, се казва в изявлението. Още веднъж призоваваме по ясен и категоричен начин всички български политици и общественици да не използват тази тема за политически битки и пререкания, а да отстояват заедно и обединени позиция на подкрепа и несъгласие с предлаганите рестриктивни предложения за промени в европейското законодателство, засягащи автомобилните превози на товари. Насроченият протест на всички български превозвачи, който ще се състои по време на срещата на върха в София, не е насочен срещу изпълнителната власт в България, а срещу предложенията на част от държавите в ЕС, които ще доведат до унищожаването на българския транспортен бизнес. По време на протеста категорично няма да толерираме политически провокации, заявяват още превозвачите.", "date": "2018.05.12", "title": "Съюзът на международните превозвачи: Получаваме безусловната подкрепа на кабинета"}
{"url": "https://www.24chasa.bg/novini/article/6859370", "text": "Докладчикът на ООН Мишел Форст призова снощи на пресконференция в Тегусигалпа хондурасткото правителство \"да поправи грешките си\" и да вземе ефективни мерки, за да разследва престъпленията, извършени срещу защитниците на човешките права, предаде АФП. Отколешната безнаказаност и трайният сблъсък на интереси превърнаха Хондурас в страна, която е опасна за защитниците на човешките права и на околната среда, както и за журналистите, допълни Форст в края на 10-дневно посещение. Той бе в тази страна от Централна Америка по покана на правителството на Хуан Орландо Ернандес. Според докладчика на ООН, който се е срещнал с над 400 души от девет хондурастки общини, властите изпращат послания, според които извършителите на тези престъпления няма да бъдат изправени пред правосъдието, а това само подхранва нападенията срещу защитниците на човешките права, предава БТА.  От 2001 г. до 2017 г. 75 журналисти и хора, които са работили за медии, са били убити, като 91 на сто от тях не са били осъдени, подчерта Форст. Според хондурастки организации близо 140 души, борещи се за защитата на човешките права, са убити през 2010 година и 71 журналисти от 2003 година. Върховният комисариат на ООН по правата на човека настоя пред никарагунските власти да му осигурят достъп до страната, за да разследва смъртните случаи и проявите на насилие в Никарагуа от началото на вълната на социално недоволство. \"Обезпокоени сме от насилието в Никарагуа, където, според информации на надеждни източници, най-малко 47 души, повечето студенти, както и двама полицаи и един журналист, са били убити при демонстрациите, започнали в средата на април\", заяви снощи в Женева говорителката на Върховния комисариат по правата на човека Равина Шамдасани, цитирана от АФП. На 18 април Никарагуа бе обхваната от вълна на протести срещу обявената пенсионна реформа, която бе изоставена. Студентите излязоха по улиците, а бруталността на силите на реда, която бе осъдена от международната общност, накара и представители на редица други прослойки на никарагуанското общество да се присъединят към движението. То се противопоставя на узурпирането на властта от президента Даниел Ортега, бивш партизанин, който е на 72 години и е начело на страната от 1979 година до 1990 година, а след това от 2007 година досега.", "date": "2018.05.12", "title": "ООН настоя Хондурас да вземе мерки за престъпленията срещу защитниците на човешките права"}
{"url": "https://www.24chasa.bg/novini/article/6859340", "text": "В Лагер 2 на осемхилядника Шиша Пангма са открити две добре поставени палатки и в момента шерпите с лек багаж се придвижват бързо натам, за да огледат какво има вътре. Това коментира Деян Петков от екипа на алпиниста Боян Петров, който обобщава последната информация по спасителната акция в Хималаите, информира  .  Той отрече информацията за палатка в Лагер 3. По думите му това означава, че или алпинистът я е взел със себе си надолу или е била издухана от вятъра. По-рано Йогеш Сапкота, който координира спасителната акция по въздух и зема от Непал съобщи, че няколко подозрителни обекта и палатка са забелязани от спасителните екипи в района на Лагер 3 под връх Шиша Пангма в Хималаите, по пътя за който изчезна Боян Петров. По-рано днес се появиха информации за неизвестна находка в Лагер 2, но Сапкота обясни, че в крайна сметка това се е оказала просто скала.", "date": "2018.05.12", "title": "Откриха 2 палатки в лагер 2 под Шиша Пангма, шерпите се придвижват натам (Обновена)"}
{"url": "https://www.24chasa.bg/novini/article/6859393", "text": "Тази своя позиция българският представител в Европейския парламент и заместник-председател на ВМРО – Българско национално движение Ангел Джамбазки изрази в социалните мрежи. Това е и версията, по която работят от полицията. Такава е и тезата на общинарите от екипа на Цветан Георгиев, включително и дадените вербални декларации на кмета на общината г-жа Корнелия Маринова. Ето какво написа Джамбазки в официалната си страница във „Фейсбук“: Това е поредният брутален акт на насилие, който граничи с опит за убийство на държавен служител, който е изпълнявал дълга си към родината, бранейки горите и природата на България. Да напомням ли за лесничеите около Розино, за тези замерваните с мачете и брадви във врачанско, за незаконната сеч в градските паркове? Къде и кога живеем? Колко още ще търпим набезите на циганите и останалите маргинали, които безчинстват и блудстват с Родината ни? Да изсичаш безнаказано дървета и да пребиваш длъжностни лица, които си вършат работата по превенцията над това, е недопустимо. Незабавно са необходими мерки от страна на полицията. Внесените от нас законодателни инициативи, свързани с незаконната сеч, е нужно спешно да бъдат вкарани в пленарна зала. Неслучайно ние патриотите от ВМРО от години се борим с битовата, циганската и престъпността в малките населени места. Защото те са бич за нормалността. На това трябва да се сложи край! Трябва да сложим край на мародерствата, на бракониерствата, на незаконната сеч и на всички други издевателства над нашата Родина – хората, горите, езерата, реките, морето… Тъжно и жалко е, че през 21-ви век го апелирам. Но е факт! Патриотът Александър Сиди от ВМРО, в качеството си на народен представител, зададе въпрос към вътрешния министър Валентин Радев защо в Розино – проблемно село, което е със сходни проблеми с тези в Община Ловеч, все още няма Районно полицейско управление. Припомняме, че именно там има и рецидив на бракониерска сеч, и нападения над лесничеи, и сбивания на цигански кланове ежедневно. Чакаме не отговор, а адекватни действия! Ето защо, в качеството ми на евродепутат, ще инициирам разговори със заместник министър-председателя по обществен ред и сигурност, министър на отбраната и председател на ВМРО – БНД Красимир Каракачанов и ще настоявам за законодателни промени, които да прекратят тези неандерталски безчинства. Двойните стандарти, срещу които се боря от години като евродепутат, не са само в храните, но и в отношението на институциите, в прилагането на законите. Те са недопустими! Ето за това, без повече излишни думи, аз в качеството си на евродепутат и заместник-председател на ВМРО – БНД ще оглавя битката с двойните стандарти по отношение на българите – тук и извън България! Защото те са във всяка сфера и имат различни проявления! А да си българин е повече от отбелязване в личната карта!", "date": "2018.05.12", "title": "Джамбазки: ВМРО застава зад заместник-кмета на Ловеч. Не на незаконната сеч!"}
{"url": "https://www.24chasa.bg/novini/article/6859397", "text": "Алпинистът ни Боян Петров не беше открит в Лагер 2 на осемхилядника Шиша Пангма. Там бяха забелязани по-рано днес две окопани поставени палатки и шерпите се придвижваха бързо натам, за да видят какво има вътре. Това е последната информация от екипа на алпиниста, който обобщава данните от спасителната акция в Хималаите, предава  .  Деян Петков, част от Ситуационния център в София, отрече информацията за палатка в Лагер 3. По думите му това означава, че или алпинистът я е взел със себе си надолу, или е била издухана от вятъра. По-рано днес Йогеш Сапкота, който е маркетинг директор на Simrik Air и координира спасителната акция по въздух и земя от Непал, посочи, че е имало подозрителни обекти и палатка в района на Лагер 3. След изказването на Петков той отново подчерта, че говори за третия, а не за втория лагер под върха. Хеликоптерите са успели добре да огледат пространството. Информацията за специфични обекти в Лагер 3 също не се потвърждава, коментира още Петков. От шерпите, които са тръгнали към Лагер 2 някои ще останат, а други ще се насочат към Лагер 3. Петков добави, че до момента времето в планината е позволявало бързо вървене по височина.", "date": "2018.05.12", "title": "Не откриха Боян Петров в лагер 2 на Шиша Пангма"}
{"url": "https://www.24chasa.bg/novini/article/6859414", "text": "Тази сутрин в селището Сунио, на 65 км от Атина, започна нов кръг преговори за името на Македония между министрите на външните работи на Македония и Гърция Никола Димитров и Никос Кодзиас със специалния пратеник на ООН Матю Нимиц, съобщи МИА. Димитров и Кодзиас с посредничеството на Нимиц ще се опитат да доближат позициите на двете страни, за да бъде намерено решение по дългогодишния спор, предава БТА.  Вчера македонският премиер Зоран Заев изрази оптимизъм, отбелязвайки, че очаква добри новини от Атина преди новия кръг преговори между двете страни.", "date": "2018.05.12", "title": "Нов кръг преговори за името на Македония между Кодзиас, Димитров и Матю Нимиц"}
{"url": "https://www.24chasa.bg/novini/article/6857238", "text": "Британската столица изненадващо оглави класацията за най-предпочитано от студентите място. Проучване на компанията QS, която изследва университетите и условията за получаване на висше образование по света, показа, че Лондон дава най-големи възможности. В анкетата са участвали 50 000 студенти от цял свят, като целта е да се установи кои са най-привлекателните градове за следване. Проучени са фактори като колко добри университета има в дадено населено място, какъв е пазарът на труда, културното разнообразие и качеството на живот. По всички тях с изключение на скъпотията Лондон е на първо място. Британската столица предлага най-много висши учебни заведения на световно ниво. Сред тях са Импириъл колидж, Юнивърсити колидж - Лондон, Лондонският икономически институт и Кингс колидж. Студентите освен това имат достъп до много музеи, театри и културни забележителности. Водещо е, че след това могат лесно и да си намерят работа. Тъй като градът има голямо етническо разнообразие, чуждите студенти споделят, че не се чувстват самотни и изолирани. Но повечето признават, че в британската столица е много скъпо и едва се справят със студентските си бюджети. Предишни години Париж и Монреал бяха посочвани като най-добри градове за следване. Сега френската столица е на пето място, а канадският град е четвърти. Втора позиция държи Токио, трети е Мелбърн. В първата десетка няма нито един американски град. Бостън е на 14-о място, а Ню Йорк - на 18-о. Мюнхен и Берлин са на шеста и седма позиция, следвани от Цюрих, Сидни и Сеул. На последното 30-о място в класацията е Прага.", "date": "2018.05.12", "title": "Най-доброто място за студенти е Лондон"}
{"url": "https://www.24chasa.bg/novini/article/6859200", "text": "В изложбената зала в приземния етаж на уникалната българска църква Свети Стефан в Истанбул днес ще бъде открита една интересна и първа по рода си изложба. Изложбата включва афиши и документи за бележити българи, които са учили в миналото в лицея \"Галатасарай\" в Истанбул, един от най-престижните университети на Турция, предава БТА.  Възпитаници на този лицей в периода 1872-1913 година са едни от най-известните български личности - възрожденски дейци, държавници, дипломати, писатели, преводачи, между които са Стефан Стамболов, Константин Величков, Никола Чалъков, Симеон Радев, Георги Измирлиев, Тодор Каблешков, ген. Вълко Велчев, Стоян Михайловски и други. Изложбата е съвместна инициатива на турския университет \"Галатасарай\" и културния център \"Тракарт\" в Пловдив по случай 150-годишнината на най-известното учебно заведение на Турция от османската епоха до наши дни. Според организаторите изложбата ще съдейства за задълбочено проучване и документиране на живота и дейността на видните българи, учили в лицея \"Галатасарай\". Откриването на изложбата съвпада и с Деня на братята Св.Св.Кирил и Методий, който по стар стил се празнува на 11 май. Оперната прима доц. Лилия Илиева в съпровод на д-р Надежда Кузманова (пиано) ще изнесат концерт за гостите на проявата.", "date": "2018.05.12", "title": "Изложба на български възпитаници \nна лицея \"Галатасарай\" откриват в Истанбул"}
{"url": "https://www.24chasa.bg/novini/article/6859202", "text": "Френската министърка на транспорта Елизабет Борн заяви, че европейският проект за \"пакета мобилност\" е неприемлив в сегашния си вид, защото според нея улеснява \"икономическия и социален дъмпинг\" от фирмите за шосеен транспорт от Централна и Източна Европа, предаде Франс прес. \"Нашите пазари са широко отворени, но конкуренцията в тях често пъти е нелоялна. Шосейният транспорт естествено е един от най-подходящите примери\", каза Борн. \"Простият принцип \"еднакво заплащане за еднакъв труд на една и съща територия\" за нас е нещо подразбиращо се. Налага се обаче да констатираме, че сега предложените текстове за пакета мобилност не спазват това условие\", заяви Борн на съвместна пресконференция с германския си колега Андреас Шойер, предаде БТА.  \"Европейските правила трябва да се борят много по-активно с икономическия и социален дъмпинг\", отбеляза тя. Общата позиция на Франция и Германия по въпроса ще бъде представена в понеделник в Брюксел на среща на девет държави, които са против нелоялната конкуренция между европейски страни в сектора - Австрия, Белгия, Германия, Дания, Италия, Люксембург, Норвегия, Франция и Швеция - преди Европейския съвет на 7 юни. Според дипломатически източник идеята е да се отхвърли първият \"пакет мобилност\", известен и като \"пакет на пътния транспорт\", и разискванията по темата да се отложат за след лятото, когато ротационен председател на ЕС ще е Австрия, а не България, отбелязва АФП. Сред предложенията на Европейската комисия е шофьорите на тежкотоварни камиони, които се намират повече от три дни в месеца в друга страна от ЕС, да бъдат смятани за \"командировани работници\" и да получават заплащане според местните ставки. Страни като Франция и Германия искат статутът на \"командирован работник\" да се прилага още от първия ден работа на тяхна територия за шофьори от други държави, докато повечето източноевропейски членки на ЕС отхвърлят прилагането на този статут за техни шофьори в чужбина, отбелязва Франс прес.", "date": "2018.05.12", "title": "Франция е против предлаганите от ЕС \nреформи на пътния транспорт"}
{"url": "https://www.24chasa.bg/novini/article/6859206", "text": "Китайски милиардер, признат за виновен в подкупване на служители на ООН, беше осъден на четири години затвор, предаде Асошиейтед прес. Нгъ Лап Сън беше осъден от федерален съд в Ню Йорк. Милиардерът е под 24-часова охрана в апартамент в Манхатън под гаранция от 50 милиона долара. През юли той беше признат за виновен, че е дал подкупи за над 1,7 милион долара на двама посланици, за да подкрепят негов план за строителство на конферентен център на ООН в Макао. Центърът така и не е бил построен, предава БТА. Бившият председател на Общото събрание на ООН Джон Аш не се призна за виновен по случая и умря, докато очакваше съдебен процес. Бившият посланик на Доминиканската република Франсис Лоренсо се призна за виновен и даде свидетелски показания срещу Нгъ.", "date": "2018.05.12", "title": "Осъдиха китайски милиардер на 4 г. затвор заради подкуп на служители на ООН"}
{"url": "https://www.24chasa.bg/novini/article/6859211", "text": "Шефът на инспекторите на Международната агенция за атомна енергия (МААЕ) подаде оставка, съобщи организацията, без да посочва причина за решението му, предаде ДПА. Оставката на Теро Варьоранта от МААЕ идва броени дни, след като президентът Доналд Тръмп изтегли САЩ от сключеното през 2015 г. иранско ядрено споразумение. В качеството си на заместник-генерален директор на МААЕ и ръководител на департамента по гаранциите на Секретариата на МААЕ Варьоранта отговаряше за следенето дали Иран спазва ядреното споразумение. Той ще бъде заменен от ядрения инженер Масимо Апаро, който е и.д. ръководител на управлението по проверки на Иран от март 2016 г., каза говорител на МААЕ, предава БТА.  Тази седмица МААЕ защити иранското ядрено споразумение от обвиненията на Тръмп, че то не е достатъчно да попречи на Иран да се сдобие с ядрено оръжие. \"Иран е подложен на най-строгия режим на ядрени инспекции в света. Към днешна дата МААЕ може да потвърди, че Иран изпълнява ангажиментите си по ядрените въпроси\", заяви генералният директор на МААЕ Юкия Амано.", "date": "2018.05.12", "title": "Шефът на инспекторите на Международната агенция за атомна енергия подаде оставка"}
{"url": "https://www.24chasa.bg/novini/article/6859208", "text": "САЩ са готови да подпомогнат севернокорейската икономика и да дадат гаранции на Ким Чен-ун, ако Пхенян предприеме \"смели мерки за бързо и цялостно освобождаване от ядрените си оръжия\", заяви държавният секретар на САЩ Майк Помпейо, цитиран от Франс прес. На среща с южнокорейската външна министърка Кан Кьон-уа във Вашингтон двамата министри повториха искането си за \"пълно, проверимо и необратимо премахване на ядрените оръжия\" на Корейския полуостров. \"Ако Северна Корея предприеме смели мерки за бързо освобождаване от ядрените си оръжия, САЩ са готови да работят със Северна Корея за издигането й до същото равнище на благоденствие като южнокорейските ни приятели\", увери Помпейо, цитиран от БТА.  Той обясни, че на срещата си със севернокорейския лидер Ким Чен-ун тази седмица е обсъдил с него \"задълбочени, сложни проблеми, предизвикателства, стратегически решения\", които по думите му Ким ще трябва да вземе, \"ако е съгласен на пълно освобождаване от ядрените оръжия в замяна на гаранциите, които сме готови да му предоставим\". Южнокорейската външна министърка Кан Кьон-уа заяви, че санкциите срещу КНДР няма да се отменят докато не бъдат предприети \"по-конкретни, видими и значими мерки\" за демонтиране на ядрената й програма. Тя добави, че американското военно присъствие в Южна Корея през последните 65 години играе критично важна роля за възпирането, мира и стабилността на Корейския полуостров, предаде Асошиейтед прес. Затова промени в числеността на американските войски в Южна Корея не трябва да се обсъждат на срещата на върха между президента Доналд Тръмп и лидера на КНДР Ким Чен-ун на 12 юни, заяви Кан Кьон-уа. Сеул изпитва голяма надежда за успеха на предстоящата среща на върха между Тръмп и Ким и смята за многообещаващ сигнал фактът, че Пхенян освободи държаните в севернокорейски затвор трима американски граждани, каза южнокорейската външна министърка, цитирана от ТАСС. Майк Помпейо също заяви, че освобождаването на тримата американци от КНДР помага за създаването на подходящи условия за успешна среща между лидерите на САЩ и Северна Корея.", "date": "2018.05.12", "title": "Помпейо: Ще помогнем на Северна Корея, ако тя се освободи от ядрените си оръжия"}
{"url": "https://www.24chasa.bg/novini/article/6859216", "text": "Очаква се до няколко часа спасителите, които търсят алпиниста Боян Петров, да стигнат втория лагер, където има вероятност да се намира сънародникът ни. Двата хеликоптера, които също участват в издирването, в момента презареждат с гориво. Въпреки силния вятър, надеждата е да успеят да излетят отново, съобщиха от екипа на Боян Петров. Тази сутрин два непалски хеликоптера излетяха над района около връх Шиша Пангма в търсене на алпиниста Боян Петров, предаде  . 100 китайски спасители пък са ангажирани със спасителната операция по земя. Част от тях днес са потеглили към втория височинен лагер, където има надежда да се намира българинът. Отделно, няколко шерпи, които вчера останаха да нощуват в лагер едно, както и алпинистите от различни държави, намиращи се в района на експедиция, също продължават търсенето на Боян Петров. Той е в неизвестност от 3 май, а издирването му продължава вече пети ден и досега беше затруднявано от лошото време.", "date": "2018.05.12", "title": "Очаква се до няколко часа спасителите, които търсят Боян Петров, да стигнат до лагер 2"}
{"url": "https://www.24chasa.bg/novini/article/6859223", "text": "3-4 хиляди здравни работници се очаква да протестират днес, в 11  ч, в Международния ден на сестринството, с искане за достойно заплащане на труда им и уважение към професията, съобщи  . У нас една медицинска сестра има заплата от 600-700 лева, докато стартовата заплата в други страни започва от 1000 евро. В Германия например заплатата е почти 10 пъти по-висока от тази в България. Друго от исканията им е изработването на стандарти на техните задължения.", "date": "2018.05.12", "title": "Протест на здравните работници в международния ден на сестринството"}
{"url": "https://www.24chasa.bg/novini/article/6859215", "text": "Кубинският лидер Мигел Диас-Канел осъди на среща в Хавана с палестинския президент Махмуд Абас решението на президента на САЩ Доналд Тръмп да премести американското посолство от Тел Авив в Йерусалим, предаде ТАСС. \"Диас-Канел осъди едностранното решение на правителството на САЩ да признае Йерусалим за столица на Израел и да прехвърли посолството си в този град\", съобщи кубинската телевизия. Диас-Канел е подчертал, че Куба изцяло подкрепя правото на палестинците да създадат своя държавата в границите от 1967 г. със столица Източен Йерусалим. Церемонията по откриването на посолството на САЩ в Йерусалим ще се състои на 14 май, припомня БТА.  Статутът на Йерусалим е един от главните проблеми в израелско-палестинския конфликт. Израел анексира източната част на града през войната от 1967 г. и настоява, че Йерусалим е негова единна и неделима столица. Палестинците искат Източен Йерусалим да е столица на тяхна евентуална държава. Преди срещата си с Диас-Канел Абас положи цветя пред паметника на кубинския национален герой Хосе Марти в центъра на Хавана. Днес той ще посети Латиноамериканската медицинска школа, където се обучават палестински студенти. Преди Куба Абас посети Венецуела и Чили и се срещна с президентите им Николас Мадуро и Себастиан Пинера. Махмуд Абас направи визита в Куба и през септември 2009 г., когато се срещна с тогавашния й лидер Раул Кастро и присъства на подписването на междуправителствени споразумения в областта на образованието, културата и спорта, припомня ТАСС.", "date": "2018.05.12", "title": "Мигел Диас-Канел осъди решението на САЩ да преместят посолството си в Йерусалим"}
{"url": "https://www.24chasa.bg/novini/article/6859221", "text": "Новият посланик на САЩ в Германия заяви, че спорът около планираните от Вашингтон наказателни мита върху европейски стоки няма да доведе до търговска война и добави, че президентът Доналд Тръмп единствено иска \"игра при равни условия\", предаде Ройтерс. В интервю за вестникарската група \"Функе\" Ричард Гренел настоя, че САЩ очакват предложения как биха могли да се избегнат наказателните мита. \"Германците се справят чудесно в търговската област. Няма да има търговска война. Разговаряме с приятелите си, за да решим проблем\", каза той, предаде БТА.  САЩ искат да видят какво предлага Европа преди да решат какво ще последва след изтичането на крайния срок 1 юни за въвеждане на тези мита, добави посланикът. Гренел, който зае поста преди по-малко от седмица, вече се появи по първите страници с искането си в туит германските фирми в Иран \"да прекратят дейността си\" незабавно, след като Тръмп оттегли САЩ от иранското ядрено споразумение. В интервюто Гренел повтори призива на правителството на САЩ Европа да възстанови санкциите си срещу Иран. \"Очакваме нашите приятели и съюзници да ни помогнат да върнем Иран на масата за преговори\", каза той и добави, че САЩ имат доказателства, че Иран е нарушил ангажимента си да не обогатява уран.", "date": "2018.05.12", "title": "Посланикът на САЩ в Берлин: Няма да има търговска война с Германия"}
{"url": "https://www.24chasa.bg/novini/article/6858649", "text": "    “НДК, домът на Българското председателство, отваря врати за всички граждани на 21 май. Тогава най-специалните гости на председателството ще са гражданите. Всеки гост ще може да участва в организирани обиколки на сградата, чрез които ще представим как работи Европейският съюз, как се организират и протичат срещите под егидата на Българското председателство и как ЕС работи за бъдещето на Европа, за да продължи тя да бъде най-доброто място за живеене в света. Специално внимание ще обърнем и на най-младите “делегати” през този ден - учениците.” Това заяви министърът за Българското председателство на Съвета на ЕС 2018 Лиляна Павлова. От 9 до 16 ч на 21 май столичани и гостите на София ще могат да се разходят из НДК, да разгледат залите, в които заседават европейските лидери, и да научат повече за уникалните творби на изкуството в двореца. Събитието се организира в партньорство със Съвета на ЕС и Европейската комисия, като всички гости ще имат възможност да получат информация и материали за Европейския съюз. “По време на посещението гражданите ще могат да видят знаковата за председателството зала 3, в която заседават лидерите на Европа. Именно в тази зала се проведоха и продължават да се развиват най-важните дебати за бъдещето на Европа, за младите хора, за сигурен и стабилен Европейски съюз, за европейската перспектива и свързаност за Западните Балкани, за цифровата икономика и умения, които са приоритетите на Българското председателство и водещите теми в европейския дневен ред през първата половина на 2018 г., докато страната ни оглавява Съвета на ЕС”, посочи още министър Павлова. Посетителите ще могат да се снимат на масата, където по време на срещата на върха ЕС - Западни Балкани на 17 май ще седят германският канцлер Ангела Меркел и френският президент Еманюел Макрон. Ще могат да видят и останалите заседателни зали, в които са поставени емблематични произведения на изкуството. От началото на нашето първо ротационно председателство на Съвета на ЕС до 5 май 2018 г. броят на заседавалите делегати в НДК, в резиденция “Бояна” и извън тях е 16 581. Събитията в НДК се радват и на силен медиен интерес. Статистиката показва, че акредитираните за 4 месеца журналисти са 3260. В НДК има над 80 ценни произведения на изкуството, създадени специално за интериора на двореца на културата от водещи български творци от втората половина на XX в. В деня на отворените врати посетителите ще видят творенията на едни от най-утвърдените български майстори - Дечко Узунов, Марин Върбанов, Светлин Русев, Павел Койчев, Теофан Сокеров, Антон Дончев, Димитър Киров, Иван Кирков, Христо Стефанов.", "date": "2018.05.12", "title": "Министър Павлова: Домът на Българското председателство отваря врати за всички граждани на 21 май"}
{"url": "https://www.24chasa.bg/novini/article/6859226", "text": "25 дни арест за футболно хулиганство. Тази идея обсъжда работната група, която подготвя нов закон срещу футболното хулиганство. Предвижда се на първо време да се подготвят спешни законодателни промени, които да влязат в сила до началото на първенството през август. А до края на годината да бъде приет и изцяло нов документ. Председателят на Комисията за децата, младежта и спорта в Народното събрание Славчо Атанасов обясни за  , че обмисляните идеи са заимствани от световната практика. Спешните мерки предвиждат четири вида наказания. \"На първо място до 25 дни арест в съответното поделение на МВР. На второ място забрана за посещаване на спортни мероприятия, като се почне една до няколко години, а при особено грубо нарушение, което е и престъпление, като например момчето, което хвърли бомбата и обезобрази полицайката, при такова нарушение на такъв привърженик ще му бъде забранено да посещава спортни мероприятия за цял живот\", обясни той. \"На трето място обществено полезен труд. В зависимост от нарушението се предвижда от 80 до 320 часа. И на четвърто място има и финансови глоби\", обобщи Атанасов. Наказанията ще зависят от степента на нарушение. \"Едно е да влезеш на спортното игрище, съвсем друго е да издигнеш плакат, който съдържа нецензурни думи\", коментира още той. Междувременно вътрешният министър Валентин Радев заяви, че се издирват родителите на двете малки деца от мача Славия-Левски, които бяха с нарисувани по тялото свастики. \"Да кажат клубовете защо има такива хора. Това са техни фенове, хора, които отиват и купуват билети. МВР се появяваме накрая, ние трябва да изгоним децата и се оказваме лошите, защото ги хващаме. Един родител ще реагира веднага обратното, може би и част от обществото. Другата част ще каже \"Браво\". Но преди МВР да се появи, къде са всички останали\", запита министър Радев. На 19 юни ще се проведе кръгла маса в Народното събрание, на която ще бъдат представени и обсъдени всички мерки, които ще се вземат във връзка с футболното хулиганство.", "date": "2018.05.12", "title": "Обмислят 4 вида наказания за агресията по стадионите"}
{"url": "https://www.24chasa.bg/novini/article/6859229", "text": "Администрацията на Тръмп призова и други страни да окажат натиск на Иран заради намесата му в конфликти в Близкия изток, предаде ДПА. В изявление на Белия дом се критикуват иранския Корпус на гвардейците на ислямската революция, че \"влага ресурси в износ на дестабилизиращо влияние из целия Близък изток, докато иранците са жертва на слаба икономика\". Революционните гвардейци са обвинени, че са изстреляли ракети по Израел тази седмица и че подкрепяните от Иран йеменски бунтовници хуси са изстреляли балистична ракета по Саудитска Арабия. \"Тези действия са ново доказателство, че безразсъдното поведение на Иран е сериозна заплаха за регионалния мир и стабилност. Време е отговорните държави да окажат натиск на Иран да промени това опасно поведение\", се казва в изявлението, предава БТА. Израел реагира на ракетния обстрел с въздушни удари, които според него са поразили почти всички ирански обекти в Сирия. Според Израел ракетният обстрел е бил дело на елитната Бригада Ал Кудс от Корпуса на гвардейците на ислямската революция.", "date": "2018.05.12", "title": "САЩ призоваха и други страни да окажат натиск на Иран"}
{"url": "https://www.24chasa.bg/novini/article/6859241", "text": "В Ирак започна гласуването на първите парламентарни избори след обявената победа над групировката \"Ислямска държава\", предаде Асошиейтед прес. Няма изявен фаворит за победител във вота, в който премиерът Хайдер ал Абади е изправен пред сериозна надпревара с проирански партии. За първи път тази година в Ирак ще се използва система за електронно гласуване в опит да се намалят измамите и да се ускори преброяването на гласовете. Резултатите ще бъдат обявени до 48 часа след затваряне на изборните секции, предаде БТА.  Сред основните теми в предизборната кампания бяха ширещата се корупция, влиянието на Иран и бъдещето на американските войски, намиращи се в Ирак. За 329 места в парламента ще се борят близо 7000 кандидати от повече от десет политически коалиции.", "date": "2018.05.12", "title": "В Ирак започна гласуването на парламентарните избори"}
{"url": "https://www.24chasa.bg/novini/article/6859256", "text": "\"Давам обещаната сума от 50 хил. долара за спасителната операция с хеликоптерите за алпиниста Боян Петров, защото съм професионалист и имам представа как се плаща - обикновено в кеш, и какво струват тези акции от собствен опит\", каза в предаването \"Събуди се\" по   Иван Кристоф. Мнозина обвиниха Кристоф - известен като човека паяк, в автореклама. Той разказа, че разбира мечтата на Боян да покори върхове и затова сега помага за спасяването му, макар да приема факта, че Петров трябва да е извънземен, за да оцелее. Чувал се е с Радослава Ненова, жената до Боян. Надява се да обединят усилията си.", "date": "2018.05.12", "title": "Подкрепи ли реално спасителната мисия за Боян Петров Иван Кристоф"}
{"url": "https://www.24chasa.bg/novini/article/6859254", "text": "Близо 18 млн. лв. се инвестират в подобряване на пътната безопасност в област Плевен през 2017 г. и 2018 г. Това става ясно от писмени отговори на министъра на регионалното развитие и благоустройството Николай Нанков в парламентарния контрол, съобщиха от пресцентъра на Министерството на регионалното развитие и благоустройството.  С 14,6 млн. лв. от управляваната от министерството Оперативна програма „Региони в растеж“ 2014-2020 г. се рехабилитират 11,8 км от пътя Плевен – Ловеч и още близо 9,5 км от пътя Червен бряг – Чомаковци, се посочва в отговорите на министъра. През миналата година с над 17 000 лв. от държавния бюджет са извършени частични ремонти по третокласния път Искър – Староселци – Ставерци. До края на месец юни за отстраняване на повреди по настилката на пътя, както и в участък от с. Староселци до път ІІІ-137 ще бъдат инвестирани още близо 23 хил. лв. В отговора на министър Нанков се посочва още, че за извършване на проучвателно-проектантски работи на свлачище при с. Козар Белене на първокласния път Бяла – Ботевград Агенция „Пътна инфраструктура“ е инвестирала 18,5 хил. лв. Предстои проект да бъде разгледан от Експертния технико-икономически съвет на АПИ, след което ще бъде обявена обществена поръчка за избор на строително-монтажни работи за укрепване на свлачището. Индикативно необходимите за това 3 млн. лв. са осигурени в бюджета на агенцията за 2018 г. До края на месец юли се предвижда да бъде подновена маркировката дългия почти 43 км третокласен път Ясен – Катунец, става ясно от друг отговор на министър Николай Нанков. 30,2 км от трасето се намират на територията на Област Плевен, а 12,5 км от него са в Област Ловеч.", "date": "2018.05.12", "title": "Нанков: Близо 18 млн. лв. се инвестират за подобряване на пътната безопасност в област Плевен"}
{"url": "https://www.24chasa.bg/novini/article/6859266", "text": "В пълен ход е операцията по издирването на българския алпинист Боян Петров, който изчезна безследно по време на изкачване на връх Шиша Пангма в Хималаите на 3 май. Тази сутрин в 2:30 ч. българско време (5:30 ч. непалско) са излетели два хеликоптера с екип от по двама пилоти, двама спасители и техник. Двата спасителни хеликоптера са летели два пъти днес. Екипите са забелязали подозрителен обект, но не са успели да проведат операция с въжета заради лошото време, съобщи за   Йодеш Санкота от “Симрик Еър”. По думите му шерпите, които се придвижват по земя, се очаква да достигнат до лагер 2 скоро и до палатката на Боян Петров. След това ще изпратят допълнителна информация. Въздушният спасителен екип се връща в Катманду, за да заседава и да вземе решение как да продължи акцията, като ще бъде готов да се върне в района на Шиша Пангма веднага, щом се наложи. Спасителите казват, че времето днес е малко по-благоприятно от вчера, въпреки, че и днес има вятър. В екипа по спасителната мисия е българинът Кирил Петков, който е заминавал заедно с баща си, за да помогнат с координацията между правителствата, съобщава в. \"Труд\". Китай ангажира близо 100 души за акцията - спасители, медици, логистични екипи. Усилията им продължават. Разрешителното за полет на непалските вертолети е до утре 13 май. Българското посолство в Китай е поискало удължаване. За първи път Китай допуска на територията си непалски хеликоптери.", "date": "2018.05.12", "title": "Екипите, търсещи Боян Петров, видели подозрителен обект, но времето попречило"}
{"url": "https://www.24chasa.bg/novini/article/6859407", "text": "Специалисти по здравни грижи протестират пред Министерския съвет. В Деня на професионалния си празник те настояват за достойно заплащане. Медицински сестри, акушерки, фелдшери, лаборанти и рехабилитатори от цялата страна настояват за стартова заплата в размер на три минимални работни заплати за сектора. Основните проблеми за тях, освен ниските възнаграждения, са недостигът на кадри, липсата на млади специалисти и диференцирано заплащане и недостатъчните възможности за кариерно развитие, предава  .  \"Нощен труд, работа в почивни дни - на месец 650-700 лева. Според нас заплащанията са абсолютно мизерни и не оправдават работата\", каза участничка в протеста. В сряда министърът на здравеопазването Кирил Ананиев се срещна с председателят на Асоциацията Милка Василева, а по нейните думи протестът днес не е за свалянето на Ананиев, а за да се чуят проблемите на съсловието. Протестът е подкрепен от КНСБ, очаква се да присъства Пол Да Рав, генерален секретар на Европейската федерация на сестринските асоциации.", "date": "2018.05.12", "title": "Вижте протеста на здравните служители пред Министерския съвет (Снимки)"}
{"url": "https://www.24chasa.bg/novini/article/6859425", "text": "Мащабна международна полицейска операция „ARTERO“ се проведе на 8 май след координирани и планирани съвместни действия между служители на отдел „Киберпрестъпност“ ГДБОП, Испанската национална полиция и Европол. Акцията, под ръководството на Специализираната прокуратура, е била насочена срещу организирана престъпна група, занимавала се с трафик на наркотични вещества, изнудване, измами и пране на пари, съобщиха от пресцентъра на МВР.  В хода на разследването било установено, че групата се състои от испански, колумбийски, босненски и български граждани. Средствата от престъпната дейност се легализирали чрез закупуването и продажба на благородни метали, посредством изградена мрежа от компании и банкови сметки на юридически лица, регистрирани на територията на ЕС. В хода на съвместните действия станало ясно, че участниците в групата изградили и иновативен механизъм за „изпиране“ на паричните средства, придобити от престъпната дейност, чрез добиване и търгуване с криптовалути. При проведените полицейски действия на територията на България и Кралство Испания са открити множество фирмени и банкови документи, мобилни телефони, 40 кг злато, оръжия и боеприпаси. Иззети са още криптовалути, наркотични вещества, диаманти, лек автомобил, производния на изкуството. Запорирани са банкови сметки, движимо и недвижимо имущество. На територията на България и Кралство Испания са задържани 16 души, съпричастни към престъпната дейност. Работа по случая продължава.", "date": "2018.05.12", "title": "ГДБОП в мащабна операция заедно с испанската полиция и Европол (Снимки)"}
{"url": "https://www.24chasa.bg/novini/article/6859437", "text": "Председателят на комисията за външна политика на Бундестага Норберт Рьотген от Християндемократическия съюз на германския канцлер Ангела Меркел призова Европейският съюз да свика среща на върха за Близкия изток заради засилването на напрежението в региона, съобщи в електронното си издание в. \"Нойе пасауер пресе\". Рьотген предупреди за опасност от увеличаване на насилието в Близкия изток след решението на САЩ да се изтеглят от споразумението за иранската ядрена програма. \"Тези заплахи са доста конкретни. Цялата американска политика в Близкия изток съдържа риск от изостряне на конфликта - от преместването на посолството на САЩ от Тел Авив в Ерусалим до опита арабско-сунитският свят да бъде насочен срещу Иран. Целият регион е пълен с конфликти, омраза и война\", каза той в интервю за германското издание, предава БТА.  Рьотген настоя ЕС да поеме по-голям ангажимент и да свика среща на върха за Близкия изток. \"Европейската дипломация и външна политика трябва сега да бъдат издигнати на най-високо ниво. В крайна сметка става въпрос за нашите собствени интереси, свързани със сигурността и стабилността в Европа, които вече не можем да отделяме от политическата обстановка в Близкия изток\", заяви той. \"Мисля, че ЕС би трябвало, колкото е възможно по-скоро, да отправи покана за среща на върха за Близкия изток заедно с държавите от региона\", каза Рьотген. Според него е жалко, че европейците \"до този момент показват твърде малко воля за поемане на истинска отговорност и политически рискове\". По негово мнение зад решението на президента на САЩ Доналд Тръмп да отхвърли споразумението за иранската ядрена програма стоят вътрешнополитически сметки, а не външнополитически основания. \"При Тръмп вече няма никаква американска външна политика. При него неизменно става въпрос за това да бележи вътрешнополитически точки и да унищожи блестящото дипломатическо постижение на своя предшественик, каквото е ядреното споразумение с Иран\", заяви Рьотген.", "date": "2018.05.12", "title": "Водещ политик от партията на Меркел \nпризова ЕС да свика среща на върха за Близкия изток"}
{"url": "https://www.24chasa.bg/novini/article/6859444", "text": "Всички страни по преговорите в Астана за намиране на решение на кризата в Сирия потвърдиха участието си в срещата, насрочена за 14-15 май. Това съобщи днес пресслужбата на външното министерство на Казахстан, цитирана от ТАСС. \"Всички страни по процеса от Астана за уреждане на кризата в Сирия потвърдиха участието си в предстоящите преговори, които ще се проведат в столицата на Казахстан на 14 и 15 май. В тях ще участват делегации на страните гарантки Русия, Турция и Иран, а също представители на правителството на Сирия и на сирийската въоръжена опозиция\", се допълва в съобщението. ", "date": "2018.05.12", "title": "Всички страни в преговорите за Сирия в Астана са потвърдили участие в срещата на 14-15 май"}
{"url": "https://www.24chasa.bg/novini/article/6859424", "text": "Двата хеликоптера, търсещи Боян Петров, кацнаха в Катманду, но екипът от шерпите продължава издирването на нашия алпинист. Единият от хеликоптерите е в пълна готовност да излети от Кадманду, ако шерпите поискат. В него пътуват пилот, медицински екип и техник. Това съобщиха от хеликоптерната компания в изявление в официалния си фейсбук. \"Двата хеликоптера кацнаха в Катманду. Разговаряхме с пилота и спасителния екип, но няма и следа от Боян Петров. От палатката им се виждаше Лагер 3. Заради лошото време те не успяха да завършат полетите, но шерпите продължават по пътя си и до няколко часа ще стигнат лагера. Ако намерят следа или тяло, веднага ще ни информират. Зависи от тяхната информация, ние ще решим какви ще са следващите действия. В базовия лагер е настанен огромен правителствен и медицински екип, които са в готовност. Според доклада, получен от шерпите, ние може да летим отново до 16:00 ч. (непалско време)\", съобщи ръководителят на екипа.", "date": "2018.05.12", "title": "Вижте къде са търсили Боян Петров (Карта)"}
{"url": "https://www.24chasa.bg/novini/article/6859463", "text": "Божидар Лукарски няма да се кандидатира за нов мандат като лидер на СДС. Това стана ясно след заседание на Националния съвет на сините. Мотивът на Лукарски да не се бори за нов мандат е, че председателският пост има нужда от освежаване. На 7 юли да се проведе конгрес на СДС и там да се избира нов председател, реши форумът днес. На отчетно-изборната конференция ще се състои и дебатът за бъдещето на синята партия. Известно е, че самият Лукарски е за сближаването й с патриотичните партии, които в момента са в управлението на страната. Националният съвет даде свободата на организациите си по страната да избират сами с кого да се коалират на местни избори, без да е нужна санкция на националното ръководство. Божидар Лукарски, който изпълнява функциите си до избор на негов наследник, бе избран за лидер на 6 юли 2013 г. Така той ще закръгли 5 години начело на \"Раковски\" 134 и ще остане в историята като вторият най-дългогодишен председател на СДС след Иван Костов.                                                                                                                                                                                                                                                                                                                       ", "date": "2018.05.12", "title": "Лукарски се отказва да е лидер на СДС"}
{"url": "https://www.24chasa.bg/novini/article/6859470", "text": "Украинката Анастасия Лашманова, директорка на компания, която управлява няколко хотела и ресторанта в Черна гора, бе намерена мъртва снощи в своя апартамент в квартал \"Доброта\" в Котор, съобщи белградската агенция Бета, цитирана от БТА. Полицията потвърди, че Лашманова е открита мъртва, води се разследване. Вестник \"Победа\" пише, че Лашманова е била убита с нож, а полицията е била повикана от нейна приятелка, която, след като не могла да установи контакт с нея, се притеснила, че с украинката се е случило нещо. На трупа имало много прободни рани с нож, а в апартамента имало следи от кръв, пише изданието. Анастасия Лашманова е директорка на компаниите SeaTrade и Mimoza Group. Тя е собственик на хотелския комплекс \"Перла\", на три ресторанта в Порто Монтенегро и салон за красота в Будва. В Черна гора тя пристигнала преди няколко години и отначало работела като сервитьорка. Според неофициални информации зад фирмата Mimoza Group стои руският бизнесмен Валерий Задорин. Той е собственик на една от най-големите фирми за търговия с луксозни стоки в Русия, компанията \"Арома\". Задорин има луксозна вила в Тиват, а в Порто Монтенегро държи яхтата си, която носи името \"Арома\".", "date": "2018.05.12", "title": "Откриха мъртва директорка на хотели и ресторанти в Черна гора"}
{"url": "https://www.24chasa.bg/novini/article/6859473", "text": "Азиатските страни са естествен партньор на България, защото ние сме техният мост към Европа, каза президентът Румен Радев при откриването днес на второто издание на фестивала на азиатската култура \"Цветовете на традициите\" в Борисовата градина, предаде БТА.  Приятелските ни отношения днес се базират на добри традиции и съществен потенциал за сътрудничество, каза Радев. Той увери, че като председател на Съвета на ЕС България отдава голямо значение на укрепване на диалога между Европа и Азия по линия на Азиатско-европейския форум, и за укрепване на сътрудничеството с Асоциацията на държавите от Югоизточна Азия. Политиката и икономиката обикновено се поставят на преден план, но в ден като днешния искам да подчертая огромното значение на културното сътрудничество и особено на преките контакти между хората, каза президентът Радев и добави, че за да има пълноценни контакти между хората, е особено важно да има предварителна представа за културата, традициите и обичаите и достиженията на другите народи. Точно днешният фестивал ни предоставя такава прекрасна възможност, каза държавният глава. Той благодари на организаторите за инициативата и усилията, които дават отново възможност на жителите и гостите на столичния град да се потопят в културата и традициите на Азия. Президентът благодари на дипломатите за подкрепата на българските деца и приемни семейства. И тази година фестивалът е посветен на благородна кауза - приемните деца и семейства, които фондацията \"За нашите деца\" подкрепя. От президента, присъстващите дипломати и други официални лица за началото на фестивала бяха пуснати 30 бели гълъба като символ на мира и приятелството. Посланикът на Индонезия Сри Астари Расджид, от името на 14-те участващи страни - Китай, Индия, Индонезия, Иран, Япония, Кувейт, Монголия, Република Корея, Пакистан, Палестина, Филипини, Саудитска Арабия, Тайланд и Виетнам, приветства гостите на фестивала. По думите й, съвпадащият с българското европредседателство тази година фестивал приближава Азия към България чрез културата, спорта, кулинарията, туризма. Посланикът изтъкна, че България е важна връзка между Европа и Азия. Доайенът на дипломатическия корпус у нас, палестинският посланик Ахмед ал Мадбух благодари на президента Радев, на посланиците, които участваха в събитието, и на подкрепата от Столичната община.", "date": "2018.05.12", "title": "Румен Радев: Азиатските страни са естествен партньор на България (Снимки)"}
{"url": "https://www.24chasa.bg/novini/article/6859493", "text": "Намерили са празна палатката на Боян Петров между 2 и 3 лагер под Шиша Пангма, съобщават от  хеликоптерната компания във фейсбук. Според шерпите Боян е тръгнал към лагер 3, те продължават в същата посока, а хеликоптерите са в базовия лагер в Катманду и са готови да реагират в рамките на 50 минути.", "date": "2018.05.12", "title": "Намериха празна палатката на Боян Петров между 2 и 3 лагер под Шиша Пангма"}
{"url": "https://www.24chasa.bg/novini/article/6859512", "text": "Неизвестни въоръжени нападатели са убили най-малко 23 души през изминалата нощ при атака срещу село в северозападната част на Бурунди, съобщиха местните власти, цитирани от АФП и БТА.  \"Имаме данни за 23 убити - мъже, жени и деца, но окончателният брой може да се окаже по-голям, защото продължаваме да издирваме жертви на нападението\", заяви пред Франс прес представител на местните власти, пожелал анонимност.", "date": "2018.05.12", "title": "Най-малко 23 убити, сред които жени и деца, от неизвестни нападатели в Бурунди"}
{"url": "https://www.24chasa.bg/novini/article/6859513", "text": "Не гара, а дворец! Така възкликнаха десетки гости при откриването на обновената гара в Пловдив. Транспортният министър Ивайло Московски и МВР шефът Валентин Радев се дивиха на бароковата сграда, дело на италиански архитекти. 2,8 млн. лева са вложени в реставрацията й, обяви концесионерът Миролюб Столарски. В последния момент се разбра, че премиерът Бойко Борисов няма да дойде. За сметка на това Радев лично изпробва мебелите в царската чакалня, която е възстановена едно към едно. \"Много трудности видяхме, докато изпипаме всеки детайл. Орнаментите бяха замазани с блажни бои. Реставрирахме по снимки и спомени\", обясни Столарски. Радев се разчувства. Гарата го върна в неговата младост. \"Като лейтенант всеки ден пътувах оттук с влака до поделението в Козарско. Фантастична е станала гарата\", каза МВР шефът. Московски също заяви, че е впечатлен. По думите му Пловдив се превръща в голям транспортен център.", "date": "2018.05.12", "title": "Вижте как двама министри откриха обновената пловдивска гара"}
{"url": "https://www.24chasa.bg/novini/article/6859517", "text": "На дежурния телефон в РЗИ – Стара Загора е постъпил сигнал от тел. 112 за развалени яйца, сервирани на закуска в ресторант в Стара Загора, в който са се хранили група деца. Екипи на РЗИ незабавно извършиха проверка на място. Установено е, че четири деца са консумирали от яйцата, но нямат оплаквания и симптоми за хранително натравяне, на този етап. Областна дирекция по безопасност на храните ще извърши проверка за качеството на яйцата. Децата са от различни градове и са били в Стара Загора за участие във фестивал.", "date": "2018.05.12", "title": "Проверяват ресторант в Стара Загора заради сигнал за развалени яйца"}
{"url": "https://www.24chasa.bg/novini/article/6859791", "text": "Турският президент Реджеп Тайип Ердоган обеща, че страната ще осигурява работа и жителство на младите хора от чужбина, които учат в Турция, предаде БТА. В реч пред участниците във Федерацията на дружествата на чуждестранните студенти Ердоган посочи, че числото на младите хора, които учат в Турция, е 115 хиляди души. Част от тях учат със стипендии, други със собствени средства. Наричат ги студенти-гости. \"Нашата цел е учениците-гости да достигнат 350 хиляди души. Така Турция ще заеме място сред петте страни в света, в които учат най-много чужденци\", заяви Ердоган. Турският президент обясни, че чуждестранните учащи се в Турция са принудени да подновяват през определени периоди документите си за престой в страната в Управлението за емиграция. \"Но 115-те хиляди млади хора от различни страни, които учат в нашата страна, вече няма да се налага да отиват в Управлението по миграция, а ще получават документите си по местожителство от университета, в който учат. Досега чуждестранните студенти, завършили у нас, нямаха право на работа. След завършването те се принуждаваха да се върнат там, откъдето са дошли. Но в най-скоро време ще премахнем тази забрана\", заяви още Ердоган. По данни на Съвета за висше образование на Турция в страната учат млади хора от 147 страни. Най-голям е броят на тези от признатата само от Анкара Севернокипърска турска република, от Азербайджан, Туркменистан и България.", "date": "2018.05.12", "title": "Ердоган обеща работа и жителство на чуждестранните учащи се в страната"}
{"url": "https://www.24chasa.bg/novini/article/6859808", "text": "Македония миналата година е била цел на хибридни заплахи в няколко ключови момента, особено при смяната на властта и в отношенията със съседите, се казва в годишния доклад на Агенцията за разузнаване, съобщи МИА. Докладът, който през март 2018 г. бе представен пред парламентарната комисия за надзор на Управлението за сигурност и контраразузнаване, сега е достъпен на уеб страницата на Агенцията за разузнаване, отбелязва МИА. Разузнавателните приоритети бяха насочени към засичане и откриване на деструктивно влияние на външни сили, които чрез медийно-политически инсталации в Македония и региона се опитваха да влияят върху възприятията на гражданите с проектиране на антизападни настроения /против НАТО и ЕС/, посочва разузнавателната агенция, предава БТА. Във фокуса на разузнаването миналата година са били нелегалната миграция, религиозният радикализъм, международният тероризъм, транснационалната организирана престъпност, както и икономически интереси и интереси в сферата на сигурността. Агенцията за разузнаване пише в началния раздел, че за пръв път от основаването си публично представя годишен доклад за своята работа, а причината за тази стъпка е увеличаването на прозрачността и отчетността.", "date": "2018.05.12", "title": "Македония е била цел на хибридни атаки миналата година"}
{"url": "https://www.24chasa.bg/novini/article/6859818", "text": "Представители на пет западни страни - САЩ, Великобритания, Франция, Германия и Италия се срещнаха във Вашингтон, за да обсъдят преговорите между Белград и Прищина, съобщават сръбски медии. Политическите директори за Западните Балкани на петте западни страни се събраха за консултации по финалната фаза на диалога между Белград и Прищина, която би трябвало да приключи с окончателен договор, подписан от страните най-късно до една година, с цел да доведе до нормализация на отношенията, предава БТА. Досега се посочваше, че тази нормализация подразбира признаване на реалността и съгласие Косово да стане член на ООН, което би дало възможност Сърбия да стане член на ЕС. Между западните дипломати вече има съгласие за основните принципи. Един от тях е, че е \"по-добре да няма никакъв договор, отколкото да има лош договор между страните\", пишат медиите. Лош договор би бил подялба на Косово и нещо като Република Сръбска в Косово, пишат медиите, позовавайки се на неназовани източници. За тази цел се водят разговори не само в Брюксел, а и в други центрове, напимер в Берлин. Германският канцлер Ангела Меркел вече два пъти кани в кабинета си сръбския президент Александър Вучич, а миналата сряда се срещна и с косовския президент Хашим Тачи.", "date": "2018.05.12", "title": "Западът подготвя окончателния договор: Косово получава членство в ООН, а Сърбия - в ЕС"}
{"url": "https://www.24chasa.bg/novini/article/6859821", "text": "Северна Корея обяви днес, че ще организира церемония за разрушаване на своя ядрен полигон Пунгери, която ще се състои в периода 23-25 май, предадоха световните агенции. Асошиейтед прес отбелязва, че това ще бъде драматично, но и знаково събитие в навечерието на срещата на върха между севернокорейския лидер Ким Чен-ун и президента на САЩ Доналд Тръмп на 12 юни в Сингапур. Севернокорейското министерство на външните работи съобщи, че всички тунели на полигона, който се намира в североизточната част на страната, ще бъдат разрушени с взривяване. Отстранени ще бъдат и всички наблюдателски и изследователски съоръжения, както и наземната охрана. Северът заяви, че възнамерява да покани и журналисти, които да присъстват на разрушаването. Те ще са само от САЩ, Южна Корея, Китай, Русия и Великобритания. Датата, на която ще бъде разрушен полигонът, ще зависи от метеорологичните условия. В момента Пхенян извършва техническите приготовления за събитието. На среща с южнокорейския президент Мун Дже-ин миналия месец Ким обяви, че възнамерява да закрие ядрения полигон.", "date": "2018.05.12", "title": "Северна Корея закрива ядрения си полигон до 25 май (Обновена)"}
{"url": "https://www.24chasa.bg/novini/article/6859823", "text": "НАСА оповести плановете си да изпрати малък хеликоптер на Марс през 2020 г., съобщават световните информационни агенции. Наречен \"Хеликоптер Марс\", миниатюрният летателен апарат е с тегло под 1,8 килограма. Корпусът му е с размерите на топка за софтбол. Перките му се въртят 10 пъти по-бързо в сравнение с хеликоптер на Земята, за да може свръхлекият, но мощен \"мъник\" да се справи с рядката марсианска атмосфера, предава БТА. Летателният апарат ще бъде прикрепен към \"коремчето\" на марсоход, който ще бъде изпратен на Червената планета с мисия да изследва обитаемостта на средата, да търси признаци за древен живот и да оцени естествените ресурси и потенциалните рискове за бъдещи човешки пътешественици. \"Хеликоптер Марс\", чиято разработка започва през 2013 г., ще се захранва от слънчеви батерии и ще разчита на нагревателен механизъм, който да поддържа топлината му в студените нощи на Червената планета. Заради огромното разстояние между Земята и Марс, операторите няма да могат да управляват мини хеликоптера в реално време. Вместо това летателният апарат ще притежава \"способността да приема и тълкува изпращаните от му от Земята команди и самостоятелно да изпълнява мисията си\". НАСА окачествява проекта като \"високорисков\", и същевременно \"изключително благодатен\". \"Гордеем се с нашите премиери. Идеята за хеликоптер в небето на друга планета е изключително вълнуваща. Никоя друга нация преди това не е изпращала подобен летателен апарат на Марс\", казва новият директор на НАСА Джим Брайдънстайн. От американското космическо управление отбелязват, че евентуален неуспех с мини хеликоптера няма да повлияе върху планираната за 2020 г. мисия. При успех обаче той ще послужи като модел за бъдещи въздушни \"скаути\", които ще могат да летят ниско над повърхността и да достигат места, недостъпни за конструираните от човека роувъри. По план марсоходът с прикрепения към него мини хеликоптер трябва да бъде изстрелян през юли 2020 г. и да достигне повърхността на Червената планета през февруари 2021 г.", "date": "2018.05.12", "title": "НАСА праща малък хеликоптер на Марс (Видео)"}
{"url": "https://www.24chasa.bg/novini/article/6859839", "text": "Предсрочни парламентарни избори не стоят на дневен ред. Ангажиментът ни е за четиригодишен мандат. Това заяви заместник-председателят на ГЕРБ и председател на ПГ на партията Цветан Цветанов пред повече от 160 участници в Регионалната политическа академия на ГЕРБ – Стара Загора. Форумът се проведе на Старозагорските минерални бани и събра на едно място всички кметове, зам.-кметове и общински съветници от ГЕРБ в Старозагорска област. Това съобщиха от пресцентъра на ГЕРБ. „Управлението на местната власт и на държавата е благодарение на подкрепата, която сме получили от хората“, посочи Цветан Цветанов. Той допълни, че са направени добри екипи по места, за да се натрупа онзи капацитет, който днес ни отличава от останалите партии. “Политическите ни опоненти смятат, че внушенията и скандалите ще им донесат повече политически дивидент, а така се губи доверието на хората в политиците“, категоричен бе зам.-председателят на ГЕРБ. По думите му около 1000 са проведените мероприятия, свързани с председателството. „Стараем се през това време да подобрим политическата култура. Силата на председателството е, че ще се даде обективна оценка за лидерството на Борисов, ще е и оценка към всички администрации, ангажирани в процеса“, обясни Цветанов и допълни, че през последните години популизмът навсякъде взема връх. „Ролята на кметовете, общинските съветници, министрите и депутатите е много важна. Те трябва да обясняват на хората какво сме направили и постигнали през последните години, за да не позволим популизмът да надделее“, посъветва той. „В ГЕРБ сме отговорни, показваме видими резултати и имаме успехи в местната власт. Всички знаем как изглеждаха преди Стара Загора и Казанлък и как са променени днес от Живко Тодоров, Галина Стоянова и техните екипи. Хората им повярваха и не сгрешиха. Нека не чакаме последния момент за предстоящите местни избори“, призова Цветанов. Той допълни, че има места, където са готови с кандидатите за предстоящите догодина местни избори, както и с част от листите за общински съветници.", "date": "2018.05.12", "title": "Цветанов: Предсрочни парламентарни избори не стоят на дневен ред (Видео)"}
{"url": "https://www.24chasa.bg/novini/article/6859851", "text": "Шарл Азнавур си счупи раменна кост при падане в дома си в Югоизточна Франция, предаде Франс прес, като се позова на пресаташето на 93-годишния френски певец от арменски произход. \"Не е сериозно. Шарл Азнавур си счупи раменна кост\", каза пресаташето. Тя не бе в състояние да потвърди дали певецът остава в болница, предава БТА. Азнавур, който ще навърши 94 години на 22 май, има предвидено турне в Япония от 21 до 23 май. През лятото има насрочени концерти в Италия, Лондон, Испания и Германия. Миналия месец Азнавур бе принуден да отмени концерт в Санкт Петербург, след като му прилошало по време на репетиция.", "date": "2018.05.12", "title": "Шарл Азнавур си счупи раменна кост при падане вкъщи"}
