{"url": "https://www.24chasa.bg/novini/article/7285069", "text": "Българското бюро “Зелена карта” е направило опит да разсрочи задълженията ни по пътни произшествия в чужбина, причинени от коли с наши номера, научи “24 часа”. Заради тях от края на миналата година нашето бюро е поставено под наблюдение, а председателят му Орлин Пенев подаде оставка и все още няма избран наследник. Шестима души - представители на бюрото, на Асоциацията на застрахователите и на компании, продаващи автомобилни застраховки, тези дни са пътували до Лондон, където е седалището на международното бюро “Зелена карта”. Там били приети от председателя Жан Зенерс. Отговорът, който получили, засега не бил обнадеждаващ - той ги уведомил, че разсрочване на дългове е в разрез с правилата. Все пак Зенерс обещал да запознае управителния съвет с българското предложение. България трябва да реши проблема с мониторинга над бюрото до март. Ако това не се случи, наложената мярка може да застраши влизането ни в Шенген и по суша.", "date": "2019.02.06", "title": "Искаме от “Зелена карта”  да ни разсрочи дълговете"}
{"url": "https://www.24chasa.bg/novini/article/7285167", "text": "Косово прекрати комуникация с мисията на ООН след доклад на световната организация за положението в бившата сръбска провинция, предаде ТАСС, като се позова на изявления пред журналисти на премиера на Косово Рамуш Харадинай. \"Ние вече не комуникираме с тях. Хората от ЮНМИК (мисията на ООН в Косово) пишат тези писма и ги изпращат. Не смятам, че те отразяват истината\", съобщи телевизионният канал РТК2, цитирайки премиера, предава БТА. Изявлението на Харадинай идва след като генералният секретар на ООН Антониу Гутериш посочи, че най-големият проблем в отношенията между Белград и Прищина са въведените от косовските власти 100-процентни търговски мита. Рамуш Харадинай заяви също, че няма да има никаква размяна на територии със Сърбия, коментирайки изявленията на президента на страната Хашим Тачи за такава възможност.", "date": "2019.02.06", "title": "Косово прекрати комуникация с мисията на ООН"}
{"url": "https://www.24chasa.bg/novini/article/7285182", "text": "21% от капацитета на разклонението на газопровода „Турски поток“ на наша територия остава свободен, след като „Булгартрансгаз“ сключи договорите с фирмите, желаещи да пренасят синьо гориво по бъдещата тръба. Това каза председателят на Комисията по енергийно и водно регулиране Иван Иванов, предава  . На проведения търг участваха три фирми - руската „Газпром“, която резервира най-голям капацитет, швейцарската МЕТ и „Булгаргаз“, която обаче не запази количества. С крайното решение на „Булгартрансгаз“ се постига това, за което настояваше регулаторът, свързано както с разнообразяването на доставките, така и с либерализацията на пазара на природен газ, посочи Иван Иванов: „Ако беше даден изцяло на „Газпром“, това щеше да означава, че количествата търгувани природен газ на хъб „Балкан“ нямаше да има откъде да напуснат страната“. На въпрос, не е ли притеснително, че 79%, които остават, са почти изцяло резервирани от „Газпром експорт“, Иванов отговори: „Това е въпрос на КЗК. Дали има в случая нарушаване на принципите на конкуренцията, не е въпрос, който нашият регулатор енергийният обсъжда“.", "date": "2019.02.06", "title": "Иван Иванов: 21% от капацитета на разклонението на „Турски поток“ на наша територия остава свободен"}
{"url": "https://www.24chasa.bg/novini/article/7285188", "text": "Двама души са загинали, а шестима са ранените  , съобщи ТАСС, като се позовава на съобщение на местните власти в града. В сградата е имало 14 апартамента, в които са живеели 43 души, се уточнява в съобщението. Срутването на седеметажната сграда е станало в 15,59 часа в квартал Джевизли на район Картал. Причината за срутването засега не се уточнява, предава БТА. Прокуратурата в Истанбул е започнала разследване на инцидента. По разпореждане на президента Реджеп Тайип Ердоган министърът на вътрешните работи Сюлейман Сойлу и министърът на околната среда и градоустройството Мурат Курум са заминали към мястото на трагедията.", "date": "2019.02.06", "title": "Двама са загинали, шестима ранени при срутването на блока в Истанбул (Снимки)"}
{"url": "https://www.24chasa.bg/novini/article/7285196", "text": "Гръцки хотелиери твърдят, че бумът в краткосрочното отдаване под наем на частни имоти в столицата Атина и по островите на туристи излиза \"извън контрол\", причинява загуби за хотелите, повишава наемите на жилищата и принуждава местни жители да напускат домовете си, съобщава Ройтерс. Повече от 70 хиляди имота в Гърция се предлагат под наем на туристи чрез платформи за краткосрочен наем според проучване, публикувано тази седмица от счетоводната компания \"Грант Торнтън\" по поръчка на гръцката камара на хотелиерите. Секторът на \"споделените жилища\" расте с годишен темп от 25 процента и генерира приходи от около 1,9 милиарда евро или 10 процента от общите разходи на туристите в страната, показва проучването, цитирано от БТА. \"Ситуацията е извън контрол\", каза Александрос Василикос, председател на гръцката хотелиерска камара в коментар за заключенията на проучването във водещи летни дестинации като Крит и Керкира (Корфу). \"Ние имаме по-високи наеми, които засягат повече бедните, изкривяват характера на традиционните квартали (...) и създават повече отпадъци\", добави той. Хотелиерите искат правителството да постави лимит върху общия брой нощувки, за които даден имот може да бъде даден на туристи, както и по-високо данъчно облагане и по-строги правила, за да се гарантира, че характерът на региона ще бъде запазен. Някои други европейски градове като Амстердам са наложили такива лимити. Василикос каза, че хотелите, които имат по-високи оперативни разходи, са изправени пред нелоялна конкуренция от сектора на споделените жилища. \"Хотелиерският сектор е свръхрегулиран, докато \"икономиката на споделените жилища\" е напълно нерегулирана в Гърция\", заяви той. Туризмът формира около една четвърт от продукта на гръцката икономика, като миналата година беше отбелязан рекорд от 33 милиона посетители в страната. В град Ханя на остров Крит 95 процента от къщите и апартаментите, които се отдават под наем, са регистрирани в платформи за споделяне на жилища за туристи, основно в \"Еърбиенби\" (Airbnb), показва проучването на \"Грант Торнтън\". В атинския квартал Кукаки, близо до Акропола, 83 процента от имотите, които се отдават под наем, са регистрирани за краткосрочен наем. Наемите в Атина са нараснали с над 9 процента на годишна база през 2018 г., казва Панайотис Прондзас, ръководител на проучването. Представител на хотелиерската камара, който е пожелал анонимност, е казал, че собственици на имоти в някои квартали са прекратявали наема на местни семейства, за да отдават имотите си чрез \"Еърбиенби\". Той самият наскоро е бил принуден да напусне жилището си. От \"Еърбиенби\" са отклонили молба да коментират проучването.", "date": "2019.02.06", "title": "Гръцките хотелиери се оплакват, че \"споделянето на жилища\" е извън контрол"}
{"url": "https://www.24chasa.bg/novini/article/7285140", "text": "Засегнатото право на собственост, полицейското насилие, слабият съдебен контрол при експулсирането на чужденци на основание заплаха за националната сигурност, липсата на гаранции при риск от злоупотреби при използването на СРС. Това са основните причини, заради които България е осъждана в Европейския съд по правата на човека в Страсбург и които все още не са решени. Изводът е от доклад на правосъдния министър Цецка Цачева по изпълнение на решенията на съда за 2017 г. Той беше одобрен от парламента в сряда.  През 2016 г. България е платила по осъдителни решения 969 492 евро, като в тази сума влизат обезщетенията и адвокатските разноски. През 2017 г. сумата е 641 535 евро, а през 2018 г. - 747 161 евро. Последното осъдително решение е по делото на бившия социален министър Емилия Масларова. Тя го заведе, защото в коментари на публични личности срещу нея По данни на правосъдното министерство към края на 2017 г. жалбите срещу страната ни са били 623. Тогава България се е нареждала на 15-о място от всички страни- членки на Съвета на Европа. Според последната статистика на съда в Страсбург, публикувана в края на януари, страната ни вече е “паднала” до 17-о място с 514 жалби. Преди нас са Румъния, Русия, Турция, Украйна, Италия, Азербайджан, Армения, Грузия, Полша, Сърбия, Молдова, Унгария, Босна и Херцеговина, Гърция, Албания и Хърватия. През 2018 г. България на най-осъжданите държави. Тя заема 8-о място с 27 осъдителни решения. В тях е установено поне едно нарушение на конвенцията за правата на човека. За сравнение през 2017 г. страната ни е заемала 6-о място по този показател с 31 осъдителни решения. Причината за намаляването на осъжданията е, че в съдебния закон бе въведена възможност чрез сключване на споразумение с Министерството на правосъдиeто. Преди години това бяха едни от най-масовите дела. Другата група дела, които намаляват , е за лошите условия в затворите. Все още обаче не е решен проблемът с лечението зад решетките, признават от правосъдното ведомство. Най-многобройни и с най-големи обезщетения са делата за засегнато право на собственост. Към тях спадат и реституционните дела. Съдът в Страсбург активно се занимава и с рушенето на незаконни постройки, които се явяват единствено жилище. Според европейските магистрати това е нарушение на точка 8 от конвенцията - зачитане на личния и семейния живот и жилище. В тази връзка съдът препоръчва съдебен контрол и законодателни промени.", "date": "2019.02.06", "title": "2018-а: 747 161 евро обезщетения и 514  жалби срещу България в Страсбург (Обзор)"}
{"url": "https://www.24chasa.bg/novini/article/7285119", "text": "Кредит до 300 000 лв. срещу субсидия ще се предоставя на земеделски производители. Финансирането е от микрофинансиращата институция “Джобс”, част от Българската банка за развитие (ББР), ръководена от Стоян Мавродиев. Новият кредитен продукт ще бъде дългосрочен заем за финансиране на одобрени инвестиционни разходи съгласно сключен договор с Държавния фонд “Земеделие” (ДФЗ). Наличието на сключен договор с фонда по одобрен проект за предоставяне на безвъзмездна финансова помощ е задължително условие, за да бъде получено финансиране от ББР. Кредитополучателите също така трябва да имат минимум 12 месеца бизнес история. Финансовата подкрепа е насочена към всички регистрирани земеделски производители - физически и юридически лица, еднолични търговци и кооперации, обработващи земеделска земя, която е собствена или под аренда. Към инвестиционното финансиране допълнително под формата на кредитна линия кредитоискателят може да получи до 90% от дължимия ДДС върху одобрените разходи съгласно сключения договор между него и ДФЗ.", "date": "2019.02.06", "title": "До 300 000 лева агрокредити започва да отпуска ББР"}
{"url": "https://www.24chasa.bg/novini/article/7285082", "text": "Венецуелският опозиционен лидер Хуан Гуайдо поиска от лидерите на управляващата в Италия коалиция да се срещнат с негови представители, търсейки ясна подкрепа като временен президент, каквато той получи от почти всички страни от ЕС, предаде Ройтерс. Крайнодясната Лига изрази силна подкрепа за Гуайдо, но той не получи такава от коалиционният й партньор - \"Движението 5 звезди\". Така Италия остана единствената голяма страна от ЕС, която не го е признала за временен държавен глава на Венецуела, уточнява БТА. В писмо с дата 5 февруари, разпространено днес от офиса на лидера на Лига и заместник-премиер Матео Салвини, Гуайдо пита дали може да изпрати делегация, която \"да илюстрира плана за действие за възстановяване на демокрацията във Венецуела\" чрез честни избори. \"Сегашната хуманитарна криза засяга всички венецуелци, включително и над 100-те хиляди италианци, които живеят във Венецуела\", се казва в писмото. Правителствен източник от \"Пет звезди\" каза, че неговият лидер Луиджи Ди Майо е получил аналогично писмо. Вчера Салвини се изказа много остро срещу венецуелския президент Николас Мадуро, наричайки го \"престъпник\" и \"човек извън закона\". Един от водещите политици на \"Пет звезди\" Алесандро Ди Батиста обаче каза, че открита подкрепа за Гуайдо би означавала намеса във вътрешните работи на Венецуела и може да открие пътя за военна интервенция. В понеделник Италия блокира приемането на обща позиция на ЕС за признаване на Гуайдо за временен президент, съобщиха дипломатически източници, цитирани от Ройтерс. Италианският президент Серджо Матарела, който има предимно церемониални функции и обикновено стои встрани от текущата политика, призова правителството да преодолее различията си и да подкрепи Гуайдо.", "date": "2019.02.06", "title": "Хуан Гуайдо иска подкрепата на Италия за поста на временен президент на Венецуела"}
{"url": "https://www.24chasa.bg/novini/article/7285089", "text": "Правителството на венецуелския президент Николас Мадуро е продало миналата година 73 тона злато на Обединените арабски емирства и Турция, без да спазва правилата. Това заяви днес депутатът от венецуелската опозиция Карлос Папарони, цитиран от Ройтерс, съобщи БТА. Папарони добави, че от понеделник правителството на Мадуро не може да прехвърля пари между сметките си в банки в ЕС.", "date": "2019.02.06", "title": "Мадуро продал 73 тона злато на ОАЕ и Турция през миналата година"}
{"url": "https://www.24chasa.bg/novini/article/7285096", "text": "\"Щастлива съм, че след Българското председателство на Съвета на ЕС процесът на евроинтеграция за Западните Балкани вече е необратим\", каза вицепремиерът и министър на външните работи Екатерина Захариева по време на среща с новия генерален секретар на Централноевропейската инициатива /ЦЕИ/ Роберто Антонионе, съобщиха от МВнР. Западните Балкани вече участват в срещи на високо и най-високо ниво на ЕС, в работни групи и важни дебати като този за бъдещето на Европа, е допълнила Захариева. Антонионе и водената от него делегация са посетили София като част от обиколка в страните членки на ЦЕИ. \"Благодаря за предоставената ни възможност да обясним какво можем да постигнем заедно\", е казал гостът. Той благодарил също за усилията на българското председателство на Съвета на ЕС, поставило на фокус европейската перспектива на Западните Балкани. Министър Захариева е подчертала, че българската подкрепа не спира дотук, а страната ни няма да спести усилия за продължаването на европейската интеграция на региона. Друг фокус на общите ни усилия трябва да бъде изграждането на административен капацитет, е допълнила министър Захариева. Само така, по думите й, тези страни ще могат да използват оптимално европейските средства. Вицепремиерът е очертала важността на това инициативи като ЦЕИ да насочат фондове и усилия към младежта, образованието и науката в тези страни. Нека различните регионални инициативи работят в синергия, като се допълват, е казала още министър Захариева. Тя е посочила, че в широкия ни регион действат различни форуми като Процеса за сътрудничество в Югоизточна Европа, Черноморското икономическо сътрудничество и други, които се допълват и могат да си сътрудничат за по-добри резултати. Създадена през 1989 г., ЦЕИ е най-старият регионален форум в Централна, Източна и Югоизточна Европа. България е пълноправен член от 1996 г. Днес инициативата обхваща 17 държави, сред които страни-членки на ЕС, държави от Източното партньорство и от Западните Балкани.", "date": "2019.02.06", "title": "Захариева: Евроинтеграцията на Западните Балкани е вече необратим процес"}
{"url": "https://www.24chasa.bg/novini/article/7285009", "text": "Исканията на БСП за промени в състава на Централната избирателна комисия целят прехвърлянето на топката в полето на президента, заяви председателят на Комисията по правни въпроси в Народното събрание Данаил Кирилов в предаването \"Още от деня\" по  . Според действащото законодателство Народното събрание избира само председателят, заместник-председателят и секретарят на ЦИК, а всички останали членове се назначават от президента, обясни Кирилов. Той допусна, че БСП е загубила доверие в своите представители в ЦИК или ще саботира изборите. \"Въпросът е защо БСП подрива собствените си хора в организация, в която определено има мнозинство. Или е загубила доверие в тях, или преминава към партизанска война, за да саботира изборния процес и старта на този саботаж е да се постави проблемът с мандата на ЦИК\", заяви Кирилов. Той обаче предупреди, че ходът е рискован, тъй като процедурата е сложна и дълга и създава опасност Комисията да остане недоокомплектована преди изборите. Председателят на правната комисия изтъкна, че настоящото разпределение на членовете между ГЕРБ и БСП създава паритет. Но БСП има предимство, тъй като един от представителите на ГЕРБ се е оттеглил преди 2 г. и мястото му е незаето. Кирилов коментира и промените в Изборния кодекс като отхвърли обвиненията на опозицията, че с тях се отнемат права на избирателните комисии и застъпниците и наблюдателите на изборите. Председателят на правната комисия посочи, че поправките следват препоръките на Венецианската комисия и доклада на ЦИК и целят облекчаване на изборния процес. Данаил Кирилов съобщи, че комисията е приключила с гласуването на поправките в Наказателния кодекс за домашното насилие и те са включени в дневния ред на Народното събрание за утре.", "date": "2019.02.06", "title": "Данаил Кирилов: С исканията си относно ЦИК, БСП прехвърлят топката у президента"}
{"url": "https://www.24chasa.bg/novini/article/7284817", "text": "“Американската икономика е истинско чудо, което предизвиква завист в целия свят”, заяви Доналд Тръмп във втората си годишна реч “За състоянието на съюза” пред Конгреса, цитиран от Ройтерс. “САЩ никога няма да бъдат социалистическа страна”, зарече се президентът в изявлението си, което продължи 87 минути. Тръмп призова да бъдат отхвърлени политиката на отмъщение, съпротивата и възмездието и да се приеме безграничният потенциал на сътрудничество. “Нашият съюз е силен”, заяви Доналд Тръмп, след което залата бе залята със скандирания: “САЩ, САЩ...”. Впечатляващ контраст се наблюдаваше в Конгреса. Много дами от Демократическата партия избраха да носят бяло в чест на движението на суфражетките, борило се за правото на вот за жените след Първата световна война. Белият цвят се открояваше сред тъмните костюми на републиканците. На бял тоалет беше заложила и Нанси Пелоси, председателка на Конгреса, а първата дама Мелания беше в контрастен черен милитари тоалет. Въпреки че Тръмп осезаемо смекчи тона по време на речта си, той отново нападна демократите и се зарече да построи стената по границата с Мексико. Президентът предупреди, че опитите на демократите да му попречат със “смешни партизански разследвания” могат да навредят на САЩ. “Стените работят. Стените спасяват животи”, отбеляза Тръмп. За пореден път президентът поиска от съюзниците на САЩ в НАТО да поемат своята част от разходите за отбрана. Според него това позволява по-справедливо разпределение на финансовия товар в пакта. “САЩ са готови да проучат възможността за ново сключване на американско-руски Договор за ликвидиране на ракети със среден и малък обсег, в който да се включат още Китай и други държави”, заяви американският лидер. Тръмп предупреди, че Китай повече няма да може да краде работните места и богатството на американците и настоя Пекин да сложи край на несправедливите си търговски практики.  Президентът на САЩ обяви, че ще се срещне с лидера на КНДР Ким Чен Ун на 27 и 28 февруари във Виетнам, за да продължат преговорите по ядреното разоръжаване на Пхенян. Тръмп призова до 10 г. да се сложи край на бича на СПИН. Президентът поиска също да се приеме законодателство за забрана на аборти при напреднала бременност. Тръмп завърши речта си с призив към американците “да изберат величието”. Сред гостите на речта беше 11-годишният Джошуа Тръмп, поканен от президента. Детето няма роднинска връзка с американския лидер, но заради фамилията си било тормозено в училище с думите глупак и идиот. Момчето седеше до Мелания и бе уловено да спи, докато президентът говори. Речта бе насрочена за 29 януари, но заради спирането на работа на правителството бе отложена. ", "date": "2019.02.06", "title": "Тръмп: Имаме икономическо чудо, никога  социализъм (Обзор)"}
{"url": "https://www.24chasa.bg/novini/article/7285150", "text": "Извънредно обилните снеговалежи, които падат в Санкт Петербург от началото на годината, накараха руските власти да заявят днес, че правят всичко възможно за облекчаване на последиците, които могат да са трагични - млад мъж почина, след като беше ударен от паднало от покрив парче лед, предаде Франс прес. \"Обстановката е сложна. Всеки ден вали сняг. Сред жителите има напрежение и ние го виждаме, но работим, правим всичко по силите си\", каза пред журналисти Сергей Шарлаев от градската администрация. Вторият по население град в Русия е осеян с огромни преспи, тротоарите са напълно заледени, а движението - пеша или с автомобил - е същинско изпитание. Според местните метеорологични служби падналият през януари сняг е бил двойно повече от обичайното. Вчера в самия център на Санкт Петербург загина 23-годишен мъж, ударен от паднал от покрив леден къс, предава БТА. \"Градът се е превърнал в голяма пряспа\", каза за АФП 43-годишна Елена Антонова. Подобно на хиляди свои съграждани, тя всеки ден взема лопатата, за да \"изрови\" колата си, затънала в навалелия през нощта сняг. \"Да стигна до работа ми отнема близо два часа вместо обичайните 40 минути. По пътищата е хаос\", казва тя. \"От страх да не падна не съм излизала от къщи от две седмици, тротоарите са заледени и не ги почистват\", сподели 78-годишната Марина Шибалова. По официални данни за разчистването на снега в Санкт Петербург работят над 7000 снегорини и друга техника.", "date": "2019.02.06", "title": "Парче лед падна от покрив и уби млад мъж в центъра на Санкт Петербург"}
{"url": "https://www.24chasa.bg/novini/article/7285157", "text": "Двата миниспътника \"КюбСат\" на НАСА, които придружаваха космическия апарат \"ИнСайт\" до Марс, не са изпращали сигнал повече от месец, съобщи Асошиейтед прес. Спътниците, наречени фамилиарно УОЛ.И и ИВА, следваха \"ИнСайт\" в пътуването до Марс, за да осигурят връзката му със Земята. Когато апаратът се спусна на Червената планета, те отлетяха покрай нея, предава БТА. Това беше първият експеримент от този род. Спътниците \"КюбСат\" са големи колкото куфарче за документи. УОЛ.И и ИВА са първите, достигнали до далечния космос. Целта на програмата с общ бюджет 18,5 милиона долара е да бъде проверено дали такива компактни устройва могат да служат за предаване на радиосигнали от далечни светове.", "date": "2019.02.06", "title": "Малките спътници \"КюбСат\" на НАСА са замлъкнали"}
{"url": "https://www.24chasa.bg/novini/article/7285147", "text": "ГДБОП и спецпрокуратурата разбиха бандата на Златко Каменов-Златето от Кърджали. При операцията са арестувани няколко души, включително и лидерът. Каменов е регионален мениджър на най-голямата охранителна фирма в България. Той е бивш служител на МВР. ГДБОП и прокурори са обискирали няколко адреса в града, но не и офисите на официалния работодател на Златето. Престъпната дейност на Каменов няма общо с охранителната фирма, чийто офис в Кърджали той е ръководил, научи “24 часа”. Обвиненията, които ще бъдат повдигнати на Златето, са за рекет. През целия ден в сряда всички изходи на Кърджали бяха блокирани заради акцията на ГДБОП, включително и тези на малките села около града. Проверяваха се автомобили с регистрация, различна от кърджалийска. Златето нашумя в средата на 2010 г., когато го арестуваха в специализираната акция “Мутрите 2”. Тогава беше задържан с още няколко души, сред които и действащ полицай. Обвиненията тогава също бяха за рекет, но и за разпространение на дрога и склоняване към проституция. Шумната акция не даде резултат и тежките обвинения не издържаха в съда. 8 г. след “Мутрите 2” задържаният полицай дори успя да осъди държавата за 35 хил. лв., доказвайки в съда, че в резултат на акцията е претърпял имуществени и неимуществени вреди. Освен мениджър на охранителна фирма Златко Каменов развива и свой бизнес. Той е и спортен деятел - председател е на голям фитнес клуб в града. Имал добри контакти с представители на местната власт. Златко Каменов е разследван и за укриване на данъци през 2011 г. Той и бизнеспартньорът му Динко Йорданов не платили 30 хил. лв. налози, дължими от общата им фирма, на която сложили за управител подставено лице. По-късно обвиненията за Златко Каменов са свалени.", "date": "2019.02.06", "title": "Арестуваха бандата за рекет на охранителния бос Златко Каменов-Златето  от Кърджали (Обзор)"}
{"url": "https://www.24chasa.bg/novini/article/7285165", "text": "Два автобуса от градския транспорт в София катастрофираха заради агресивен пътник. Инцидентът стана тази вечер в „Студентски град”, съобщава  . В единия автобус пътувал агресивен пътник. Той се насочил към шофьора, но какво точно се е случило все още не е ясно. Шофьорът ударил спирачки и леко се блъснал в отсрещния автобус. Няма ранени има само спукано стъкло. Пътникът е задържан в 7 РПУ.", "date": "2019.02.06", "title": "Автобуси катастрофираха в София заради буйстващ пътник"}
{"url": "https://www.24chasa.bg/novini/article/7284794", "text": "Ще има американска намеса във Венецуела. Това прогнозира в предаването „Свободна зона“ в ефира на телевизия  директорът на руския институт за стратегически изследвания генерал Леонид Решетников. Той коментира и позицията на българския президент Румен Радев, както и призива му България да се въздържи от подкрепа на предложената европейска позиция за признаването на Хуан Гуайдо за легитимен президент на Венецуела. На въпрос на водещия Георги Коритаров за позицията на българския президент, Решетников посочи, че Радев не е сам, а позицията му е разумна. Президентът на Чехия, премиерът на Унгария говорят същото, обоснова се Решетников. През 2016 година около Решетников стана скандал у нас - говореше се, че той е избрал по профил новия президент на България Румен Радев и че е спуснал името му на конспиративна среща с Корнелия Нинова в хотела до Дома на архитекта. Тогава лидерката на БСП обвини Решетников в лъжа.", "date": "2019.02.06", "title": "Леонид Решетников: Позицията на Румен Радев за Венецуела е разумна (Видео)"}
{"url": "https://www.24chasa.bg/novini/article/7284823", "text": "Европейският съюз няма да предоговаря нито постигнатото споразумение за оттеглянето на Великобритания от ЕС, нито залегналата в документа предпазна мярка за ирландската граница. Това заяви днес председателят на Европейската комисия Жан-Клод Юнкер на пресконференция с ирландския премиер Лио Варадкар. Той уточни, че британският премиер Тереза Мей е наясно с това становище в навечерието на утрешната им среща в Брюксел. Предпазната мярка не е измислена произволно, тя има жизненоважно значение, добави Юнкер. По повод думите на председателя на Европейския съвет Доналд Туск за \"специалното място в ада за онези, призовавали за Брекзит, без дори да имат щрихи на план как да се постигне\", Юнкер заяви, че не е толкова голям католик като своя \"приятел Доналд\". Вярвам в рая, но не и в ада, добави той. Според Юнкер е по-малко вероятно Великобритания да напусне ЕС без споразумение. По неговите думи другите възможности, които Лондон настоява да залегнат в споразумение с ЕС, може да засягат бъдещите отношения. Варадкар коментира, че е възможно оттеглянето без споразумение да бъде избегнато. Той изрази надеждата съществуващото споразумение да бъде одобрено от Европейския парламент и британските депутати. Открити сме да чуем предложението на британската страна, но основно за бъдещите отношения. Каквито и предложения да обсъждаме, те трябва да съдържат предпазната мярка за границата. Не подготвяме физическа инфраструктура по границата между Ирландия и Северна Ирландия. Датата за напускане 29 март бе посочена от Великобритания и е в ръцете на Лондон да поиска промяна на този срок, добави ирландският премиер.", "date": "2019.02.06", "title": "Юнкер: ЕС няма да предоговаря споразумението с Лондон"}
{"url": "https://www.24chasa.bg/novini/article/7284894", "text": "Министерството на икономиката изготвя наредба за създаване и поддържане на информационна база данни на работодателите, които отговарят на изискванията за осъществяване на обучение чрез работа. Това заяви заместник-министърът на икономиката Лилия Иванова при откриването на кръгла маса на тема \"Бизнес и образование - перспективи и предизвикателства\", организирана от \"Национална компания индустриални зони\" ЕАД (НКИЗ), съобщиха от министерството на икономиката, цитирани от БТА. Целта на форума е да се обсъдят мерки за подобряване на взаимодействието между бизнеса и образователните институции в подкрепа на процеса по осигуряване на необходимите на инвеститорите кадри. Икономическият заместник-министър е уточнила, че с Наредбата ще се определят условията и реда за включване на предприятие в информационната база данни и обстоятелствата, които подлежат на вписване. \"Включването на работодатели в информационната база данни ще бъде доброволно и няма да се изисква държавна такса от страна на работодателите. Информационната база данни на работодателите ще е публично достъпна\", е пояснила тя. Заместник-министър Иванова е посочила, че политиката на Министерство на икономиката в процеса на въвеждане на дуалното обучение в България също е насочена към преодоляване на недостига на квалифицирани кадри за предприятията в България и намаляване на младежката безработица. Министерството подкрепя и активното участие на бизнеса в изготвянето на учебните програми за дуално обучение, е станало известно по време на срещата. Иванова е изтъкнала, че Министерството на икономиката съвместно с МОН и МТСП е изпълнило успешно проект - \"Домино\" за \"Швейцарска подкрепа за въвеждане на принципите на дуалното обучение в българската образователна система\". Проектът е завършил през 2018 г., в него са се включили над 1600 ученици в обучение чрез работа, 32 професионални гимназии и 170 предприятия. Лилия Иванова е посочила още, че за последните 10 години от създаването си в НКИЗ има реални инвестиции за над 550 млн. лава и близо 2500 работни места, а в момента текат интензивни преговори с още близо 20 потенциални инвеститори, за инвестиционни проекти за над 160 млн. лева и разкриване на повече от 1000 нови работни места.", "date": "2019.02.06", "title": "Публична база данни ще информира за ангажираните с дуално обучение\nфирми"}
{"url": "https://www.24chasa.bg/novini/article/7284893", "text": "Космическият апарат \"ИнСайт\", който от декември миналата година позиционира сеизмометъра си на повърхността на Марс, успя да го нагласи така, че да получи инструкции да постави щита върху него, съобщи Би Би Си. Куполовидният щит ще предпазва сеизмометъра от ветровете и колебанията в температурата. С него специалистите ще са по-уверени в точността на сеизмичните сигнали, предава БТА. \"ИнСайт\" има задача да регистрира вибрации от трусове и метеоритни удари на Червената планета. Данните ще бъдат използвани за изучаване на скалистите слоеве във вътрешността на планетата - от ядрото до кората. Сеизмометърът на \"ИнСайт\" е произведен във Франция, като високочестотните му сензори са британски. След като сеизмометърът вече е калибриран и защитен, специалистите на НАСА ще започнат да инсталират топлинната сонда. Тя е в комплект с инструмент, който ще проникне на дълбочина 5 м в марсианската повърхност. Така ще бъде измерена вътрешната температура на планетата. Досега измервания в космоса са правени най-много на дълбочина 2,5 м, но на Луната от мисията \"Аполо\". Информацията от топлинната сонда ще даде представа на специалистите за активността на планетата. Космическият апарат \"ИнСайт\" кацна на Марс на 26 ноември миналата година в екваториалната равнина Елизиум, на около 600 км от местоположението на \"Кюриосити\" - другият марсоход на НАСА. Първоначалният срок на мисията е една марсианска година, която е равна на две земни.", "date": "2019.02.06", "title": "Космическият апарат \"ИнСайт\" постави щит върху сеизмометъра на Марс"}
{"url": "https://www.24chasa.bg/novini/article/7284995", "text": "САЩ ще продължат да ръководят борбата срещу групировката \"Ислямска държава\" въпреки изтеглянето си от Сирия, увери американският държавен секретар Майк Помпейо, цитиран от Франс прес, при откриването във Вашингтон на среща на международната антиджихадистка коалиция. С почти пълния териториален разгром на ИД в Ирак и Сирия естеството на битката е на път да се промени, отбеляза той пред представители на 74-те страни и петте многонационални организации, участващи в коалицията. Занапред борбата ни няма да бъде непременно и на първо място с военен характер. Поради това обявеното от президента Тръмп изтегляне на американските войници не означава край на американското участие в борбата, подчерта той, предава БТА. Изненадващо огласеното от Доналд Тръмп през декември изтегляне на американските сили от Сирия поставиха съюзниците на САЩ пред множество проблеми. За да оправдае изтеглянето, Тръмп най-напред заяви, че ИД е победена, но това прибързано изявление беше поставено под съмнение от всички страни. \"Ислямска държава\" продължава да е заплаха, призна Помпейо и призова коалицията да \"препотвърди набелязаната цел за окончателен разгром\" на джихадистката групировка, която в последните години извърши кървави атентати в Европа, организирани от бившите й укрепления в Сирия. Помпейо отново призова също останалите страни да участват във финансовата страна на борбата с джихадистите.", "date": "2019.02.06", "title": "Помпейо: САЩ ще продължат да ръководят борбата с джихадистите въпреки изтеглянето си от Сирия"}
{"url": "https://www.24chasa.bg/novini/article/7284999", "text": "Председателят на Съвета на Европейския съюз Доналд беше провокативен и неуважителен в изявлението си за \"брекзитърите\", заяви лидерът на северноирландската Демократична юнионистка партия Арлийн Фостър, като добави, че се надява премиерът Тереза Мей да бъде посрещната с уважение на преговорите за Брекзит, предаде Ройтерс, цитирана от БТА. \"Очевидно напрежението в Брюксел започва да се покачва\", каза Фостър. \"Смятам, че това изявление беше преднамерено провокативно, много неуважително към тези от нас, които гласуваха за излизане от ЕС. Надявам се, че когато премиерът отиде в Брюксел, ще бъде посрещната с уважение\", заяви Фостър. Тя подчерта, че предпазният механизъм за ирландската граница, т.нар. бакстоп, е слабото място на сделката на Мей за Брекзит и трябва да бъде заменен. \"За пореден път потвърдихме факта, че проблемът е \"бакстоп\" и той трябва да бъде заменен\", каза Фостър след срещата си днес с Тереза Мей, като добави че разговорът е бил полезен и че дебатът за точния характер на промените, които са нужни, донякъде е въпрос на семантика.", "date": "2019.02.06", "title": "Туск провокирал преднамерено с думите за мястото в ада"}
{"url": "https://www.24chasa.bg/novini/article/7284906", "text": "Огромна скала е паднала снощи върху къща в село Аскипсу на гръцкия остров Крит и е разрушила част от нея, съобщава гръцката телевизия Скай. Скалата с маса около 25 тона се е откъснала високо в планината и при падането си буквално е смазала кухнята на дома. Секунди преди срутването възрастната стопанка на къщата е готвела в кухнята, но звънът на телефона я е накарал да отиде в дневната да се обади и това е спасило живота й, предава БТА. Щастливите случайности не свършват дотук. На пътя на скалата след къщата се намира кафене, в което в този момент е имало клиенти, но движението на камъка е било забавено от един дъб и друга растителност и това е предотвратило човешки жертви.", "date": "2019.02.06", "title": "Огромна скала се срути върху къщата на жена на остров Крит, спасил я телефонът"}
{"url": "https://www.24chasa.bg/novini/article/7285013", "text": "Македонските прокурори, които разследват как бившият премиер Никола Груевски успя да избяга в Унгария преди да бъде затворен за излежаване на двегодишна присъда затвор, обявиха, че не са открили доказателства Груевски да е получил помощ от длъжностни лица, информира Асошиейтед прес, цитирана от БТА. От кабинета на прокурора съобщиха днес, че са анализирали 60 телефонни номера на лица, заподозрени, че са комуникирали с Груевски преди да избяга от Р Македония през ноември. Прокурорите са разпитали 56 души, включително 28 полицаи, шестима охранители и петима служители на министерството на вътрешните работи. Четиридесет и осемгодишният Груевски се появи в унгарското посолство в Тирана през ноември, търсейки убежище, няколко часа преди да трябва да влезе в затвора, за да изтърпи двегодишно наказание за корупция. В първото си интервю след бягството бившият македонски премиер каза, че е напуснал страната, защото \"достоверни източници\" са го информирали за план за убийството му в затвора.", "date": "2019.02.06", "title": "Нямало доказателства длъжностни лица да са помогнали на Груевски да избяга"}
{"url": "https://www.24chasa.bg/novini/article/7285042", "text": "За мен беше чест да работим заедно 5 години - едни от най-важните за България. Тодор Кавалджиев беше достоен човек и достоен вицепрезидент. Той не загуби достойнството си по време на комунизма и предпочете концлагера пред промяната на убежденията си. Един пример за всички онези, които и досега се оправдават, че “такова беше времето”. Това заяви пред “24 часа” президентът на републиката в периода 1997-2002 г. Петър Стоянов. И продължи: “Достойно бе и поведението му след промените през 1989 г., когато полагаше най-искрени усилия както за обединението на българските земеделци, така и за обединението на всички демократични сили в страната. С неговата смърт губим един от последните българи, които поставяха честта и себеуважението над изкушенията на своето време. Поклон пред паметта му!” Стоянов и Кавалджиев запазват отлични отношения и по време на мандата си на “Дондуков” 2, и след него. Независимо че, когато тръгва да се кандидатира за втори мандат, титулярят е принуден от Анастасия Мозер да се откаже от подгласника си. Земеделската лидерка заплашва, че ако Кавалджиев е кандидат за нов мандат, тя ще напусне ОДС. На представянето на книгата, издадена 20 г. след избирането им през 1996 г. за стопани на “Дондуков” 2 - “Президентът Петър Стоянов. Преговор на историята”, през септември 2016 г. Кавалджиев е на първия ред в залата. Стоянов специално го поздравява от трибуната. Преди броени дни - на 1 февруари, датата, на която се почита паметта на жертвите на комунизма, президентът (1997-2002) звъни в дома на своя вице. Вдига съпругата му, която споделя, че Кавалджиев вече трудно става.", "date": "2019.02.06", "title": "Петър Стоянов: Тодор Кавалджиев поставяше честта над изкушенията на времето"}
{"url": "https://www.24chasa.bg/novini/article/7285056", "text": "Един от най-известните чешки режисьори и сценаристи Вацлав Ворличек почина на 88 годишна възраст в Прага, предадоха ТАСС и Франс прес. Неведнъж филмите на Ворличек са получавали международни престижни награди. Той е автор на десетки кинотворби, по-известните от които \"Кой иска да убие Джеси?\" (1966) , \"Господине, вие сте вдовица\" (1971) и \"Жар птица\" (1997), предава БТА. Ворличек създава и много детско-юношески филми, сред които телевизионния сериал-приказка \"Арабела\" (1979) и продължението \"Арабела се завръща\" (1993). Коледната приказка \"Трите желания за Пепеляшка\" (1973) се излъчва редовно по коледните празници не само в Чехия и Словакия, но и в редица други страни, като Германия, Испания, Швеция, Норвегия, Швейцария и Русия. Много от сцените на филма са снимани в саксонския замък \"Морицбург\" и от 2009 г. той всяка зима отваря вратите си за изложба, посветена на приказката за трите вълшебни лешника, изпълняващи желанията на главната героиня.", "date": "2019.02.06", "title": "Почина чешкият режисьор Вацлав Ворличек"}
{"url": "https://www.24chasa.bg/novini/article/7285064", "text": "\"През последните два месеца у нас са станали 13 верижни катастрофи с шест жертви и десетки ранени. Това показва анализ на Института за пътна безопасност. При всички инциденти има един и същи проблем, а именно човешка грешка\". Това коментира в предаването „Лице в лице” по   председателят на института Богдан Милчев. „Швеция, която е най-безопасната страна в света още през 1997 г. приема програма, известна като „Визия 0”. Тя се основава на това, че хората се раждат грешни. Те допускат два вида грешки – умишлени и неумишлени. При катастрофата на АМ „Струма” също е налице човешка грешка – от страна на шофьорите и на длъжностни лица, които трябва да се грижат за пътя. Въпросът е как да се въздейства на тези грешки”, каза Милчев. Той обясни, че верижните катастрофи настъпват, когато има недостатъчна дистанция или когато е налице превишена скорост. Комбинацията от тези две нарушения е предпоставка за тежък инцидент. По думите му в момента нямаме потенциала да въздействаме върху този тип нарушения. Причината, според Богдан Милчев, е липсата на динамичен контрол по пътищата от страна на пътните полицаи. Те трябва да са в движение, а не да стоят статични, защото по този начин не може да се контролира движението. Нужно е и да разполагат със съответната техника, с която да установят нарушенията и да изведат безопасно от пътя нарушителите. Трябва контрол и за неумишлените грешки, които са поради незнание или разсейване. Трябва да се подобри обучението. Затова считаме, че е необходимо изцяло нов подход. Изцяло нова философия, а именно сериозно възпитание у шофьорите, както и институционален контрол”, обясни Милчев. Той е на мнение, че с некомпетентното си управление АПИ е довела до това хората да обвиняват състоянието на пътищата за катастрофите. Милчев призова пътната агенция да направи проверка дали два пъти в годината се правят инспекции на пътищата. „В Института за пътна безопасност имаме информация, че такива инспекции не се правят, защото ако имаше, щяха да се констатират места, където има мъгли и където пътят пропада. Затова сме готови да дадем цялата си експертиза на новото ръководство на АПИ”, заяви Богдан Милчев.", "date": "2019.02.06", "title": "Експерт: Зад всяка верижна катастрофа стои човешка грешка"}
{"url": "https://www.24chasa.bg/novini/article/7285074", "text": "Един човек загина днес при рухването на 8-етажен жилищен блок в квартал Картал на азиатския бряг на Истанбул. Блокът се намира на оживен булевард в махалата Джевизли. Под развалините има затрупани хора, предполага се, че са около 20 души. Спасителните екипи търсят хората като при земетресение, викайки има ли някой там. Граждани не се допускат, държани са на доста голямо разстояние, за да не се нарушава тишината за спасителите, които търсят хора под развалините. Анадолската агенция предаде, че на медиите е наложена забрана да излъчват новини за инцидента, предава БТА. Валията на Истанбул Али Йерликая заяви, че три етажа от блока били незаконно надстроени, което по думите му е причина за рухването на сградата. Кметът на община Картал Алтънок Йоз обаче заяви, че вероятно експлозия е причинила рухването на сградата. \"Блокът е лицензиран още през 1992 г. Не сме получавали оплаквания във връзка с нередности по строежа, няма решение за събарянето му. Но в съседство има три сгради, за които е решено да бъдат съборени. Според нас рухването е причинено от експлозия. Досега изпод развалините бе изваден един ранен\", каза той пред медиите. По думите му в блока е имало 14 апартамента с 43-ма живущи. Според кмета на махала Джевизли Зеки Даг, където е рухналата сграда, тя е била обитавана от 30 души. \"Живущи в блока казват, че 15 души са под развалините. В страничното крило на блока има ателие за конфекция. Но в него не е имало хора, когато сградата рухнала\", допълни той.", "date": "2019.02.06", "title": "Част от рухналата в Истанбул сграда била незаконна (Снимки)"}
{"url": "https://www.24chasa.bg/novini/article/7284785", "text": "Президентът Владимир Путин подписа указ за отмяна на някои специални икономически мерки по отношение на Турция, предаде ТАСС. Документът е публикуван на официалния интернет портал за правна информация. Ограниченията бяха въведени с указ на руския президент на 26 ноември 2015 г., отнасящ се до \"мерки за осигуряване на националната безопасност на Руската федерация и защита на гражданите на Русия от престъпни и други противоправни действия и за предприемане на специални икономически мерки по отношение на Турската република\". Тогава в отношенията между Москва и Анкара възникна криза, след като на 24 ноември турските ВВС свалиха над Сирия руски бомбардировач Су-24, припомня БТА. В съответствие с указа се разширява кръгът на гражданите на Турция, които се изключват от действието на ограничителните мерки, въведени по отношение на тази страна през ноември 2015 г. Сега към числото на гражданите на Турция, за които е направено изключение по време на пътуванията им в Русия, са отнесени и професионалните шофьори, занимаващи се с международни автопревози, както и притежателите на валидни специални паспорти, изпратени в Русия в краткосрочни командировки, включително в дипломатическите представителства на Турция в Русия. Отбелязва се, че ограниченията ще бъдат премахнати в случай на приемане на аналогично решение от турска страна.", "date": "2019.02.06", "title": "Путин подписа указ за отмяна на някои специални икономически мерки към Турция"}
{"url": "https://www.24chasa.bg/novini/article/7284718", "text": "Сръбският премиер Ана Бърнабич критикува днес доклад на независимата организация за наблюдение на свободите \"Фрийдъм хаус\",  , предаде Асошиейтед прес. В годишния си доклад, публикуван тази седмица, \"Фрийдъм хаус\" заяви, че статутът на Сърбия е спаднал заради влошаването в начина на провеждане на изборите и заради продължаването на опитите на правителството и неговите съюзнически медии да преследват независими журналисти чрез законови мерки и кампании за дискредитиране, предава БТА. Докладът посочва също, че сръбският президент популист Александър Вучич акумулира \"изпълнителни правомощия в противоречие с конституционната си роля\". Бърнабич, която е близък съюзник на Вучич, заяви, че \"абсолютно не смята и не чувства, че живее в частично свободна страна\". \"Мисля, че живея в страна, която е по-свободна отколкото преди години\", посочи сръбският премиер. \"Мисля, че докладът не е достатъчно обективен и си служи с възприятия, с които не съм съгласна, което не означава, че е без значение\", добави тя. Всяка събота през последните девет седмици десетки хиляди хора протестират в Белград и редица други градове в Сърбия срещу \"нарастващия авторитаризъм на Вучич\". Протестиращите обвиняват Вучич, че задушава трудно спечелените демократични свободи в балканската страна, която премина през серия войни през 1990-те години. Той отрича тези обвинения.", "date": "2019.02.06", "title": "Бърнабич против доклад на \"Фрийдъм хаус\", посочил Сърбия за  частично свободна"}
{"url": "https://www.24chasa.bg/novini/article/7284725", "text": "Създаването на общ формат на медицинските досиета има за цел всеки пациент да бъде по-ефикасно лекуван, в която и да е страна от ЕС. В случай на инцидент в чужбина, лекарите нямат достъп до медицинските ни данни, като например от какво сме боледували или какви алергии имаме. В много случаи, за да се направи консултация в чужбина е необходимо да се отиде на място в съответната болница, въпреки че това може да стане и електронно, ако лекарят има достъп до медицинското досие на пациента. С днешната препоръка към страните членки Европейската комисия предлага решение на тези проблеми. Това обяви българският еврокомисар Мария Габриел на пресконференция в Брюксел при представяне на препоръките, цитирана от представителството на ЕК в България. „Гражданите бяха много ясни – те искат да могат да контролират своите здравни данни. Над 80 процента от хората участвали в проведената обществена консултация, заявяват, че споделянето на здравни данни може да подобри лечението и превенцията на заболявания.\" В момента има различни стандарти на здравни досиета в страните членки. Европейската комисия насърчава работата по цифровизацията на електронните досиета в няколко приоритетни области – здравна документация на пациента, електронни рецепти, резултати от лабораторни анализи, резултати от образна диагностика и епикризи. „Тези предложения отговарят на един логичен въпрос. След като гражданите могат да се движат свободно в рамките на Европейския съюз, не трябва ли техните здравни данни да се движат заедно с тях също. Водещото в нашия подход е поставянето на пациента в неговия център\", допълни комисар Габриел. Тя уточни, че обменът на данни трябва да бъде съобразен с изискванията за кибер сигурност, с регламента за електронна идентификация и с регламента защита на личните данни. Важно е и здравните данни да бъдат изчерпателни, да подлежат на проверка – пациентът да знае кой е искал информация по неговото досие, както и да са достъпни 24 часа в денонощието. По този начин пациентите биха могли да получават навременно и по-висококачествено здравеопазване, когато пътуват в чужбина.", "date": "2019.02.06", "title": "Габриел: Общ формат на медицинските досиета носи по-добро лечение за всеки в ЕС"}
{"url": "https://www.24chasa.bg/novini/article/7284735", "text": "Македония заслужи мястото си на трийсети член на НАТО. Това се казва в съобщение, публикувано днес на официалния сайт на македонския президент Георге Иванов след подписването на протокола за присъединяването на страната към НАТО в Брюксел, съобщи ТАСС. \"Трийсетото място в НАТО Македония получи заслужено, като се има предвид това, че стандартите в областта на отбраната и военната подготовка на армията на Република Македония отдавна са изпълнени, което е резултат от работата на всички правителства\", се казва в съобщението, предава БТА. Иванов изразява съжаление, че за влизането в Алианса се е наложило страната да подпише споразумение с Атина за смяна на името на републиката, което е \"нанесло трайна вреда на македонските национални интереси\".", "date": "2019.02.06", "title": "Георге Иванов: Македония заслужи мястото си в НАТО"}
{"url": "https://www.24chasa.bg/novini/article/7284591", "text": "Съюзът на артистите в България не само полага усилия да повиши възнагражденията в театъра, но и успява. Това каза председателят на съюза Христо Мутафчиев, преди обявяване на номинираните за наградата ИКАР, предаде  \"Миналата година беше подписано споразумение с Българската асоциация на работодателите – БАРОК за увеличение с не по-малко от 15% на заплатите. Това увеличение беше постигнато и беше приложено. Тази година с браншовото споразумение, което подписахме с работодателите, успяхме да увеличим възнагражденията с още 15%, освен 10% процента, с които държавата повиши също заплатите заради инфлацията и заради това, че те не бяха повишавани“, обясни председателят на САБ и подчерта, че така на практика възнагражденията на заетите в театрите ще бъдат повишени с общо 40%", "date": "2019.02.06", "title": "Христо Мутафчиев: За две години заплатите на актьорите се повишават с 40%"}
{"url": "https://www.24chasa.bg/novini/article/7284588", "text": "България трайно следва устойчивата тенденция по намаляване броя на висящите жалби пред Европейския съд по правата на човека (ЕСПЧ), като през изминалата 2018 г. слиза с още две места в класацията и се подрежда на 17-та позиция с 514 жалби след Румъния, Русия, Турция, Украйна, Италия, Азербайджан, Армения, Грузия, Полша, Сърбия, Молдова, Унгария, Босна и Херцеговина, Гърция, Албания и Хърватска. Това сочи официалната статистика, която бе публично обявена и публикувана на сайта на ЕСПЧ в края на януари 2019 г., цитирана от пресцентъра на правосъдното ни министерство. Една от основните причини за този напредък са усилията, които се полагат в последните години по изпълнението на решенията на ЕСПЧ, въвеждането на ефективни правни средства за защита на национално ниво и в частност успешното изпълнение на три пилотни решения, които въведоха ефективни средства за обезщетение на пострадалите от прекомерната продължителност на гражданските и наказателните производства по Закона за съдебната власт и Закона за отговорността на държавата за вреди и от лошите условия в местата за лишаване от свобода. Според данните България отстъпва и с две позиции в негативната класация на най-осъжданите държави пред ЕСПЧ през 2018 г., като заема осмо място с 27 осъдителни решения, установяващи най-малко едно нарушение на Европейската конвенция за правата на човека. За сравнение, през 2017 г. страната ни заемаше шесто място по този показател. Постановените решения срещу България са 55. От тях 27 са осъдителни решения, в които Съдът е намерил поне едно нарушение на Конвенцията: 2 решения по същество, в които няма нарушение; 12 решения за допустимост, с които ЕСПЧ, след като е разгледал подробно аргументите на страните, е възприел позицията на правителството на България и е отхвърлил жалбите поради неизчерпване на вътрешноправните средства за защита или поради явна необоснованост; 1 решение за недопустимост, постановено, без да се иска становище на държавата, 13 решения на Съда, с които жалбата се заличава от списъка на делата след постигане на приятелско споразумение, представяне на едностранна декларация или дезинтересиране на жалбоподателя. Част от решенията, макар и осъдителни в една част, са оправдателни по отношение на някои от оплакванията. Положителните тенденции в практиката на ЕСПЧ срещу България за 2018 г. са че както и през предходната 2017 г. липсват решения, констатиращи сериозни нарушения на членове 2 и 3 от Конвенцията поради неефективно разследване на посегателства върху личността. Годишният доклад за 2018 г. на министъра на правосъдието Цецка Цачева с подробните данни по изпълнението на решенията на ЕСПЧ, ще бъде изготвен до края на месец март т.г. Днес Народното събрание одобри петия годишен доклад на министъра на правосъдието за изпълнението на решенията на ЕСПЧ по дела срещу България за 2017 г.", "date": "2019.02.06", "title": "Трайно намалява броят на висящите жалби срещу България пред съда в Страсбург"}
{"url": "https://www.24chasa.bg/novini/article/7284149", "text": "Пътен знак “Пешеходна пътека” или “Внимание, НЛО”, “Забранено е влизането на пътни превозни средства” или “Концерт на Фреди Меркюри”? До тези колебания може да стигнете, ако шофирате из София. Причината е уличният артист Да Видчи. От близо 4 г. той разкрасява пътните знаци в столицата, като някои носят политическо или социално послание, а други са просто забавни. Професията му няма никакви допирни точки с изкуството. Работи в компания за клинични проучвания, а “Първият ми допир с такива знаци дойде от пътуване във Флоренция. Там видях 3-4 такива. Много ми хареса идеята за това артистично намигване в сериозността, която носят пътните знаци”, казва уличният артист. До момента е претворил над 70 табели, като внимава да не прекалява със стикерите, които слага, за да не загубят знаците основната си функция. Първото претворяване е табела, обозначаваща пешеходец. Над нея слага летяща чиния, а за коледните празници прави поредица от тематични знаци - “Забранено влизането” получава коледна шапка, а пътното превозно средство, теглено от кон, се запълва с подаръци. “Държа да провокирам хората. Понякога е просто намигване, а друг път ги карам да се замислят на някаква тема”, казва Да Видчи. Някои от знаците носят социални послания. Такъв е този с бяла мечка, който показва промените на климата и топенето на ледовете на Антарктида. Друг пример е темата за изчезването на белите носорози. “Има един, който съм го кръстил “Авариралата държава”. Той показва боксуването на държавата във всичките ѝ форми”, добавя той. Вдъхновява се и от актуални събития като годишнината от смъртта на Фреди Меркюри. “Този се превърна в най-успешния. Имаше много споделяния в социалните мрежи и най-много се харесва”, разказва уличният артист. Първата медийна изява, която получават творбите му, е в “Дейли мейл”. Журналист от английското издание се свързва с българина в социалните мрежи и моли да публикува снимки на знаците. Всеки може да разкраси пътен знак. Стикерите се правят от цветно принтирана хартия. Единственото нужно е да се знаят размерите на знака и да разполагате със сгъваем стол, на който да се покатерите. а правенето им отнема около половин час”, казва да Видчи и добавя, че често хора се спират, за да го разпитат за хобито му. “Веднъж майка с малко момче изчака да направя знака и се снимаха до него”, разказва той. Не смята, че това, което прави, пречи или разсейва шофьорите. “Когато сядаш зад волана, трябва да си максимално отговорен, а и в днешно време човек може да бъде разсеян лесно от реклами, афиши”, казва артистът. Единственият знак, който прави извън София, е своеобразна версия на картината “Викът” на Едвард Мунк. “Дълго време търсих знак за стеснение на платното от двете страни и една колежка ми каза, че е виждала в с. Мрамор. Намерих го, но беше много нависоко и нещата отиваха към провал. Мотках се около знака, а един дядо от автобусната спирка дойде при мен и се заговорихме. Много му хареса идеята ми”, разказва Да Видчи. Стига се дотам, че дядото му помага да залепи стикера, а той се отблагодарява, като го кара с колата си до София. Подобни знаци има в Париж, Мадрид и други големи европейски градове. Уличният артист иска да ги превърне в символ на София “Искам да работим заедно със Столична община и в най-скоро време ще направя опит за контакт”, казва уличният артист, който от година публикува всички творения във фейсбук страницата си Signs of Sofia.", "date": "2019.02.06", "title": "Пътни знаци в София се превръщат в улично изкуство"}
{"url": "https://www.24chasa.bg/novini/article/7284620", "text": "Двама журналисти са убити от стрелци, които са нахлули в радиостанцията им в Северен Афганистан, предаде  И двамата загинали са мъже на около 20 години и са били застреляни в студиото на радио Хамсада, частно радио в провинция Такхар. Никой не е поел отговорност за атаката, а разследващите отиват към мястото на стрелбата, заяви говорителят на властите в провинцията Джавад Хежри. „Двама неидентифицирани стрелци са влезли в радиостанцията около 6 ч. във вторник. Те са открили огън по двамата репортери , които са били зад микрофоните в този момент и са излъчвали”, каза Хежри. Това е втората атака над афганистански журналисти за тази година.", "date": "2019.02.06", "title": "Убиха двама афганистански журналисти в ефир"}
{"url": "https://www.24chasa.bg/novini/article/7284621", "text": "Президентът на Република Кипър Никос Анастасиадис и президентът на признатата само от Анкара Севернокипърска турска република Мустафа Акънджъ ще се срещнат през втората половина на февруари, предаде агенция АНА-МПА. Тази договореност е била постигната от двамата лидери в телефонен разговор днес, съобщи говорителят на кипърското правителство Продромос Продрому. По отношение на вчерашната среща на гръцкия премиер Алексис Ципрас с турския президент Реджеп Тайип Ердоган, които засегнаха и кипърския въпрос, Продрому оцени като положителен факт, че между двете страни съществува диалог по темата, предава БТА. Продрому каза, че изявленията на гръцкия премиер след срещата са показали, че Гърция, както и самите кипърски гърци, е готова за едно общо уреждане на кипърския въпрос на основата на резолюциите на ООН и че желае преговорите да бъдат възобновени възможно най-скоро.", "date": "2019.02.06", "title": "Лидерите на кипърските гърци и на кипърските турци ще се срещнат през втората половина на февруари"}
{"url": "https://www.24chasa.bg/novini/article/7284631", "text": "Заради авария на съоръжение на Електроенергийния системен оператор беше изключено електрозахранването на град Козлодуй, съобщиха от ЧЕЗ. Срок за приключване на аварийния ремонт не е даден. „ЧЕЗ-Разпределение” осигурява алтернативно електрозахранване на болницата в Козлодуй.", "date": "2019.02.06", "title": "Авария остави Козлодуй без ток"}
{"url": "https://www.24chasa.bg/novini/article/7284629", "text": "Бивш военен противник на САЩ и съюзник на Съветския съюз, днес Виетнам развива пазарна икономика и поддържа близки отношения с Вашингтон. Той е и една от най-бързо развиващите се икономики в света. ******** Белият дом се надява, че когато севернокорейският лидер Ким Чен Ун кацне по-късно този месец във Виетнам, за да се срещне с американския президент Доналд Тръмп, той ще бъде вдъхновен да подражава на държавата домакин. През юли 2018 г., говорейки в Ханой, американският държавен секретар Майк Помпейо призоваваше Ким да последва примера на Виетнам. \"На фона на немислимо в миналото благоденствие и партньорство, които сега имаме с Виетнам, имам послание към председателя Ким Чен Ун: президентът Тръмп вярва, че страната ви може да повтори този път на развитие\", каза Помпейо. Бивш военен противник на САЩ и съюзник на Съветския съюз, Виетнам, който нормализира отношенията си с Америка през 1995 г., сега има пазарна икономика и поддържа близки отношения с Вашингтон. Той е и една от най-бързо развиващите се икономики в света. В ярък контраст с войнствените заплахи на Ким да порази с ядрено оръжие Америка, Виетнам и САЩ сега са стратегически партньори, като и двете страни се надяват да противостоят на китайските амбиции за контрол над Южнокитайско море. Ле Данг Доан, пенсиониран икономически съветник на петима виетнамски министър-председатели, казва, че Северна Корея прилича на Виетнам от 80-те години, който също имаше централизирана икономика до 1986 г., когато започна поредицата от икономически реформи, известни като \"доймой\". \"Предизвикателствата пред севернокорейската икономика са донякъде същите като във Виетнам, но условията са различни\", каза Доан, като добави, че програмата за ядрени оръжия на Северна Корея е нещо съвсем различно от всичко, което Виетнам някога е правил. \"Северна Корея е ядрена държава и иска да преговаря, да се пазари от силна позиция, а САЩ може би не искат да приемат това\", добави той. Въпреки това, допълни Доан, Северна Корея показва интерес да се учи от Виетнам. Самият Доан два пъти е канен да говори пред севернокорейски делегации в Ханой, за да даде икономически напътствия. Карл Теър, почетен професор в Университета на Нов Южен Уелс и експерт по Виетнам, каза, че войната между Виетнам и САЩ и последвалите санкции имат връзка със ситуацията със Северна Корея сега. \"Виетнам има съответния исторически опит, който би могъл да сподели (със Северна Корея): как да договори прекратяване на американското ембарго и да нормализира отношенията, как да се справи с проблемите и последиците от войната, как да отвори икономиката за чуждестранни инвестиции, законодателната рамка за съвместни предприятия, как да договори споразумение за свободна търговия и други\", каза той. Но Майкъл Маза, американски изследовател в областта на отбраната в базирания във Вашингтон институт \"Американ ентърпрайз\", каза, че не е убеден, че Ким се отнася сериозно към реформите. \"Държавният секретар Помпейо вероятно е искрен в приемането на \"доймой\" като полезен модел за Северна Корея, но според мен това, което виждаме, не подсказва, че Ким е заинтересован от сериозни усилия за реформи\", каза анализаторът. За разлика от Виетнам, където управляващата комунистическа партия често прави промени в ръководството си, главният приоритет на управляващата клика в Северна Корея, каза Маза, е оставането на на власт на фамилията на Ким, която контролира държавата от основаването й през 1948 г. \"Политическата власт в Северна Корея е силно съсредоточена в един човек, а този човек и семейството му изглежда не срещат сериозни предизвикателства от потенциални алтернативни властови центрове\", каза Маза. Доан каза, че Виетнам също се е възползвал от обединението в края на виетнамската война през 1975 г., при което комунистическият Север е поел контрола на капиталистическия Юг. \"Югът имаше процъфтяваща пазарна икономика и затова урокът, и опитът за поемане на курс към пазарна икономика беше много лесен\", каза Доан, допълвайки, че Северна Корея няма капиталистически опит, от който да се поучи. \"Реформите в Северна Корея са може би малко по-различни, защото досега държавното ръководство няма опит в пазарната икономика\", каза той. \"Най-добрият начин е . . . да ги оставим да правят опити и да се учат от пазарните реформи в други страни\", добави Доан. /БТА/", "date": "2019.02.06", "title": "Какво може да научи Северна Корея от Виетнам?"}
{"url": "https://www.24chasa.bg/novini/article/7284647", "text": "Бившият украински президент Виктор Янукович разкритикува днес приемника си Петро Порошенко и го обвини, че ще се опита да манипулира президентските избори в Украйна на 31 март, предаде Франс прес. \"Властта ще използва всичките ресурси, с които разполага, за да фалшифицира резултатите от изборите, защото в противен случай Порошенко няма да ги спечели\", заяви Янукович на пресконференция в Москва, предава БТА. Според бившия държавен глава евентуална победа на Порошенко ще има непредсказуеми последици. Първият тур на президентските избори в Украйна е на 31 март. Очакванията са изборната надпревара да е трудна за Порошенко, за чийто пост има рекордно голям брой кандидати. Социологическите проучвания сочат, че най-големи шансове има комедийният актьор Володимир Зеленски, а подкрепата за Порошенко е около 15-16 процента. \"Силно се надявам, че в украинската политика ще се появят нови лица, които ще се явят на президентските, а след това и на парламентарните избори\" през ноември, посочи Янукович, който е на мнение, че Украйна има нужда от промени. Виктор Янукович получи убежище в Русия след свалянето си от власт през 2014 г. и идването на власт в Киев на прозападни сили.", "date": "2019.02.06", "title": "Бившият украински президент: Порошенко ще опита да манипулира президентските избори"}
{"url": "https://www.24chasa.bg/novini/article/7284639", "text": "8-етажна сграда се срути в квартал \"Картал\" на азиатския бряг на Истанбул, съобщава \"Дейли сабах\". Един е загинал, а поне четирима са ранени. На мястото има екипи на полицията, пожарната и спешна помощ.  Спасителните екипи се опитват да измъкнат четиримата души, затиснати под отломките на сградата, която имала 14 апартамента. На приземния етаж на сградата са се помещавали магазини, в които са работили между 15 и 20 души. Местна медия споделя, че хората чули експлозия.", "date": "2019.02.06", "title": "8-етажна сграда се срути в Истанбул, поне четирима са ранени (Снимки, видео)"}
{"url": "https://www.24chasa.bg/novini/article/7284650", "text": "Жалба за сексуално посегателство бе подадена в понеделник срещу бившия президент на Коста Рика и носител на Нобеловата награда за мир от 1987 г. Оскар Ариас, предаде Франс прес, позовайки се на адвокатите му. Бившият президент (от 1986 до 1990 г. и от 2006 до 2010 г.) отхвърли обвиненията, предявени от костариканската психиатърка и активистка срещу ядрените оръжия Александра Арсе фон Еролд. Според твърденията на Фон Еролд пред костариканския вестник \"Универсидад\" и американското издание \"Ню Йорк таймс\" тя е отишла през 2014 г. на среща с Ариас в дома му в Сан Хосе с цел да го помоли да подкрепи кампанията срещу ядрените оръжия, започната от международна неправителствена организация, чийто костарикански клон бил основан и ръководен от Фон Еролд. По думите на потърпевшата, когато разговорът приключил и тя се обърнала за момент с гръб към Ариас, той се доближил до нея и я хванал за гърдите. Фон Еролд се почувствала толкова травматизирана, че прекратила участието си в неправителствената организация, заради която се срещнала с Ариас. \"Категорично отхвърлям обвиненията срещу мен. Никога не съм действал против волята на нито една жена и най-малко при отказ да има отношения с друг човек. Защитавах равенството на половете в качеството си на обществена личност\", посочи Оскар Ариас в изявление, разпространено от адвоката му Родолфо Бренес. Жалбата срещу Ариас съвпада по време с повдигнатите срещу него обвинения в корупция във връзка с дадено от него през 2008 г. разрешение за експлоатация на златно находище, отменено от съдебната власт. Оскар Ариас е председател на фондация за мир и разоръжаване, носеща неговото име, и продължава да е един от най-уважаваните политици в Коста Рика, отбелязва Франс прес.", "date": "2019.02.06", "title": "Жалба за сексуално посегателство бе подадена срещу нобелов лауреат за мир"}
{"url": "https://www.24chasa.bg/novini/article/7284646", "text": "Поклонението пред паметта на вицепрезидента (1997-2002 г.) Тодор Кавалджиев ще бъде в петък от 11 ч в столичния храм \"Св. Седмочисленици\". Това научи \"24 часа\" от негови близки. Тодор Кавалджиев почина днес на 85-годишна възраст.                                                                                                                                                                                                                                                                                                                       ", "date": "2019.02.06", "title": "Прощаваме се с Тодор Кавалджиев в петък в \"Св. Седмочисленици\""}
{"url": "https://www.24chasa.bg/novini/article/7284671", "text": "След съвместни действия на служители от сектор „Измами“ в ГДНП и 02 и 04 РУ-СДВР са разкрити две телефонни измами, извършени в столицата. Едната е за 8 000 лева спрямо 88-годишен столичанин, извършена на 31 януари. В резултат на предприети оперативни действия от ГДНП и 02 РУ-СДВР на 1 февруари е задържан 36-годишен участник в измамата, изпълнявал ролята на куриер. При последвалото претърсване у него и в автомобила му са открити и иззети мобилни апарати, СИМ-карти и други предмети, свързани с осъществяваната от мъжа престъпна дейност, съобщиха от пресцентъра на МВР. Втората измама е спрямо 79-годишен, също от София, на стойност 2 900 лева, извършена на 1 февруари. След бърза реакция на криминалистите от ГДНП и 02 РУ-СДВР веднага е установен и задържан 56-годишен мъж, който също е изпълнявал ролята на муле в измамната схема. В хода на разследването, извършено от служители на 04 РУ-СДВР, са намерени иззети инкриминираната сума, както и други вещи, свързани с осъществяваната от задържания престъпва дейност. И двамата мъже са привлечени като обвиняеми и им е взета постоянна мярка за неотклонение „задържане под стража“. Работата продължава под надзора на прокуратурата.", "date": "2019.02.06", "title": "Столични полицаи разкриха две телефонни измами за над 10 000 лв."}
{"url": "https://www.24chasa.bg/novini/article/7284662", "text": "Испанското министерство на правосъдието съобщи днес, че е поискало от 656 общини в страната да премахнат от обществените места символите от времето на Франко, тъй като много улици продължават да носят имената на висши фигури на диктатурата, предаде Франс прес. \"Чрез Генералната дирекция за историческата памет министерството на правосъдието поиска от 656 испански кметства да премахнат следите от франкизма, които все още присъстват на обществени места\", посочи в комюнике ведомството. От идването си на власт в началото на юни водачът на социалистическото правителство Педро Санчес пое ангажимента да се бори за реабилитиране на паметта на стотиците хиляди републикански жертви от войната в Испания (1936-1939 г.) и последвалата диктатура на Франсиско Франко (1939-1975 г.), предава БТА. Основната точка в този ангажимент е ексхумирането на Франко от монументалния му мавзолей в мемориалния комплекс \"Вайе де лос каидос\" (\"Долината на падналите\"), което от месеци се натъква на острата съпротива на потомците на диктатора. В искането си към кметствата министерството смята да приложи приетия през 2007 г. закон за историческата памет, който задължава публичните администрации \"да вземат подходящите мерки за премахване на гербове, ордени, плочи и други предмети или упоменавания, които представляват възхвала, лична или колективна, на военния бунт, гражданската война и диктатурата\". Гласуван от правителството на друг премиер социалист - Хосе Луис Родригес Сапатеро (2004-2011 г.), този закон все още се оспорва от консерваторите, според които той отваря ненужно раните от миналото. Според министерството на правосъдието, което цитира данни на националния статистически институт, най-малко 1 171 улици и площади в днешна Испания продължават да носят имената на важни представители от времето на франкизма.", "date": "2019.02.06", "title": "Испания поиска общините да махнат франкистките знаци от обществените места"}
{"url": "https://www.24chasa.bg/novini/article/7284623", "text": "На официално събитие по повод закриването на първия сезон на образователната програма „Лидерство и иновации за устойчиво развитие“ бяха представени проекти за ефективното управление на ресурсите в сектор „Безалкохолни напитки“. Програмата бе лансирана за пръв път в България през март 2018 г., предоставяйки на професионалисти от сектора възможност за придобиване на знания за устойчивото развитие в бизнеса. Тя е разработена съвместно от Асоциацията на производителите на безалкохолни напитки в България (АПБНБ) и Американския университет в България (АУБ) със съдействието на международно утвърдени университетски преподаватели. На събитието присъстваха представители на бизнеса, държавната администрация и образователните институции в страната. Закриването се състоя вчера в 19 ч. в Центъра за образование и култура „Илиев“ на АУБ. Специален гост на церемонията беше президент Росен Плевнелиев (мандат 2012 г. – 2017 г.), посланик на Американския университет в България.  – каза по време на церемонията г-н Росен Плевнелиев. В тазгодишното издание на програмата се включиха общо 16 специалисти от различни сфери на бизнеса и администрацията. Обученията се проведоха изцяло на английски език и имаха за цел да предоставят актуална информация и знание в областта на устойчивото развитие, корпоративните социални иновации и лидерството. Амбицията на организаторите е да продължат обучението и през тази година, като надградят съдържанието и обхвата му.  – коментира Жана Величкова от Асоциацията на производителите на безалкохолни напитки.  – сподели доц. д-р Емилия Занкина, зам.-ректор на Американския университет в България. Проектите на участниците в програмата, представени на събитието, бяха посветени на ефективното управление на ресурсите; стратегическото планиране в сферата на устойчивото развитие; изграждането на мрежа от партньори; споделянето на добри практики и примери в сектора; рециклирането на отпадъците и повторното им използване в производството. Всеки от участниците трябваше да идентифицира лидерството в областта на устойчивостта и предизвикателствата пред иновациите, както и да работи по индивидуален проект. Обучителните модули включваха също така практически упражнения и работа в екип, предоставяне на актуална теоретическа рамка и достъп до допълнителни източници на информация. Програмата „Лидерство и иновации за устойчиво развитие“ бе създадена в рамките на по-широката инциатива „Кристално чисти“, лансирана през април 2017 г. от 8 компании, членове на Асоциацията на производителите на безалкохолни напитки в България. Нейната цел е да се въведат правила и контрол, които да наложат спазването на най-високите стандарти за качество в сектора и развитието на чиста, отговорна и прозрачна бизнес среда – както в бутилираща индустрия, така и в българската икономика като цяло. Повече информация за програмата е налична на адрес:  , както и на Фейсбук страницата: ", "date": "2019.02.06", "title": "Проекти за устойчиво управление ще подпомагат развитието на сектор „Безалкохолни напитки“ в България"}
{"url": "https://www.24chasa.bg/novini/article/7284692", "text": "Франс прес обяви днес, че разширява мрежата си за проверка на информацията в Близкия Изток и Северна Африка посредством нов подписан с Фейсбук договор, предаде Франс прес. Целта ще бъде постигната със създаването в Бейрут на екип, който ще създава публикации на арабски език, предаде БТА. Подобно на другите журналисти на Франс прес, които се борят срещу фалшивите новини и работят в 16 страни и на четири езика (френски, английски, испански и португалски), екипът в Бейрут ще си сътрудничи с колегите си от представителствата на Франс прес в региона и ще проверява достоверността на потенциално съмнителните информации, разпространявани в Близкия Изток и Северна Африка, посочва агенцията в изявление. Статиите на екипа от Бейрут, които са част от участието на Франс прес в световната програма за проверка на информацията на Фейсбук, ще бъдат разпространявани чрез арабскоезична версия на блога АФП Фактюел. Провереното съдържание ще включва статии, снимки и видеозаписи, споделени във Фейсбук. Със започналата си в края на 2016 г. програма за проверка на информацията Фейсбук цели борба с фалшивите новини, като възстановява разходите на журналисти от няколко медии, които се заемат със задачата да проверяват достоверността споделени в социалната мрежа информации, за които се подозира, че са фалшиви новини. За Франс прес новият договор с Фейсбук е израз на желанието на агенцията да се превърне в пример за борба с фалшивите новини. Франс прес е медията, която участва в програмата на Фейсбук в най-голям брой страни по света и е първата, която ще го прави в арабския свят. Франс прес участва в програмата на Фейсбук в Аржентина, Бразилия, Индия, Индонезия, Испания, Камерун, Канада, Кения, Колумбия, Мексико, Нигерия, Пакистан, Сенегал, Филипините и Република Южна Африка.", "date": "2019.02.06", "title": "Франс прес разширява мрежата си за проверка на информацията чрез договор с Фейсбук"}
{"url": "https://www.24chasa.bg/novini/article/7284695", "text": "Рая Ел Хасан стана първата жена - министър на вътрешните работи в Ливан и първата жена в арабския свят начело на влиятелните служби за сигурност, предаде Асошиейтед прес, цитирана от БТА.  Рая Хафар Ел Хасан днес встъпи в длъжност като министър от новото правителство, назначено след почти деветмесечна политическа безизходица. Тя е една от четирите жени в 30-членния кабинет - исторически рекорд за женско политическо представителство в Ливан. На тържествена церемония във вътрешното министерство Ел Хасан заяви, че \"приема предизвикателството\". През 2009 г. тя стана и първата жена финансов министър в региона.", "date": "2019.02.06", "title": "Рая Ел Хасан стана първата жена - министър на вътрешните работи на Ливан"}
{"url": "https://www.24chasa.bg/novini/article/7284053", "text": "Концепцията за решаване на проблема с несоциализираните цигански групи, която обещах, е готова. Тя включва пакет от мерки за премахване на гетата, справяне с циганската престъпност, обществено полезен труд, контрол над социалните помощи, спиране на детската раждаемост и още редица други механизми за реалната интеграция на маргинализираната част от този етнос. За справяне с всички тези проблеми ще привлечем онази част от циганите, които са се реализирали пълноценно в обществото и представляват авторитети в своите области. Пълното наименование е Концепция за промени в политиката за интеграция на циганския (ромския) етнос в Република България и мерките за реализацията им. Както обещах, вече има напълно готов вариант на Концепцията за интеграция на несоциализираните цигани. Предоставям документа на вниманието на всички, които имат желание и могат да вземат отношение по него. Припомняме, че след поредица от нападения на цигани над възрастни хора, брутални грабежи и убийства, съпътствани и с нападения над лекари, полицаи и военнослужещи вицепремиерът Каракачанов обяви публично, че това повече не може да продължава, т.нар. досегашна интеграцията се е провалила и той поема ангажимента да предложи мерки пред Министерски съвет, които ще дадат реални резултати за овладяване на проблема. Предвид нарастващото напрежение спрямо циганите в България и създадения статут на привилегирована част от население за циганската общност спрямо останалите граждани на страната е време държавата да спре двойните стандарти по отношение на собствените си граждани. Т.нар. \"интеграция на ромите\" глътна стотици милиони левове, а реално не се състоя. Точно обратното - голямата част от НПО-тата в страната задълбочиха проблема, като изградиха една общност от хора, на които внушиха, че имат само права без задължения и които не приемат законите на държавата като валидни за тях, е част от текста, който публикува лидерът на ВМРО в социалната мрежа. За да се сложи край на този омагьосан кръг, наречен \"мерки за интеграция на ромите\", предлагам проекта за Концепция за справяне с маргинализацията на циганите, пояснява на стената си още Каракачанов. Основната част от предложенията са спиране на помощите при: отказ за започване на работа; спиране на децата от училище; демонстриране на скъп начин на живот, несъответстващ на статута \"социално слаб\". При злоупотреба с парите от \"детски\", да се въведе отпускането на надбавки в натура. Спиране на помощите при отказ от образоване, придобиване на трудови навици и квалификация, както и при липсата на видим напредък по социализиране и интеграция. За мен е важно, за да бъде премахната професията \"социално слаб\", да бъде сложен и таван на социалните плащания към един човек или домакинство на годишна база. По отношение на образованието категорично смятам, че посещението на детската градина за децата трябва да е задължително от 4-годишна възраст. В спешен порядък държавата трябва да задължи лицата, ненавършили 16 години, да се завърнат в училищата; тези над 18, които нямат поне основно образование, да бъдат задължени да го завършат. При отказ за изпълнение на тези мерки отново да се предвиди спиране на социалните помощи и образователно-трудова повинност. С оглед на безразборната раждаемост в гетата предлагаме приемането на пакет от строги мерки по отношение на децата, които раждат деца - родителите им, както и самите те, да нямат достъп до социалната система на страната и да бъдат прилагани ефективно санкциите на действащото законодателство. При циганките с над две деца да се премахне статутът \"самотна майка\". При жени, които са оставили за отглеждане в дом повече от 2 деца, да се предложат безплатни мерки, които да ограничат възможността за последващи нежелани бременности. Това трябва да се предложи като възможност и за жените от цигански произход с над определен брой деца (3 и повече). Предвид лошата хигиена и ниска здравна култура на една голяма част от циганското население в страната, да бъдат направени задължителни ваксинации при децата и при възрастните. При отказ - да важат правилата за отнемане на помощите. Използването на спешната медицинска помощ от здравно неосигурените лица трябва да се заплаща, когато сигналите за повикване не отговарят на критерия \"спешност\". По отношение на гетата трябва да се прилага буквата на закона. По места трябва общините да направят спешни проверки и описи и незаконните постройки трябва да бъдат съборени. Циганите без адресна регистрация да нямат право да обитават територията на съответното населено място. Предлагаме също така заселването на безимотните цигани с ангажимента да закупят предоставените им имоти и да обработват земята. За намаляване на престъпността сред циганите основна стъпка на държавата трябва да е разграждането на клановете и намаляване на влиянието на главатарите в гетата. Контролът на местата за търговия с метали трябва да бъде затегнат, както и да се обърне сериозно внимание на \"ало измамите\", джебчийството, просията, проституцията и т.н. За осъществяване на тези мерки в качеството ми на вицепремиер, чрез депутатите от ПГ на \"Обединени патриоти\" в НС, ще поискам законодателни промени като въвеждане на административни наказания \"безвъзмезден труд в полза на обществото\" и \"задържане под стража\" в структурите на МВР за извършени административни нарушения; разширяване на обхвата на неизбежната отбрана; създаването на доброволни отряди по места и др. С цел осветляване на дейността на неправителствените организации, които работят с циганския етнос, трябва да се въведе задължението те да декларират източниците си на финансиране и да дадат отчет за изразходваните пари по проекти за интеграция назад в годините. I. ОСНОВАНИЯ ЗА НЕОБХОДИМОСТ ОТ ПРОМЕНИ В ПОЛИТИКАТА ЗА ИНТЕГРАЦИЯ НА ЦИГАНСКИЯ (РОМСКИЯ) ЕТНОС 1. Вътрешни фактори Проблемът с характерното поведение на несоциализираните цигани (роми), което се наблюдава и до днес, съществува още от след Освобождението на България. Пребиваването им на територията на възстановената българска държава се наследява от Османската империя. Техният брой абсолютно и относително не е много голям и сред тях вече са настъпили някои разслоения. Част от циганите (ромите) използват като говорим собствен език, друга част - само български, трета част - само турски, а четвърта част - румънски. Съответно някои от тези групи владеят и официалния български език. Те изповядват различни религии - най-често са християни и мюсюлмани. Част от тях водят уседнал начин на живот, а друга част са чергари (катунари). В края на 50-те и началото на 60-те години на ХХ век държавата предприема целенасочени мерки по отношение на циганското (ромското) население в следните насоки: - решение да се прекрати чергаруването им и те да преминат към уседналост. В резултат на това решение се създават гетата в повечето населени места на страната, а към момента именно тези гета са основният генератор на съществуващите проблеми - незаконни жилища, неплащане на консумативи (електрическа енергия, питейна вода и др.), престъпност, ниска образователна и санитарна култура на населението, развитие на клановите структури и т.н. - подмяна в регистрите и личните документи на записаната народност (според тогавашните изисквания) на циганите (ромите) с друга. За първи път такава се прави в началото на 50-те години на 20-ти век като част от циганите (ромите) мюсюлмани са записани като турци с целта те да се изселят в Турция. Турската държава връща обратно почти всички такива лица, но те започват да се турчеят. Промяна на народността на циганите (ромите) се прави в последствие и още веднъж, но тогава циганите (ромите) се записват като българи. - премахване на записването на народността в личните документи. Тези мерки обективно не оказват влияние върху манталитета на повечето от лицата, принадлежащи към циганския (ромския) етнос. Проблемът, който се създава във връзка с тях, е цивилизационен, етнически и социален. Циганите (ромите) се придържат към източен (неевропейски) цивилизационен модел, който се отличава с голяма консервативност, традиции и обичаи от преди векове. Напр., след приемането на Указа за насърчаване на раждаемостта от 1968 г. много цигански жени изпълват почти целия си трудов стаж чрез отпуск за раждане и отглеждане на деца. А в резултат на това значително се увеличава и броя на лицата от този етнос. В периода след 1989 г. и до момента темата за интеграцията на циганската (ромската) общност е основен фокус в дейността на множество неправителствени организации. Акцентът върху тази тема се поставя през призмата на критиката към българската държава, че тя не полага достатъчна грижа за тази група български граждани, което, според тях налага тази грижа да се полага от неправителствения сектор. За целта са реализирани множество проекти с различни източници на финансиране, но видими резултати за реална интеграция практически не се установяват. В същото време, фактическото положение създаде убеждението в останалата част от българското общество, че принадлежността към циганската (ромската) общност дава само права и изключва изпълнението на задължения от всякакъв характер. Сред основните фактори, довели усещането за социална несправедливост сред огромна част от българското население е и политиката на държавата спрямо тази социална група. Дългосрочното прилагане на повече толерантност, дори и спрямо неправомерни действия на лица от циганското (ромското) население, в комбинация с бездействие от страна на държавните и общински органи, създава усещане за безнаказаност сред голяма част от циганското (ромското) население. Това фактическо положение по същество е нарушаване на основния конституционен принцип за равенство на гражданите пред закона, като в конкретния случай са нарушени правата на мнозинството от населението, което спазва закона и уважава институциите. 2. Външни фактори Процесът на присъединяване на България към ЕС и пълноправното ни членство в Съюза обективно изведе на преден план тематиката за спазване правата на човека, включително правата на етнически и други групи. Факт е, че в рамките на тази тематика се поставяше и продължава да се поставя акцент върху признаването, спазването и гарантирането на правата на циганите (ромите), без обаче да се уточнява кои са онези конкретни права, които за този етнос не са признати, спазени или гарантирани. През призмата на тази тематика през различни проекти към населението от циганския етнос се насочват значителни средства за \"интеграцията\" им с останалото население в България. Знакова инициатива в описаната насока е \"Десетилетие на ромското включване 2005 - 2015 г.\" Във връзка с изпълнението й българското правителство приема национален план за действие по нея (Протокол на Министерския съвет от 14.04.2005 г.). В него са предвидени различни дейности, насочени към интеграция на ромското население. Проектите за тях (когато е необходимо) са подкрепени с финансови ресурси, някои от които значителни по размер и се осигуряват главно от републиканския бюджет. Източници на финансови средства са и специализирани фондове на Европейския съюз, частни благотворителни организации и други. За периодично отчитане на изпълнението на националния план са направени два мониторингови доклада - 2009 и 2010 година. В тях се отчита изпълнението на залегналите цели, различните дейности, които са извършени, броят на обхванатите лица, териториалното им разположение, изразходването на финансови и други средства и т.н. Наложително е извършването на целева проверка колко средства са изразходвани от републиканския бюджет и от другите източници на финансиране, тъй като и до момента яснота в тази насока няма. Безспорно е, че въпреки осигуреното финансиране, реален резултат от дейностите, насочени към интеграция на циганското (ромското) население всъщност няма. II. НЕОБХОДИМОСТ ОТ КОНЦЕПЦИЯ ЗА ПРОМЕНИТЕ Липсата на адекватна реакция от страна на държавата за решаването на проблема с характерното поведение на несоциализираните лица, представляващи не малка част от циганския (ромския) етнос създава риск в близко бъдеще да избухне конфликт между тази част от циганското (ромското) население и останалото население на страната. На сблъсъците в някои населени места не следва да се гледа като на изолирани случаи. Честотата им и обстоятелствата, при които се случват, дават основание да се направи извод, че все по-често ще се проявяват локални конфликти. Това от своя страна създава реална среда за възникване и на конфликт - битов, социален и етнически, в национален мащаб. Подценяването на тези изводи и омаловажаването им ще има непредвидими последици, в това число и за националната сигурност. В последните години се проявяват и други обезпокоителни тенденции, свързани с нарастване на броя на ислямизираните цигани (роми), както и на тези, които извършват престъпления, свързани с наркотиците, вандалски прояви и други правонарушения. Свидетелство за тези тенденции са случаите в Пазарджик, Столипиново, Войводиново, Плевен и др. Това фактическо положение създава реална опасност за радикализация, вкл. религиозна на все повече лица от маргинализираните групи, а това от своя страна създава и реална опасност за националната сигурност. България е етнически толерантна държава. Правата на човека, прогласени в Конституцията и законите на Република България, са права на всеки български гражданин, без значение от индивидуалната му етническа принадлежност. Такива са и задълженията, които законодателството ни установява. Приемането на концепцията за промени в политиката на интеграцията на циганския (ромския) етнос изразява политическата воля за запазването на етническата толерантност и разрешаването на реално съществуващи проблеми, които несоциализираната част от българските граждани от циганския (ромския) етнос създават. Те са факт, който по безспорен начин доказва, че моделът на процеса на \"интеграция\", прилаган до сега, е неправилен и не води до желания резултат. Промяната следва да се изрази в насочване на усилията за осигуряване спазването на принципите на правовата държава чрез еднакво третиране на всички български граждани, т.е премахване на генезиса на проблема, чието решаване се иска. Ефективността на промяната ще се изрази в преодоляване на противопоставянето между българските граждани, породено от усещането за привилегированото положение, с което се ползват част от лицата от цигански (ромски) произход в България. Съществуващият модел на \"интеграция\" не стимулира отказ от съществуващото положение и интеграция към останалото население и на още едно сериозно основание. Влагането на значителни финансови ресурси поради качеството \"циганин (ром)\" и рискът да се загубят тези средства, ако качеството се промени, създава голяма вероятност да нараства броя на самоопределящите се за цигани (роми). А това от своя страна ще генерира и други проблеми, които държавата е длъжна да предвиди и да положи усилия да предотврати възникването им. А за вече възникналите, какъвто е проблемът с радикализацията, в т. ч. и религиозната, на част от циганското (ромското) население, да положи усилия да ги ограничи. III. ЦЕЛИ НА ПРОМЕНИТЕ В ПОЛИТИКАТА 1. Основната цел на промените в политика за интеграция на циганската (ромската) общност е: Да се осигури ефективна интеграция на онази част от циганската (ромската) общност, която е несоциализирана, при спазване на баланса за защита на правата и законните интереси на всички български граждани в условия на правна сигурност и стабилен правов ред. 2. За постигането на основната цел се установяват следните особени цели: 2.1. Придобиване на образование от всички членове на циганската (ромската общност) в съответствие с чл. 53, ал. 2 от Конституцията на Република България, според който \"Училищното обучение до 16-годишна възраст е задължително\". 2.2. Значително повишаване на процента на трудовозаетите членове на циганската (ромската) общност и създаване на трайни трудови навици; 2.3. Намаляване на престъпленията, извършени от представители на циганската (ромската) общност и особено на тежките престъпления в условия на рецидив. 2.4. Повишаване на общественото доверие в държавните институции и намаляване на страха от циганската (ромската) престъпност. 2.5. Ограничаване на маргиналната раждаемост с цел придобиване на социални облаги. 2.6. Ограничаване на раждаемостта при малолетните и непълнолетните лица. IV. МЕРКИ ЗА ПОСТИГАНЕ НА ЦЕЛИТЕ Изпълнението на целите на концепцията за промените в политиката за интеграция изисква комплексно прилагане на различни по характер и съдържание мерки. Подходът за това приложение следва да е съобразен с основните принципи на правовата държава - върховенство на Конституцията и на закона и равенство на гражданите пред тях, и да е насочен към възстановяване на баланса и справедливостта в обществото. 1. Организационни мерки Осигуряване на подробни данни за броя, състава и териториалното разпределение на лицата, самоопределили се за принадлежност към циганския (ромския) етнос чрез следните алтернативни способи: - предстоящото преброяване на населението в началото на 2021 г. като се създаде нарочна уредба в закона, по който то ще се осъществи; - чрез представителна извадка от домакинствата в страната; - чрез текуща регистрация (напр. за живородените, починалите и мигриралите лица и др.). 1.1. В сферата на образованието 1.1.1. В рамките на политиката за връщането на децата в училище да се постави специален фокус по отношение на децата в циганските (ромските) общности, наред със същия по отношение на децата в другите уязвими групи. 1.1.2. Създаване на възможности за задължително придобиване на образование от пълнолетни представители на циганската (ромската) общност, които нямат такова. 1.1.3. Въвеждане на задължително посещение на детска градина от навършване на 4-годишна възраст на децата без заплащане на такса като мярка в подкрепа на отговорното родителство и създаване на реален шанс за децата от магриналните групи да наваксат изоставането. 1.1.4 Създаване на специални програми за възпитаване на положителни навици на децата от циганските (ромските) общности чрез образователната система, системата за закрила на детето и други публични системи. 1.1.5. Прилагане на мерки за въздействие, съобразно правомощията на съответните държавни органи, по отношение на родители, неосигуряващи условия за техните деца да завършат основно образование. Напр. спиране на социалните помощи за деца, или налагане на административни наказания, когато родителят не осигурява възможност детето да посещава училище и други мерки, предвидени в действащото законодателство. 1.2. В социалната сфера 1.2.1. Разработване и изпълнение на програми за стимулиране на циганите (ромите) в трудоспособна възраст за търсене и получаване на работа в легалната икономика 1.2.2. Задължително включване на циганите (ромите) в трудоспособна възраст в програми за професионална квалификация 1.2.3. Въвеждане на трудово-образователна повинност за пълнолетни лица, отпаднали от образователната система преди да навършат 16 години. 1.2.4. Възстановяване на центровете за трудово обучение и възпитание в структурата на ГУСВ, чрез които да се осигури придобиването на професия от трайно безработните и неграмотни лица. 1.2.5. Обвързване на социалните плащания с индивидуални оценки на степента на социализация и грамотност на лицата, които ги получават, т.е. липсата на грамотност да е основание за получаване на по-нисък размер на социалните плащания. 1.2.6. Предоставяне на детските надбавки в натура (храна, дрехи, учебници и др.) в зависимост от нуждите на децата, в случаите, когато се установи, че предоставените в пари детски надбавки не се използват по предназначение. 1.2.7. Създаване на единна база данни за социалните помощи и въвеждане на сумарен максимум на годишна база. Създаването на единен регистър ще осигури възможност на държавата да проследява колко социални плащания получава едно лице и да контролира общия размер на тези плащания на годишна база. По този начин ще се преодолее несправедливостта, която съществува в момента, едно лице да получава по-голям доход на годишна база от социални плащания на различно основание, отколкото трудово заетите лица, които получават минималната работна заплата. 1.2.8. Засилване на контрола срещу злоупотреби със социални плащания и доразвиване на правилата за спиране на плащанията при констатирани злоупотреби, включително в случаите, когато лицето, получаващо социални плащания: - поддържа жизнен стандарт и притежава имущество, които не съответстват на заявените от него доходи; - организира публични прояви по лични поводи и финансира провеждането им със собствени средства, които значително надхвърлят заявените от него доходи. 1.2.9. Засилване на контрола срещу злоупотреби със социални плащания за безработица, вкл. по отношение на прилагането на механизмите за спиране на плащанията при отказ да се започне работа. 1.3. В сферата на здравеопазването 1.3.1. Провеждане на кампании за задължително ваксиниране на децата и възрастните със специален фокус по отношение на лицата от циганската (ромската) общност; 1.3.2. Провеждане на образователни, здравни и други информационни политики за предпазване от нежелана бременност и ограничаване на раждаемостта от деца със специален фокус по отношение на лицата от циганската (ромската) общност; 1.3.3. Мерки за ограничаване раждаемостта на жени, оставили за отглеждане в социални заведения 2 и повече деца, със специален фокус по отношение на лицата от циганската (ромската) общност; 1.3.4. Разработване и прилагане на система от мерки, финансирани от държавата, за доброволно ограничаване на раждаемостта на жени от маргиналните общности, които имат над определен брой родени деца, вкл. прекъсване на бременността за сметка на държавния бюджет; 1.3.5. Подобряване на санитарната обстановка в гетата, вкл. чрез създаване на организация живеещите в тях сами да почистват сметта, в случаите, когато обитават незаконно посторени жилища и не заплащат такса \"смет\". 1.3.6. Заплащане на ползването на спешната медицинска помощ от здравно неосигурените лица, когато сигналите за повикване на спешна помощ са подадени без основание. 1.4. За премахване на гетата 1.4.1. Постепенно премахване на гетата и намаляване на концентрацията на живеещите в тях чрез недопускане на незаконни строежи. 1.4.2. Спиране на започнали незаконни строежи и разрушаване на незаконните постройки в гетата; 1.4.3. Създаване на зони, свободни от жилища и други постройки, в близост до важни инфраструктурни обекти (жп линии, магистрали, вододайни зони, електропроводи, напоителни канали, водоеми и др,) до които има гета. 1.4.4. Не допускане на заселване на групи без адресна регистрация в съответното населено място. 1.4.5. Не допускане на адресна регистрация в незаконно посторени жилища. 1.4.6. Закупуване, вкл. със средства от държавния бюджет, на единични жилища в селските райони и предлагането им за обитаване срещу задължението да бъдат придобити възмездно в определен срок. 1.4.7. Заселване в същото или друго населено място на новосъздадените семейства от членове на циганската (ромската) общност. 1.4.8. Предоставяне за ползване на земеделска земя за осигуряване на собствена прехрана от трайно безработни лица. 1.4.9. При изграждането на жилища за социално слаби лицата, за които са предназначени, и членовете на техните семейства участват с личен труд. 1.6. Превенция на престъпността 1.6.1. Повишаване на контрола на изкупуването на метали и др. суровини с неизяснен произход. 1.6.2. Проследяване на процесите на радикализация, вкл. религиозна, и други външни влияния, застрашаващи националната сигурност със специален фокус гетата. 1.6.3. Мерки за преустановяване на саморазправата при инциденти, вкл. превантивни кампании за създаване на навици сред циганското (ромското) население да се търсят правоохранителните органи (полиция) при възникване на инциденти. 1.6.4. Разграждане на клановите структури и намаляване на влиянието на главатарите им върху процесите в гетата - икономически, социални, криминални, политически и пр. 1.6.5. Стриктно прилагане на действащите санкционните механизми по отношение на продажбите на деца, телефонните измами, джебчийските кражби, просията и други престъпения, вкл. механизмите за установяване на произхода на средствата за придобиване на големи недвижими имоти и друго имущество от лица, без декларирани доходи. 1.6.6. Приобщаване на почтени и образовани лица от циганската (ромската) общност към дейността по опазване на обществения ред. 1.7. Други мерки 1.7.1. Неправителствените организации, които защитават преимуществено обитатели на гетата, задължително да разкриват офиси в гетата. 1.7.2. Ограничаване на традиции, които противоречат на правовия ред и съвременните морални ценности (напр. купуване на булки, фактическо съжителство между деца, саморазправа и др.) и прилагане на съществуващите санкционни механизми по отношение на лицата, които ги прилагат. 1.7.3. Нулева толерантност към посегателствата по отношение на медици, полицаи, военни, горски пазачи, полски пазачи и други представители на държавната власт и стриктно прилагане на мерките за защитата им, които са предвидени в действащото законодателство. 1.7.4. Засилен контрол и стриктно прилагане на предвидените санкционни механизми по отношение на лица от държавната администрация и други структури при извършване на неправомерни деяния за получаване на социални помощи, ТЕЛК-ови решения и др. 2. Мерки, изискващи законодателни промени 2.1. Преодоляване на чувството за безнаказаност сред представителите на маргиналните общности чрез въвеждане на административни наказания \"безвъзмезден труд в полза на обществото\" и \"задържане под стража в структура на МВР\" за извършени административни нарушения. 2.2. Разширяване на обхвата на неизбежната отбрана при посегателства срещу живота и имуществото на физически лица 2.3. Създаване на специално производство за незабавно налагане на наказание за извършени правонарушения и незабавно привеждане в изпълнение на наложеното наказание. 2.4. Регламентиране на създаването на доброволни отряди към МВР с цел охрана на обществения ред и особено защитата на живота и имуществото на лицата, живеещи в по-малки населени места. 2.5. Създаване на задължение за неправителствените организации да декларират източниците и начина на финансирането си. 2.6. Предвиждане на административно наказание \"отнемане на свидетелство за управление на моторно превозно средство\" за случаите, когато за придобиването на свидетелството е представена подправена диплома за завършено образоване или такава диплома с невярно съдържание. V. ФИНАНСИРАНЕ НА ИЗПЪЛНЕНИЕТО НА КОНЦЕПЦИЯТА Съществена част от предвидените в концепцията мерки имат по-общо приложно поле, а прилагането им по отношение на онази част от лицата от цигански (ромски) произход, които не са социализирани, е само един от аспектите на съответната мярка. Поради това предвиждането на финансови средства в държавния бюджет за изпълнението на тези мерки от концепцията ще даде възможност за концептуално решаване на някои съществени проблеми в различните сфери - социална сфера, здравеопазване, образование и др. Финансовото обезпечаване на изпълнението на концепцията, се осигурява по бюджетите на съответните държавните органи, които имат правомощие да прилагат мерките, предвидени в нея. Финансирането се предоставя от държавния бюджет в общия бюджет на органа или целево. В бюджетната прогноза тези държавни органи предвиждат какви мерки следва да бъдат реализирани в съответния период, а в рамките на бюджетната процедура за всяка финансова година се заявяват необходимите средствата за конкретните мерки, изпълнението на които следва да се осъществи през тази финансова година. За финансово осигуряване на изпълнението на конкретни мерки от концепцията могат да се използват и други източници на финансиране. VI. ЗАКЛЮЧЕНИЕ Мерките, предвидени в настоящата Концепция, се отразяват от съответните компетентни органи във всички стратегически документи въз основа на които се осъществява държавната политика в съответната област.", "date": "2019.02.06", "title": "Вижте концепцията на Каракачанов за интеграция на циганите"}
{"url": "https://www.24chasa.bg/novini/article/7284200", "text": "Румънският министър на вътрешните работи Кармен Дан заяви, че ще постави въпроса за присъединяването на Румъния към Шенген в рамките на неофициалната среща на Съвета по правосъдие и вътрешни работи, която ще се състои в Букурещ в края на тази седмица, съобщава информационният сайт Зиаре, цитиран от БТА. \"Това е една изключително важна среща - първата в тази сфера, която ще ръководя под румънското председателство. В кулоарите на неформалната среща ще имам и двустранни срещи с министрите, които трайно се противопоставят на присъединяването (към Шенген). Бих искала да обсъдим тази тема, защото моментът е подходящ, за да кажем, че Румъния е изпълнила абсолютно всички технически критерии за присъединяване\", посочи Кармен Дан. \"Знам каква е ситуацията на Румъния, знам каква е ситуацията на България и знам, че тази ситуация се протака от 2011 г. несправедливо\", подчерта още румънският вътрешен министър. Тя обаче отбеляза, че на предстоящата неофициална среща на Съвета по правосъдие и вътрешни работи няма да има гласуване по тази тема, \"но бихме могли да получим това заключение и да отговорим на въпросите\" на страните, които се противопоставят.", "date": "2019.02.06", "title": "Румъния поставя въпроса за Шенген на среща на Съвета по правосъдие и вътрешни работи"}
{"url": "https://www.24chasa.bg/novini/article/7284205", "text": "Седем години се изпълват на днешния 6-ти февруари от водния ад, почернил село Бисер през 2012 година, предаде  След големия дъжд, който падна в началото на февруари тогава в региона на Хасково, на 6- ти пълноводният язовир Иваново скъса стена и водата му стигна метежно и до село Бисер, което даде 11 жертви във водната стихия. Десетки останаха без домове. Наново бяха вдигнати 34 къщи с помощ от благотворителни кампании и държавата. 20 от порутените къщи от потопа все още стоят. От пролетта на миналата година пострадалите водят и граждански дела срещу община Харманли и Министерството на отбраната-собственици на несъществуващия вече язовир Иваново. А в края на 2018 година Община Харманли поиска 2,3 млн. лв. безлихвен заем от държавата, за да може да издължи исковете по дела на ищци от трагедията в село Бисер. Седем години по-късно хората в Бисер вече не отбелязват датата на трагедията масово. Само близките на загиналите с панихида в тесен кръг почитат паметта им, разказа днес настоящият управник на селото Валентин Найденов. В Бисер хората предпочитат да гледат вече напред и селото може да се похвали с нови придобивки за децата и младите хора, казва кметът. Обновен е местния парк, има и стрийт фитнес уреди. През пролетта пък от кметството се стягат за ремонта на уличната мрежа.", "date": "2019.02.06", "title": "7 години от потопа в Бисер, в селото почитат паметта на загиналите"}
{"url": "https://www.24chasa.bg/novini/article/7284220", "text": "Благодарната чайка Чърпи всеки ден посещава своя 80-годишен британски спасител Джон Съмър, който й помогнал да оцелее преди 12 години, пише в. \"Метро\", цитиран от БТА. Птицата била със счупено краче и благородният жител на град Йеланд в графство Девън я лекувал, докато се възстанови напълно. Чърпи се доверява единствено на Джон и не общува с абсолютно никой друг човек. При всекидневните им срещи на плажа те прекарват известно време в игра. Пернатото е на около 20 години. Щом забележи, че Джон пристига на плажа, чайката веднага го посреща на плажа Инстоу бийч. При първата им среща преди 12 години птицата издавала писъци от болка и кръжала в паника над главата на Джон. След това се строполила в краката му. Джон установил, че крачето на чайката било цялото натрошено. Възрастният човек й помогнал, като я прибрал и започнал да я храни с бисквитите на своето куче Джак. \"Чърпи всяка година отлита през март по своите дела и се завръща при мен през септември, след като е приключил с гнезденето\", споделя Джон Съмър.", "date": "2019.02.06", "title": "Чайка посещава всеки ден своя 80-годишен спасител"}
{"url": "https://www.24chasa.bg/novini/article/7284245", "text": "Чудя се какво ли специално място е отредено в ада за онези, които нямаха дори скица как да постигнат Брекзит. Това заяви председателят на Европейския съвет Доналд Туск след днешната си среща с ирландския премиер Лио Варадкар. Туск посочи, че очаква на утрешната си среща с британския премиер Тереза Мей да чуе реалистични предложения за изход от задънената улица, в която се намира процесът по оттеглянето на Великобритания от ЕС. Останаха 50 дни, отбеляза той. Винаги в сърцето си съм бил с хората, които предпочитат това да не се случва. Днес няма британска политическа сила, която да работи за оставане в ЕС, не може да се спори с фактите. Най-важното е да избегнем раздяла без сделка, добави Туск. ЕС бе ясен и не прави ново предложение на Лондон. Европейският съвет реши, че ЕС не е готов да предоговаря постигнатото споразумение. Главната цел за нас остава въпросът с ирландската граница и запазването на мирния процес, допълни Туск. Няма място за спекулации - ЕС е най-вече мирен проект и не поставяме мира под въпос. Затова настояваме за предпазната мярка за ирландската граница, която осигурява мира в Северна Ирландия. Очаквам британски предложения, съвместими с тази цел и които имат подкрепа от ясно мнозинство в британския парамент, заяви Туск.", "date": "2019.02.06", "title": "Туск: Онези, които не знаеха как да постигнат Брекзит, имат специално място в ада"}
{"url": "https://www.24chasa.bg/novini/article/7284236", "text": "В детска градина в Стокхолм, Швеция, прилагат полово неутрално възпитание – оставят децата да се самоопределят. Възпитателите избягват местоименията \"тя\" и \"той\". Вместо да говорят за \"момичета\" и \"момчета\" те използват думата \"приятели\". „Целта ни е да разчупим познатите всекиму клишета за ролята на мъжа и жената в обществото. За нас е важно всяко дете да се развива така, както то иска, без да му се налагат стереотипни представи. Затова от най-ранна възраст се опитваме да създадем у децата толерантност към „различните” – хомосексуалните хора, приемните семейства и самотните родители\", обяснява Лота Ражалин, директорка на детска градина „Егалия” в Стокхолм. Градината отваря врати през 2010 година и никой не подозира, че две години по-късно това ще е най-предпочитаната детска градина в Швеция. Въпреки че много родители и педагози оспорват методите, които се прилагат там, фактите са показателни – списъците на чакащите деца са пълни за една до две години напред. Вместо класическите детски приказки като „Пепеляшка” и „Снежанка” децата четат книжки за двойка мъжки жирафи, които нямат детенце, но отглеждат крокодилче или за самотни бащи и майки. „Когато децата играят на семейство и мястото на майката вече е заето, ние предлагаме да има две или три майки. Така толерираме децата да мислят различно“, обясняват възпитателите. Миранда, Тим и Ели са младо семейство от Стокхолм. Тим е транссексуален и с приема на хормони все повече заприличва на жена. Ето защо родителите на Ели смятат, че тя трябва да расте в свят, освободен от полови клишета и стереотипи. А в началото на този път е езикът. „Още докато бях бременна, решихме да не използваме мъжки или женски местоимения, а полово неутралното „hen”, докато Ели само се определи какво иска да бъде”, казва още Миранда. Ели е на 4 години. В момента за нея динозаврите са най-великото нещо. Тя няма кукли и всичко останало е много по-различно, защото никой не трябва да знае дали Ели е момче, или момиче. „Много родители обличат децата си в розово или червено, ако са момичета или пък в тъмни цветове, ако са момчета. Затова и всички автоматично предполагат, че Ели е момиче, след като носи предимно розови дрехи”, казва майката Миранда. Местоимението „hen” целенасочено оставя открит въпроса за пола. „Hen” е нова дума, която пред 2015 г. дори беше включена в шведския правописен речник. Училищата и детските градини в скандинавската страна също имат указание да действат срещу стереотипните полови роли. Сред всички институции на държавна издръжка тази идея се прилага най-активно от детската градина „Егалия” – най-оспорваното детско заведение в страната. Много родители смятат подобни идеи за крайни. „На тази ранна възраст децата изграждат началната си представа за всичко, което е около тях. Един по-различен начин на мислене би ги объркал и ще им бъде трудно да се интегрират в обществото извън детската градина”, казват родителите. Някои дори обвиняват преподавателите в промиване на мозъци и екстремизъм. „Вярно е, че от съвсем ранна възраст децата имат изградено съзнание за междуполовите различия. Въпреки това подходът на учителите в „Егалия” е твърде неподходящ за тези малки деца”, тъврди психологът Петер Цимерман.", "date": "2019.02.06", "title": "Детска градина, в която децата сами определят пола си - най-желаната в Швеция"}
{"url": "https://www.24chasa.bg/novini/article/7284249", "text": "От началото на 2019 г. в София всеки ден има заявени между 1 и 2 телефонни измами. Това съобщи главен инспектор Иво Величков от \"Криминална полиция\" към СДВР. Той посочи, че 71-годишният мъж, дал близо 100 000 лева на телефонни мошеници, е разбрал, че е жертва на измама след репортаж по медиите. \"Искам да кажа, че полицията, прокуратурата и другите държавни институции не искат пари по телефона\", посочи Величков. Той предупреди потенциалните жертви на телефонни измами да не се притесняват от закани на мошениците за физическа разправа. \"Извършителите на подобни престъпления в повечето случаи се обаждат от провинцията или дори извън страната\", каза главният инспектор от \"Криминална полиция\" към СДВР. Работата по издирването на мошениците, измамили архитект Стоилов, продължава.", "date": "2019.02.06", "title": "Всеки ден по 1 телефонна измама в София от началото на годината"}
{"url": "https://www.24chasa.bg/novini/article/7284287", "text": "Европейската комисия представи днес препоръки за създаването на сигурна система, която ще осигури на гражданите достъп до електронни им здравни досиета във всички държави от ЕС.  Възможностите днес значително се различават в отделните държави от Общността. Въпреки че някои граждани имат достъп до част от своите електронни здравни досиета на национално равнище или през граница, за много други достъпът до цифрови технологии е ограничен или изобщо липсва. Еврокомисарят по цифровизацията Мария Габриел коментира, че занапред пациентите ще могат да получават медицинска помощ навсякъде в ЕС, включително при спешни случаи. Лекарите и другите медицински специалисти ще могат да оказват по-ефикасна и по-ефективна медицинска помощ, добавя тя, цитиран в съобщение на ЕК. Държавите в ЕС вече са започнали да осигуряват достъп и възможности за трансграничен обмен на част от данните от електронните здравни досиета. От 21 януари финландските граждани могат да купуват лекарства в Естония с електронни рецепти, а люксембургските лекари скоро ще имат достъп до обобщена здравна информация за пациентите от Чехия. С представените днес препоръки се предлага държавите в ЕС да разширят тези възможности за още три вида данни от здравния картон - лабораторни изследвания, епикризи, резултати от образна диагностика и медицинското им разчитане. ЕК отбелязва, че ако при пътуване в друга държава от ЕС гражданин претърпи злополука, лекарите ще разполагат с незабавен достъп до данните му, например за хронични заболявания, алергии или непоносимост към определени лекарства. Това може съществено да повиши ефикасността и навременността на лечението. Промените биха довели до подобряване на качеството и осигуряване на последователност и непрекъснатост на здравните грижи за гражданите, пътуващи в ЕС. Ще бъде подпомогната научноизследователската дейност в областта на медицината. Тази дейност ще може да се развива само с пълното съгласие на гражданите и в пълно съответствие с европейските правила за защита на данните, се посочва в съобщението. Освен Финландия, Естония, Люксембург и Чехия, се очаква още 18 държави да започнат да обменят обобщена здравна информация за пациентите и електронни рецепти до края на 2021 година.", "date": "2019.02.06", "title": "Европейците ще имат достъп до здравните си досиета в чужбина"}
{"url": "https://www.24chasa.bg/novini/article/7284298", "text": "При две проверки на преминаващи българо-турската граница митнически служители на ГКПП \"Лесово\" са открили контрабандно пренасяни 29 900 щатски долара и 21 950 евро. Валутата с левова равностойност повече от 94 000 лева е иззета в полза на държавата. За това съобщиха от митницата в Бургас. От началото на годината митничарите на граничните пунктове \"Лесово\" и \"Малко Търново\" са иззели незаконно пренасяна валута за близо 200 000 лева от четирима пътници и шофьори на леки автомобили.", "date": "2019.02.06", "title": "На ГКПП \"Лесово\" иззеха контрабандна валута за над 94 000 лева"}
{"url": "https://www.24chasa.bg/novini/article/7284140", "text": "През 2018 г. производството на високотехнологични продукти се е увеличило с бързи темпове, сочат данни на Министерството на индустрията и информационните технологии, публикувани вчера, цитирани от  Добавената стойност на този сектор е била 11,7%, а на производството на машинно оборудване – 8,1%. При производството на електроника ръстът е най-голям – 13,1%. През 2018 г. производството на електрически автомобили и „умни\" телевизори е нараснало съответно с 40,1% и 18,7%. В коментар за данните министърът на индустрията и информационните технологии Мяо Уей заяви, че и през настоящата година правителството ще продължи да насърчава иновациите в ключови сфери и реализирането на пробиви в критични технологии, както и ще ускори напредналото производство.", "date": "2019.02.06", "title": "През 2018 г. производството на високотехнологични продукти в Китай е нараснало с 11,7%"}
{"url": "https://www.24chasa.bg/novini/article/7284320", "text": "Специализираната прокуратура привлече като обвиняеми шест лица за участие в организирана престъпна група за разпространение на наркотитици в София, съобщиха от пресцентъра на прокуратурата. Те са задържани на 31 януари 2019 г. при операция на ГДБОП и Специализираната прокуратура в столичния жк „Дружба“. Събраните по досъдебното производство доказателства сочат, че групата е била сформирана на 1 август 2017 г. Всеки от участниците е изпълнявал строго определени функции по доставянето, разфасоването на дози и разпространението на наркотичните вещества – предимно кокаин, амфетамини и марихуана. По време на специализираната операция са претърсени 14 адреса, ползвани от участници в групата. В 13 от тях са намерени и иззети различни количества наркотици, както и електронна везна. Двама от обвиняемите складирали и съхранявали готовата за продажба разфасована дрога в противопожарните табла на междуетажните стълбищни площадки в жилищните си блокове.. Групата е била следена от служители на ГДБОП около 6 месеца. В хода на разследването са използвани специални разузнавателни средства, разпитани (в т.ч. пред съдия) са множество свидетели, сред които и наркозависими купувачи. На 2 феруари 2019 г., по искане на Специализираната прокуратура, Специализираният наказателен съд определи мярка за неотклонение „Задържане под стража“ за всеки от шестимата обвинени. Съдът прие, че е налице обосновано предположение да са извршили престъпленията, за които са обвинени, както и че могат да се укрият или да извършат друго престъпление. Определените мерки за неотклонение могат да бъдат обжалвани пред Апелативния специализиран наказателен съд.", "date": "2019.02.06", "title": "Обвиниха шестима наркодилъри от столичния жк „Дружба“"}
{"url": "https://www.24chasa.bg/novini/article/7284291", "text": "Журналистите, които работят по най-харесваните ТВ репортажи – тези за добрите новини, се сблъскват с много повече предизвикателства, отколкото изглежда отстрани, докато се радваме на поредната положителна история. Това става ясно от новия епизод от онлайн поредицата „Новините отвътре“. Кратките филмчета на сайта btvnovinite.bg разкриват интересни и полезни детайли от работата на ТВ журналистите зад кадър, за да могат потребителите да се ориентират по-лесно в информационния поток, изпълнен с фалшиви новини. „Има истории, за които съм чакала половин година, след като съм заявила, че искам да ги снимам“, споделя водещата на bTV Новините и автор на рубриката „Вярваме в доброто“ Лиляна Боянова. Много често героите в тези истории искат да останат скрити, имат нужда от сериозно убеждаване, а и не всичко може да бъде разказано толкова лесно в телевизионен формат. Чакането обаче си заслужава, защото целта на новинарския екип на телевизията е чрез примери да предизвиква доброто у другите. Понякога добрата новина може да бъде тъжна. Пример дава водещата на „Тази събота и неделя“ Алекс Кръстева, която, за да разкаже как предстои да бъде изграден център в помощ на деца от семейства в риск, трябва да покаже защо е необходим той. А това е свързано с разказването на истории на хора, които имат нужда от тази помощ. Независимо, че добрите новини генерират много висок рейтинг, новинарската емисия не може да се изчерпва с тях. „Новините са огледало на действителността. Добрите новини могат да бъдат само част от него, защото всеки ден се случват и не толкова хубави неща“, казва Лили Боянова. Опитите за измама не подминават и добрите новини, затова екипът на bTV Новините съветва зрителите да се доверяват само на благотворителни кампании, които са проверени от журналистите. „Фалшивите новини девалвират доверието в нашата работа… Но нашата професия е лична и ние стоим зад емисията и репортажите такива, каквито са, с нашите лица и имена“, добавя водещата на bTV Новините. Цялото видео гледайте тук ", "date": "2019.02.06", "title": "Лили Боянова: Има истории, за които съм чакала половин година"}
{"url": "https://www.24chasa.bg/novini/article/7284343", "text": "Регионален съд в Западна Русия осъди днес датчанин от вероизповеданието \"Свидетели на Йехова\" на шест години затвор, съобщи говорител на организацията, цитиран от световните агенции. Съдът в град Орел днес призна Денис Кристенсен, който е ръководил местно четене на библията, за виновен в екстремизъм, посочва БТА. Така той стана първият свидетел на Йехова в Русия, изпратен зад решетките. Кристенсен не се призна за виновен. През последните години Русия използва неясно формулираните текстове за екстремизъм в законите си, за да преследва дисиденти, опозиционни активисти, а отскоро и религиозни малцинства, отбелязва Асошиейтед прес. През 2017 г. Русия официално забрани \"Свидетелите на Йехова\" и обяви религиозната група за екстремистка организация. На почти 100 нейни членове предстои да бъдат повдигнати обвинения, а повече от 20 са в затвора в очакване на процес. Говорителят на Кремъл Дмитрий Песков не коментира осъдителната присъда. САЩ и ЕС гледат на делото срещу Кристенсен като лакмус за религиозната свобода. Присъдата е пореден обрат, който влошава отношенията Изток-Запад, предаде Ройтерс. \"Свидетелите на Йехова\" смятат да обжалват присъдата, съобщи Франс прес, като се позова на говорителя им Ярослав Сивулски. Кристенсен беше арестуван през май 2017 г. в Орел с други свидетели на Йехова по време на религиозна служба няколко седмици след забраната на тази организация в Русия. Останалите задържани бързо бяха освободени, но Кристенсен, който сега е на 46 години, остана задържан. Делото срещу него започна през април 2018 г., а в края му през януари прокуратурата поиска 6 години и половина затвор за датчанина. Той отдавна живее в Русия и е женен за рускиня, посочва АФП. \"Свидетели на Йехова\" имат 172 000 членове в Русия. Правозащитните организации \"Хюман райтс уоч\" и \"Амнести интернешънъл\" осъдиха кампанията за \"религиозно преследване\" срещу \"Свидетелите на Йехова\". Руската правозащитна организация \"Мемориал\" смята 19 членове на тази организация за \"политически затворници\" и по нейни оценки общо 81 лица са били \"преследвани заради вярата си\". Миналата седмица Федералната служба за сигурност арестува мъж, обвинен, че е отговорник на организацията в североизточния град Иваново. По-късно днес Дания призова Русия да зачита религиозната свобода. Датският външен министър Андерс Самуелсен посочи в изявление, че е \"дълбоко обезпокоен\" от осъдителната присъда и разкритикува Русия за определянето на \"Свидетели на Йехова\" като екстремистка организация редом с терористични групировки, предаде Ройтерс.", "date": "2019.02.06", "title": "Руски съд изпрати за 6 години в затвора датчанин от \"Свидетели на Йехова\""}
{"url": "https://www.24chasa.bg/novini/article/7284222", "text": "При спазване на екологичното законодателство държавата иска да продължи експлоатацията на термичните централи, защото те гарантират енергийната сигурност на България. Това каза заместник-министърът на енергетиката Жечо Станков, цитиран от БТА, на дискусия \"Интегриран национален план за енергетика и климат за периода до 2030 г.\" в София Хотел Балкан. По думите му тези централи участват средногодишно с над 40 процента в енергийния микс на страната. Пети и шести на АЕЦ \"Козлодуй\" е вторият компонент, който участва в енергийния микс в страната, посочи Жечо Станков. По тази причина са записани стъпки за удължаването на експлоатацията на двата блока. Министерството на енергетиката ще продължава да полага усилия за диверсификация на източниците и маршрутите за доставка на природен газ. \"Истинската ни независимост в сектора природен газ ще бъде постигната, когато има достатъчно количества местен добив, които да покриват най-малко консумацията на територията на страната\", добави Станков. Нивото на междусистемна електроенергийна свързаност, което е определено за държавите членки на ЕС като цел за 2030 г., е от поне 15 процента, но България си е поставила да постигне 22 процента, допълни зам.-министърът на енергетиката. Национална цел за дял на енергията от възобновяеми източници в брутното крайно потребление на енергия е през 2030 г. да достигне 25 процента. Задължителната цел на европейско ниво е 32 процента, добави Жечо Станков. Според него напълно е възможно България да достигне тези 25 процента. Доказателство за това е, че страната ни е задминала целта от 16 процента още през 2012 г., която е била поставена за предния период, и в момента 19 процента е енергията от възобновяемите енергийни източници. Станков изтъкна, че България се е отказала от модела на дългосрочните договори за изкупуване и тарифите за премии. Затова ще се работи за максимално намаляване на административните такси за инвестиции в този сектор. Освен това ще се направи всичко възможно да се запазят стимулите, насочени към битовите потребители, за изграждане на малки ВЕИ инсталации. Държавата си е поставила до 2030 г. да постигне националната цел за енергийна ефективност 27 на сто, посочи още зам.-министърът на енергетиката Жечо Станков.", "date": "2019.02.06", "title": "Държавата иска термичните централи\nда продължат да работят"}
{"url": "https://www.24chasa.bg/novini/article/7284402", "text": "Автомобил с дете, паркиран на стръмен участък в района на Университетската болница \"Канев\" в Русе, е потеглил сам днес по обяд и е пропаднал в 10-метров скат в близост до кея на река Дунав. Двегодишното момченце било извадено от колата невредимо от собствената му майка и от свидетел на инцидента, който се притекъл на помощ, предаде БТА. От областната дирекция на МВР съобщават, че сигналът е подаден в 12.30 часа. Веднага на мястото пристигнали екипи на полицията, на противопожарната служба и на Спешна помощ. Колата била паркирана на стръмния участък от майката на детето. \"Видях автомобила как премина пред мен, прескочи бордюра и пропадна по ската. След него бягаше жена\", каза 55-годишният Ивайло Кьосев - свидетел на инцидента. Колата спряла в храстите и дърветата, на няколко метра от жп линията, по която преминават само товарни влакове. \"Слязохме долу с майката, извадихме детето и заедно се изкачихме\", разказа Кьосев. Детето все пак било откарано за преглед в Спешното отделение на болницата. Директорът на противопожарната служба комисар Димитър Павлов, който бе на мястото на инцидента, благодари на Ивайло Кьосев за помощта, която е оказал. Павлов обясни, че предстои с алпийски способ екип на противопожарната служба да обезопаси автомобила, след което с кран колата ще бъде изтеглена на пътя. Движението на влаковете по линията временно е спряно. Причините за инцидента се изясняват.", "date": "2019.02.06", "title": "Паркирана кола с 2-годишно дете потегли сама в Русе и падна в 10-метров скат край Дунав"}
{"url": "https://www.24chasa.bg/novini/article/7284367", "text": "Архитектът Светослав Стоилов е измаменият с 91 540 лв. в София. 71-годишният мъж обяснил, че бил потърсен от измамниците на 25 януари. Той събрал всичките си бижута, както и сумата от 91 540 лева, които оставил до паднало дърво в района на Транспортна болница. Подал сигнал в МВР едва вчера, след като се усетил, че вероятно е жертва на телефонна измама. Полицията издирва извършителите.", "date": "2019.02.06", "title": "Вижте архитекта, дал над 90 хил. лв. на телефонни измамници"}
{"url": "https://www.24chasa.bg/novini/article/7283796", "text": "Д-р Иван Димитров, който за пръв път говори след обвинението за умишлено убийство срещу себе си, обясни, че не е в добро здравословно състояние, предаде  Срещу доктора вече са повдигнати обвинения за умишлено убийство и за притежание на незаконно оръжие. \"Аз съм човек на думата, обещал съм, че ще говоря. Целият български народ има право аз да му благодаря. Не е малко да излязат толкова много хора да ме подкрепят\", категоричен е докторът. Не желае обаче да коментира повече обвиненията на прокуратурата. В същото време бащата на убития Георги Джевизов - Плъха - Димитър, се надява на справедлив процес. \"Как може този лекар да се разхожда по улиците на Пловдив!? Една година вече е свободен. Трябваше отдавна да бъде арестуван. Моля се на прокуратурата от сърце да вземе мерки\", сподели бащата на убития Георги Джевизов.", "date": "2019.02.06", "title": "Пловдивският доктор, застрелял крадец в двора си: Не съм в добро здраве"}
{"url": "https://www.24chasa.bg/novini/article/7283806", "text": "Лондон ще бъде домакин на тазгодишната среща на държавните и правителствените ръководители на страните от НАТО през декември. Това съобщи генералният секретар на алианса Йенс Столтенберг. Той посочва, че във Великобритания ще бъде отбелязана 70-годишнината на пакта. Столтенберг припомня, че в Лондон се помещаваше първата централа на НАТО. Великобритания бе един от 12-те основатели на алианса и днес има съществен принос за общата ни сигурност, добавя генералният секретар. По неговите думи предстоящото заседание ще даде възможност държавните ръководители да обсъдят предизвикателствата пред сигурността днес и утре. Столтенберг изразява очакването участниците в срещата да разискват промените, необходими на НАТО, за да продължи да бди над близо един милиард души.", "date": "2019.02.06", "title": "Лондон ще бъде домакин на тазгодишната среща на върха на НАТО"}
{"url": "https://www.24chasa.bg/novini/article/7283708", "text": "Акция на ГДБОП и Жандармерията се провежда в момента в района на Кърджали и околни населени места. Заловената организирана престъпна група, действала от доста време в региона. Маскирани служители на ГДБОП извършват обиски на определени адреси. Завардени са входовете и изходите на Кърджали. Включително и тези за селата. Проверяват се коли с регистрация, различна от кърджалийската.", "date": "2019.02.06", "title": "ГДБОП разбиха организирана престъпна група, действала в района на Кърджали"}
{"url": "https://www.24chasa.bg/novini/article/7283826", "text": "Кооперация „Национална потребителна кооперация на слепите в България“ е призната за национално представителна организация в Националния съвет за хората с увреждания към Министерския съвет за срок от три години, считано от 18.02.2019 г. Кооперацията осъществява трудова и професионална рехабилитация на своите членове, работи за развитието на единния кооперативен пазар и на пазара за социални услуги. Организацията има изцяло социален характер и съдейства за благосъстоянието и задоволяване интересите и потребностите на своите членове във връзка с тяхната интеграция и социализация в обществото. Дейностите на кооперацията са насочени към трудоустрояване, материално стимулиране, подпомагане в натура и предоставяне на социални услуги, специални грижи за самотните, лежащо болните, младите хора и семействата, както и осигуряване на правна, методическа, техническа помощ и др. Националният съвет за хората с увреждания е консултативен орган към Министерския съвет за осъществяване на сътрудничество при разработване и провеждане на политиката за правата на хората с увреждания. В него участват представители на държавата, национално представителните организации на и за хора с увреждания, национално представителните организации на работниците и служителите, на работодателите и Националното сдружение на общините в Република България. Кабинетът одобри кандидатурата на Сергей Църнаклийски да бъде предложена за поста съветник в Секретариата на Дунавската комисия. К.д.п. Сергей Църнаклийски притежава значителен опит по проблемите на дунавското корабоплаване и в областта на международните отношения. От юли 2013 г. той заема длъжността съветник по техническите въпроси в Секретариата на Дунавската комисия. Предвижда се издигането на българската кандидатура да се направи в рамките на предстоящото през март 2019 г. извънредно заседание на Дунавската комисия и да бъде одобрена по време на редовната 92-ра сесия през юни. Правителството одобри допълнителни разходи по бюджета на Държавната комисия по сигурността на информацията за 2019 г. в размер на 2 850 000 лв. Средствата са необходими за извършване на дейности по изграждане на охраняем периметър, вътрешно преустройство на помещения и надграждане на структурно-кабелните системи и специалните системи за сигурност за недвижим имот, закупен в полза на държавата за нуждите на ДКСИ и на нейната администрация, находящ се на ул. „Козлодуй“ № 4 в гр. София. Посочените дейности са свързани с изпълнението на изискванията по видовете сигурност на класифицираната информация, заложени в Закона за защита на класифицираната информация и подзаконовите актове по неговото прилагане, в правната рамка на ЕС по отношение на защитата на класифицирана информация и Политиката на НАТО по сигурността и подкрепящите я директиви. Министерският съвет отнема правото на управление върху част от имот - публична държавна собственост, от Агенцията по геодезия, картография и кадастър, намиращ се на пл. „Освобождение“ № 7 в гр. Ямбол, поради отпаднала за ведомството необходимост. Частта от имота, която включва два самостоятелни обекта на четвъртия етаж в сградата, се предоставя безвъзмездно за управление на Министерството на регионалното развитие и благоустройството. Предвижда се в последствие тя да бъде предоставена за управление на Дирекцията за национален строителен контрол с цел осигуряване на подходящи работни помещения. Съгласно друго правителствено Решение „Български пощи“ ЕАД ще продадат чрез търг с тайно наддаване своя дял от недвижим имот в град Рила. Дружеството притежава 153 кв. м от сграда, в която преди години се е помещавала пощенска станция. Другият собственик на имота - „Българска телекомуникационна компания“ ЕАД, не проявява интерес към покупката на дела на „Български пощи“. Сградата не се използва от пощенския оператор и поддръжката й е свързана с неоправдани разходи. Правителството одобри проект на Споразумение между Министерството на финансите на Република България и Организацията за икономическо сътрудничество и развитие (ОИСР). То предвижда извършване на бюджетен преглед на България от страна на ОИСР. С приетото решение се упълномощава министърът на финансите да проведе преговори и да подпише споразумението при условие за последваща ратификация. България ще бъде оценявана по степента на съответствие с насоките „OECD Council Recommendation on Budgetary Governance (2015)“. Прегледът ще оцени многогодишните усилия на страната за въвеждането на реформи в областта на бюджета и постигнатите резултати от тях. По този начин ще се даде позитивен сигнал за ангажираността на страната по прилагането на международни стандарти и добри практики в процеса на бюджетиране и управление на публичните финанси. Споделяйки своя опит, България ще има възможността да се сравнява с най- добрите достижения в областта на управлението на бюджета и да получи реалистична оценка за текущото състояние спрямо стандартите, които са заложени в препоръките на ОИСР, което би мотивирало реформи, ако това е необходимо. Първият преглед на Организацията за икономическо сътрудничество и развитие за България бе направен през 2008-2009 г. Правителството одобри позицията на страната ни за заседанието на Съвета на ЕС по икономически и финансови въпроси (ЕКОФИН), което ще се проведе на 12 февруари в Брюксел. Очаква се Съветът да постигне общ подход по прегледа на Европейската система за финансов надзор и да бъдат обменени мнения по съобщението на ЕК за по-ефективен и демократичен процес на вземане на решения в данъчната политика на ЕС. Очаква се също така ЕКОФИН да одобри заключения по Доклада за фискалната устойчивост за 2018 г. и по насоките за бюджета на ЕС за 2020., както и да приеме проекта на препоръка на Съвета по освобождаването от отговорност на ЕК по изпълнението на бюджета на ЕС за финансовата 2017 г. На 22 януари се проведе заседание на ЕКОФИН, в рамките на което се състоя политически дебат по програмата InvestEU и прегледа на Европейската система за финансовия надзор. В контекста на Европейския семестър за 2019 г. Съветът прие заключения за Годишния обзор на растежа и за Доклада за механизма за предупреждение, също така одобри препоръка, свързана с икономическата политика на еврозоната. На заседанието бяха представени приоритетите на Румънското председателство в областта икономическата и финансовата политика и резултатите от срещата на Европейския съвет във формат Еврогрупа през декември 2018 г. Съветът на ЕС „Правосъдие и вътрешни работи“ предстои да заседава неформално на 7 и 8 февруари в Букурещ. В част „Правосъдие“ ще бъдат обсъдени начините за по-нататъшно развитие нa съдебното сътрудничество по граждански и търговски въпроси чрез анализ на прилагането на съществуващото европейско законодателство и на необходимостта от предприемане на нови законодателни инициативи на ниво ЕС. Министрите на правосъдието ще вземат отношение и по поставените от Румънското председателство въпроси за бъдещето на съдебното сътрудничество по наказателноправни въпроси в рамките на общото съдебно пространство на Европейския съюз. Във формат „Вътрешни работи“ ще бъде обсъдено засилването на сътрудничеството в борбата с тероризма в ЕС. Други теми от дневния ред са политиката на ЕС в областта на миграцията и убежището, както и полицията в свързания свят. Правителството прие изменения в Правилника за прилагане на Закона за развитието на академичния състав в Република България. Целта е да се осигури създаването на по-добри условия за обективно и безпристрастно прилагане на минималните национални изисквания към научната, преподавателската и/или художествено-творческата или спортната дейност на кандидатите за придобиване на научни степени и за заемане на академичните длъжности „главен асистент“, „доцент“ и „професор“ в научна област „Природни науки, математика и информатика“. Причините, налагащи промените в Правилника в посочената област на висше образование, са следствие от прилагането на изискваните минимални наукометрични показатели за различните научни степени и академични длъжности. Съгласно приетите изменения се премахва деленето на броя на авторите при отчитане броя на публикациите за даден учен поради факта, че науката в цитираната област е колективно дело и чрез деленето не се стимулират комплексните и мултидисциплинарни изследвания. Вместо това се предлага начин за отразяване качеството на тези публикации. За повишаване дела на нематериалната част на българската икономика - показателите за патенти и полезни образци се преместват в групата показатели Г от група Е, като същевременно полученият патент се оценява като публикация с най-високо качество - 25 точки, а заявката за патент или полезен модел - с 15 точки. Правят се специфични изменения в тежестта на отделните показатели за посочената научна област, отбелязващи различията помежду им и отразяването им в научната литература, научноизследователските проекти и др. Предлаганите промени в Правилника са съобразени със спецификата на научна област 4. Природни науки, математика и информатика и ще доведат до създаване на по-добри условия за обективност и безпристрастност при оценяването на научните резултати в посочената област. Същевременно ще се осигури възможност за по-ефективен контрол върху провежданите процедури за придобиване на научни степени и за заемане на академични длъжности. Министерският съвет на Република България одобри позицията на българската страна за изразяване на подкрепа за Хуан Гуайдо в качеството му на временно изпълняващ функциите на държавен глава на Боливарска република Венецуела. Страната се намира в остра политическа, социално-икономическа и хуманитарна криза и криза на сигурността, към която през последната година се добави и тежка миграционна криза. По официални данни Венецуела са напуснали вече около 4 млн. души. Инфлацията е на път да достигне 1,7 милиона процента, а в страната липсват стоки от първа необходимост. На 5.01.2019 г. встъпи в длъжност новият председател на Националната асамблея Хуан Гуайдо. На церемонията са присъствали посланиците на държавите-членки на ЕС. На 10.01.2019 г. президентът Мадуро встъпи в длъжност за нов президентски мандат в сградата на Върховния съд. Държавите- членки на ЕС не изпратиха представители на церемонията. На 26 януари 2019 г. ЕС, включително България, призова за спешно провеждане на свободни, прозрачни и честни президентски избори във Венецуела. Държавите-членки посочиха, че ако не бъде обявено организирането на нови избори, в рамките на следващите дни, ще предприемат действия, включително по въпроса за признаване на ръководството на страната в съответствие с член 233 от Конституцията на Венецуела. В своя резолюция от 31.01.2019 г. ЕП признава обявилия се за временен президент на Венецуела Хуан Гуайдо за изпълняващ функциите на държавен глава на страната. Към настоящия момент редица държави-членки признаха Гуайдо за действащ президент на Боливарска Република Венецуела. Предвид цялостната криза във Венецуела и необходимостта от предприемане на бързи и адекватни политически мерки за нейното разрешаване, както и от спешно свикване на свободни, прозрачни и честни президентски избори, България изразява подкрепа за Хуан Гуайдо в качеството му на временно изпълняващ функциите на държавен глава на Боливарска република Венецуела. Министерският съвет възложи на председателя на Държавна агенция „Електронно управление“ да одобри общото описание на архитектурата на електронното управление в Република България, както и да осигури ред за достъп на отговорните администрации до документа. Разработването на гореспоменатия документ ще играе ролята на рамка, която да включва основните елементи на електронното управление - правна рамка, оперативна съвместимост, електронна идентификация, работни процеси, информационни ресурси и сигурност. Следването на единна национална архитектура на е-управлението е необходимо за консолидация на техническата и информационна инфраструктура в областта и интеграция на работните процеси и процедури във всички засегнати ведомства. Общото описание на архитектурата на електронното управление се разработва с активното участие на всички заинтересовани страни - Държавна агенция „Електронно управление“, експерти от други администрации и представители на академичния сектор, като е одобрено от Експертния съвет за интеграция на информационните ресурси към Председателя на ДАЕУ.", "date": "2019.02.06", "title": "Вижте какво реши днес Министерският съвет"}
{"url": "https://www.24chasa.bg/novini/article/7283821", "text": "Районна прокуратура-Хасково привлече като обвиняем А.М., на 21 г., за това, че на 2.02.2019 г., в гр. Хасково, повторно, в немаловажен случай, чрез повреждане на преграда здраво направена за защита на имот /избутване на крило на прозорец и изкривяване на пантите му/, отнел чужди движими вещи - 2 бр. бутилки уиски и една електрическа машинка за подстригване, всичко на обща стойност 48 лева, от владението на 71-годишен мъж, без негово съгласие, с намерение противозаконно да ги присвои - престъпление по чл. 195, ал. 1, т. 3 и т. 7, вр. чл. 194, ал. 1, вр. чл. 28, ал. 1 от Наказателния кодекс, съобщиха от пресцентъра на прокуратурата. По делото е установено, че на 2 февруари 2019 г., обвиняемият А.М. влязъл с взлом в жилището на 71-годишния мъж, когато той бил извън дома си. От една от стаите взел горепосочените вещи. А.М. е бил задържан на 5 февруари 2019 г., при опит да продаде електрическата машинка. С постановление на Районна прокуратура – Хасково, от 05.02.2019 г., обвиняемият е задържан за срок от 72 часа, в рамките на които предстои да бъде внесено искане в съда за вземане на мярка за неотклонение „задържане под стража“. Настоящото деяние е извършено няколко дни, след като обвиняемият е бил осъден също за кражба, извършена повторно, за което Районен съд - Хасково му е определил наказание „лишаване от свобода“ за срок от 8 месеца условно с изпитателен срок от 3 години. Разследването по случая продължава, включително и относно съпричастността на обвиняемия към извършени други престъпления против собствеността през последните дни в гр. Хасково.", "date": "2019.02.06", "title": "Съдят 21-годишен, откраднал 2 бутилки уиски и машинка за подстригване от къща"}
{"url": "https://www.24chasa.bg/novini/article/7283883", "text": "Правителството одобри допълнителни разходи по бюджета на Държавната комисия по сигурността на информацията за 2019 г. в размер на 2 850 000 лв. Средствата са необходими за извършване на дейности по изграждане на охраняем периметър, вътрешно преустройство на помещения и надграждане на структурно-кабелните системи и специалните системи за сигурност за недвижим имот, закупен в полза на държавата за нуждите на ДКСИ и на нейната администрация, находящ се на ул. „Козлодуй“ № 4 в гр. София. Посочените дейности са свързани с изпълнението на изискванията по видовете сигурност на класифицираната информация, заложени в Закона за защита на класифицираната информация и подзаконовите актове по неговото прилагане, в правната рамка на ЕС по отношение на защитата на класифицирана информация и Политиката на НАТО по сигурността и подкрепящите я директиви. Още от решенията на Министерският съвет от днес вижте ", "date": "2019.02.06", "title": "Ще има допълнителни разходи по бюджета на комисията по сигурността на информацията"}
{"url": "https://www.24chasa.bg/novini/article/7283887", "text": "От хранително заведение в центъра на Добрич е задигнато оборудване – съобщавават от Областната дирекция на МВР-Добрич. Сигнал за извършената кражба е подаден в полицията на 5 февруари, около 14,10 ч. По данни на тъжителя е извършена кражба на 3 броя санитарно оборудване, 10 осветителни тела, 11 контактни ключа и 2 алуминиеви интериорни врати. По случая е образувано досъдебно производство, засега крадците са неизвестни.", "date": "2019.02.06", "title": "Обраха заведение в центъра на Добрич"}
{"url": "https://www.24chasa.bg/novini/article/7283890", "text": "Днес до 15:30 ч. движението в тунел \"Топли дол\" на АМ \"Хемус\" в посока Варна ще се осъществява само в изпреварващата лента поради ремонт на пожароизвестителната система на тунела, съобщиха от пресцентъра на АПИ. Шофьорите е необходимо да се движат с повишено внимание, като спазват стриктно поставената сигнализация. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.02.06", "title": "Движението в тунел \"Топли дол\" на \"Хемус\" към Варна - само в една лента до 15,30 ч."}
{"url": "https://www.24chasa.bg/novini/article/7283876", "text": "Румънските власти разследват италиански гражданин, който се представял за пластичен хирург в клиника в района на Букурещ, предаде Аджерпрес, цитирана от БТА. Лекарската колегия заяви вчера, че не е издавала лиценз за практика на Матео Полити, който се представял също като Матю Мод. Румънските здравни власти казаха, че са издали разрешително за работа на Полити, след като представил фалшива диплома, според която се е квалифицирал като лекар в Косово. В. \"Либертатя\" посочва, че медицинска сестра се усъмнила в него, след като казал, че не знае как да си измие ръцете правилно. Италиански медии съобщиха през 2011 г., че Полити е получил условна присъда от 18 месеца за това, че се представял за лекар, без да има лиценз. Няма информация дали пациенти са пострадали в резултат на негови операции. Медиафакс посочва, че 38-годишният мним лекар бил заловен днес при опит да напусне страната, представяйки на границата италиански паспорт. Той пътувал с влак в посока към Будапеща. Полити, който бил учил само до осми клас, оперирал в няколко частни клиники в Румъния. Той е издирван от румънските власти по дело за измами. ", "date": "2019.02.06", "title": "Разследват италианец, който се представял за пластичен хирург в Букурещ"}
{"url": "https://www.24chasa.bg/novini/article/7283895", "text": "Софиянец метна около 100 000 лв. на телефонни измамници. Мошениците го подлъгали, че така съдейства на полицията. Парите човекът, който е пенсионер, оставил в района на Транспортна болница.  71-годишният мъж обяснил, че бил потърсен от измамниците на 25 януари. Той събрал всичките си бижута, както и сумата от 91 540 лева, които оставил до паднало дърво в близка градинка, уточниха от пресцентъра на МВР. Полицията разследва случая. Измамниците се издирват.", "date": "2019.02.06", "title": "Възрастен мъж даде около 100 хил. лв. на телефонни измамници (Обновена)"}
{"url": "https://www.24chasa.bg/novini/article/7283823", "text": "Посланиците на държавите от НАТО подписаха днес със Скопие протокола за присъединяване в присъствието на македонския външен министър Никола Димитров. Церемонията се състоя в заседателната зала на централата на пакта в Брюксел. С подписването на протокола започва последната фаза от приемането на Македония в НАТО. В този краен етап властите - обичайно парламентите на държавите от НАТО, трябва да дадат своето одобрение, посочва БТА. Когато всички държави одобрят протокола, генералният секретар на НАТО отправя покана за присъединяване към новата страна. Република Северна Македония ще влезе в НАТО като 30-ата държава от организацията. В словото си генералният секретар на пакта Йенс Столтенберг заяви, че това е историческо събитие. Той отново отбеляза ролята на премиерите Алексис Ципрас и Зоран Заев за подписването на Преспанското споразумение. Това споразумение бе първата стъпка по пътя, довел ни тук днес. Пътят не бе лесен, допълни Столтенберг. Отдавна чакахме да се присъедините, обърна се той към Димитров. Уверен съм, че ратификацията ще приключи бързо и скоро ще ви приемем като пълноправен член. Очакваме през това време да продължите с реформите, добави той. Генералният секретар съобщи, че отсега нататък македонски наблюдатели ще участват в заседанията на НАТО. Решението влиза в сила от април. Министър Димитров в развълнувана реч открои подкрепата, която страната му е получила от България. Благодаря на премиера Бойко Борисов, който ни насърчи първо с двустранното споразумение за добросъседство, да вървим в тази посока, каза Димитров. Изпълняваме волята на нашите предци от 90-те години - главна стратегическа цел да ни бъде присъединяването към НАТО. За тази задача работиха поколения. Това не бе неизбежно, дори не бе много вероятно да се случи, но се случи, благодарение на премиерите Заев и Ципрас. Те проправиха пътя към историческото помирение и доказаха, че невъзможното е постижимо. НАТО за нас е семейство, сигурност, ценности - което се стреми да направи света по-добро място и мирен. Ще продължим с реформите във въоръжените сили, правораздавателната система, службите за сигурност. Готови сме и искаме да поемем отговорностите на членството в алианса, добави македонският министър. Македонският външен министър Никола Димитров обеща днес неговата страна да постигне разходи за отбрана, равни на два процента от БВП, преди 2024 година. Той заяви това в отговор на въпрос на пресконференция в централата на НАТО в Брюксел, предаде БТА. Генералният секретар на НАТО Йенс Столтенберг поясни, че не очаква изненади в предстоящата процедура по утвърждаването на протокола от властите в държавите от пакта. Той изрази убеждението, че процесът ще приключи бързо. Столтенберг не се обвърза със срок, но отбеляза, че при приемането на Черна гора процесът е отнел около една година. Той съобщи, че още следващата седмица македонският министър на отбраната Радмила Шекеринска ще участва в качеството на наблюдател в заседанието на своите колеги от НАТО. Столтенберг добави, че на срещата на върха на алианса в Лондон през декември ще бъде поканен македонският премиер Зоран Заев. Историята не се случва сама, а трябва да се напише, заяви Димитров. Колкото по-голямо е предизвикателството, толкова по-голям е успехът при неговото преодоляване, добави той, като цитира премиера Заев. По-лесно беше да не правим нищо, да поддържаме спора (с Атина) за политически ползи, но избрахме да постъпим в интерес на народа и региона, добави министърът по повод днешния успех. Повече няма да вървим сами по пътя пред нас. Ще направим всичко по силите си регионът да бъде по-предсказуем и устойчив, да напредва повече. След дни конституционните промени, свързани с Преспанското споразумение, ще влязат в сила, уточни той.", "date": "2019.02.06", "title": "Скопие подписа протокола за влизане в НАТО, благодари на България и Борисов"}
{"url": "https://www.24chasa.bg/novini/article/7283911", "text": "Седмокласник от Дупница изпадна в алкохолна кома, след като се напи, докато гостува на баба си и дядо си в рилското село Смочево. Транспортираха го в болница с опасност за живота, съобщи  13-годишното момче било на гости по време на грипната ваканция. Вчера, в последния й ден, сутринта около 8,30 часа, след като пил вино и ракия, които открил в мазето, излязъл с колелото да се разведри. Решил да отиде до кравеферма в края на селото, в която помагал негов приятел. Когато стигнал дотам, паднал в несвяст. Момчето го видяло и веднага позвънило на майка си. Жената потърсила помощ на тел. 112 и за броени минути линейката на Спешен център – Рила пристигнала в Смочево. Дежурният лекар установил, че момчето е изпаднало в алкохолна кома, и веднага му дал медицински въглен, за да предизвика повръщане. Седмокласникът е приет в Спешен център – Дупница, а оттам е транспортиран до токсикологията в кюстендилската болница с опасност за живота.", "date": "2019.02.06", "title": "Седмокласник от Дупница изпадна в кома, след като пи вино и ракия при баба и дядо"}
{"url": "https://www.24chasa.bg/novini/article/7283943", "text": "Москва не е получавала конкретни инициативи от САЩ за включване на нови страни в Договора за ликвидиране на ракети със среден и малък обсег и не знае доколко са реалистични тези планове, съобщи ТАСС, цитирана от БТА. \"Чували сме и преди изявления от администрацията на САЩ, че е необходимо в договора да бъдат включени и други страни. Доколко е реалистично това, не знаем\", заяви пред журналисти говорителят на Кремъл Дмитрий Песков. \"Както предполага курсът на президента (Владимир Путин), самите ние нямаме намерение да предлагаме и занапред инициативи в тази област, тъй като сме го правили вече неведнъж\", добави той. Колкото до договора, казали сме всичко в отговор на голословните обвинения на САЩ, заяви пред ТАСС руският външен министър Сергей Лавров, помолен да коментира изявление на президента на САЩ Доналд Тръмп, направено преди часове в речта му \"За състоянието на съюза\". САЩ са готови да проучат възможността за ново сключване на американско-руски договор за ликвидиране на ракети със среден и малък обсег, в който да се включат още Китай и други държави, заяви Тръмп. На 1 февруари Тръмп и държавният секретар Майк Помпейо заявиха, че Вашингтон временно спира да изпълнява ангажиментите си в рамките на договора и след половин година ще го напусне. САЩ твърдят, че Русия нарушава споразумението и трябва да спре нарушенията, за да остане то в сила. В отговор Владимир Путин заяви на 2 февруари, че Русия спира временно участието си в договора. Той разпореди Москва да не предлага нови преговори с Вашингтон по този проблем и подчерта, че американската страна трябва да узрее за равноправен и съдържателен диалог, напомня ТАСС. Русия не смята да разположи ракети в Беларус в отговор на излизането на САЩ от договора за ракетите със среден обсег, заяви днес пред журналисти Михаил Бабич, специален представител на руския президент за търговско-икономическото сътрудничество със съседната държава. \"Това естествено няма да се случи, защото няма нужда\", каза той. Руското министерство на отбраната съобщи днес за успешно изстрелване на междуконтинентална балистична ракета с мобилно базиране РС-24 \"Ярс\" от космодрума Плесецк в Архангелска област. \"Учебните бойни глави пристигнаха в определения район от полигона Кура на полуостров Камчатка\", посочи събеседник на ТАСС във ведомството.", "date": "2019.02.06", "title": "Москва няма предложения от САЩ за включване на нови страни в договора за ракетите"}
{"url": "https://www.24chasa.bg/novini/article/7283919", "text": "Избягалата змия е успяла да захапе собственика си Иво Катрафилов, докато я залавя. Повече от 8 часа продължи издирването на влечугото, което избяга в пловдивски мол и вся ужасяваща паника във вторник. \"Локализираха мястото, като наръсиха със сяра. Изчакаха да се опразни търговският обект и около 20 часа  Иво я откри в шахта на тоалетната и я хвана. Около него имаше полицаи, пожарникарите си бяха тръгвали\", разказа продавачката Илинка Георгиева. Точната класификация на змията беглец е парагвайска анаконда от семейство Боа (Боидни е научното наиченование). Катрафилов твърди, че тя не може да нанесе по-голяма щета, отколкото одраскване от котка. Въпреки това по ръката му има синина от захапката. \"Този вид разполага с доста на брой зъби, с които залавя жертвата\", обясни д-р Огнян Тодоров, шеф на Природонаучния музей в Пловдив. С въздишки на облекчение продавачите се завърнаха в магазините си тази сутрин. \"Малкият дявол! Ако не бяха я намерили, щяхме да фалираме\", казва  Георгиева. Нейният обект е в съседство със зоомагазина на Иво Катрафилов. Ръководството на мола му даде 30-дневен срок да се изнесе заради несъвместимата стока, която продава. Оттам обясниха, че никога не са давали разрешение да се съхраняват змии. \"Наблизо има детски кът, повечето продавачи сме жени. Страхуваме се\", казваха пък търговки. Катрафилов обясни, че ще гледа влечугото в дома си. Той го откара в жилището си, разположено в нова кооперация в Пловдив. Мнозина от съседите му не знаеха, че ще съжителстват с анаконда. \"Как така? Ами ако изпълзи през тоалетната? Имам малко дете\", притесни се млада майка, която е бременна. По думите на Иво влечугото било закупено за личната му колекция миналата седмица. \"Змията разполага с регистрационна карта, но се води на друг собственик. Катрафилов има 14 дни да я пререгистрира на свое име\", обясни шефът на РИОСВ-Пловдив доц. Стефан Шилев. В противен случай може да бъде иззета и предадена в Природонаучния музей. Мнозина от търговците си спомнят с ужас вчерашния ден. \"Видях я. Беше се увила около решетките на тавана. И счупи една от тях. Умрях от страх, като я видях надвесена. Докато извадя телефона да я снимам,  тя се скри\", разказва Георгиева, която от три години се нанесла в търговския център. Друга жена пък направо изпищяла, като видяла едрото влечуго. Според собственика анакондата тежала около 5 кг и била дълго 1,80 метра. Катрафилов признава, че грешката е негова. Поставил едрата змия в кутия, но една от щипките била развалена. Анакондата напънала, счупила я и така изпълзяла. Собственикът й твърди, че в момента била раздразнена, защото си сменяла кожата. Магазинът му сега е затворен. В него има аквариуми, риби и костенурки, нямало други влечуги. След щастливия завършек със залавянето на змията и прекратяване на договора за наем на Катрафилов, продавачки започнаха да го ожалват. \"Той и приятелката му Мария са много симпатични. От няколко години са тук. Кротки. Жал ми е за тях. Това им беше поминък. Но мястото не е подходящо за държане на змии. Могат да си направят този бизнес някъде на открито\", казва Илинка Георгиева. Според нея в зоомагазина имало тарантули, скорпиони, чинчили, игуани, хамелеони. Иво и Мария много се трудели. \"Блъскаха се непрекъснато. Всичко направиха с две ръце\", допълват търговки. Те не крият, че по едно време съжалили пожарникарите и полицаите, които били пуснати да търсят змията. Според д-р Огнян Тодоров парагвайската анаконда убива жертвите си, като ги хваща, удушава и след това поглъща цели. Затова устата й е снабдена с много на брой малки зъби, които не пускат плячката. Храни се с бозайници - предимно плъхове. \"Ако не я провокираш, не е агресивна\", допълва зоологът. Той съветва при контакт с този вид змия да не се правят резки движения и да няма паника. Но при ухапване, да се търси медицинска помощ за обработка на раната.", "date": "2019.02.06", "title": "Ето я избягалата змия, собственикът си я занесе вкъщи, била от рода анаконда"}
{"url": "https://www.24chasa.bg/novini/article/7283965", "text": "Гръцкият министър-председател Алексис Ципрас посети православната семинария Халки на остров Хейбелиада край Истанбул, съобщи турската частна телевизия СиЕнЕн-Тюрк, цитирана от БТА. Ципрас отиде в семинарията след посещение във византийската църква Света София, която понастоящем функционира като музей. Алексис Ципрас стана първият гръцки премиер, който посещава духовната семинария на Хейбелиада, която стои затворена от 48 години, отбелязва турската телевизия. Гръцкият правителствен говорител е на двудневно работно посещение в Турция. Вчера в Анкара Ципрас разговаря с турския президент Реджеп Тайип Ердоган.", "date": "2019.02.06", "title": "Ципрас посети православна семинария на остров край Истанбул, затворена от 48 г."}
{"url": "https://www.24chasa.bg/novini/article/7283994", "text": "Германската туристическа авиокомпания Germania („Германия”) стана поредната жертва на затрудненията в сектора, след като изпадна в несъстоятелност и се принуди да отмени всичките си полети, съобщава „Ройтерс”. Крахът за превозвача дойде, след като се оказа неспособен да си осигури финансиране. 37-те самолета на „Германия” предимно се използваха от немски туристи, пътуващи към дестинации в Европа, Северна Африка и Близкия Изток. Освен това, обаче, авиокомпанията летеше и до по-нетрадиционни места като Иран, Ирак и Армения. Годишно превозваше по 4 млн. души. Всички полети обаче са спрени от понеделник вечерта, предаде  Федералната асоциация на германската авиоиндустрия обяви, че други компании, сред които „Кондор”, „ТУИфлай” и „Луфтханза” ще предложат „специални цени” на блокираните пътници, които ще се наложи да платят от джоба си, за да се приберат в Германия. Към момента няма официална информация колко души са в това положение. „Германия” се оправдаха за ставащото с високите цени на горивата, силния долар, забавеното въвеждане в експлоатация на нови самолети и високите цени на поддръжката, като всичко това довело до ситуация, в която компанията спешно се е нуждаела от средства, каквито в крайна сметка не били намерени. Консервативният икономически министър Петер Алтмайер коментира пред „Ройтерс”, че няма планове за спасяването на авиокомпанията. Социалдемократите настояват за създаването на общоевропейска система, която да защитава правата на пътниците при банкрут на превозвача им. Това е пореден удар по индустрията през последните години. През 2017 г. втората по големина германска авиокомпания „Еър Берлин” също напусна пазара. Британската „Монарх Еърлайнс” и „Алиталия” са в несъстоятелност.", "date": "2019.02.06", "title": "Авиокомпания \"Германия\" фалира и отмени всичките си полети"}
{"url": "https://www.24chasa.bg/novini/article/7283998", "text": "Децата и учениците, чийто майчин език не е българският, ще посещават допълнителни уроци. Детските градини в страната ще имат възможността да организират до още 200 часа по български език, а училищата - и по други предмети. Това каза министърът на образованието и науката Красимир Вълчев при посещението си в Панагюрище, цитиран от пресцентъра на МОН. Средствата за допълнителните уроци по български език ще бъдат осигурени по два стартиращи проекти по оперативната програма \"Наука и образование за интелигентен растеж\". По думите на министър Вълчев всички деца трябва да бъдат обхванати в образователна институция и да им се осигури допълнителна подкрепа. \"Чрез двата нови проекта ще имаме възможността да направим обученията по български език по-многочасови и да обхванем повече деца. Учителите трябва да направят индивидуални оценки, които да покажат нуждите. Целта е да не се натрупват образователни затруднения и учениците да не отпадат от системата\", е заявил образователният министър. Той е посетил две детски градини, ремонтирани със средства от ОП \"Региони в растеж\". Там министър Вълчев е обяснил, че детските градини са сред най-важните институции и е призовал учителите да положат максимални усилия за овладяването на българския език от всяко дете. Според него тези допълнителни часове също ще се заплащат по линия на проектите. Министър Красимир Вълчев е присъствал и на среща за въвеждането на дуалното образование в Панагюрище. На нея министърът е потвърдил ангажимента за мотивирането на повече ученици към професионалното образование. \"То задържа повече млади хора в регионите и в страната. Бизнесът има нужда от тези кадри и това е все по-трайна тенденция\", е казал образователният министър.", "date": "2019.02.06", "title": "Вълчев: Децата и учениците, чийто майчин език не е българският, ще взимат уроци"}
{"url": "https://www.24chasa.bg/novini/article/7284012", "text": "Стабилността и цялостната сигурност на Сирия са важна регионална цел на Иран, заяви днес президентът Хасан Рохани на среща със сирийския външен министър Уалид Муалем в Техеран, предаде информационната агенция Тасним, цитирана от Ройтерс и БТА. \"Една от важните регионални и външнополитически цели на ислямската република е стабилността и пълната сигурност на Сирия\", каза Рохани. \"Както и установяването на нормални условия в Сирия и връщането на хората от тази страна към нормален живот\".", "date": "2019.02.06", "title": "Рохани: Стабилността и сигурността на \nСирия са важна цел за Иран"}
{"url": "https://www.24chasa.bg/novini/article/7283991", "text": "Кшищоф Стшемески с безпокойство наблюдавал как негов приятел от гимназията изразява в социални медии подкрепа за националистическото правителство на Полша, а после почнал да пуска изпълнени с омраза екстремистки постове. Но когато през януари либералният кмет на Гданск публично бе намушкан с нож и почина, той вече не можел да сдържи гнева си. \"Поздравления за постоянството ти в споделянето на крайнодесни гадости\", написва 58-годишният университетски преподавател на бившия си съученик. Оттогава двамата не са били в контакт, информира БТА. Политическите разделения в Полша се задълбочиха през последните месеци, изправяйки консерватори - повечето от които са привърженици на правителството - срещу либерални критици, които обвиняват управляващата партия, че заплашва трудно извоюваната демокрация, като подкопава независимостта на съдебната система и медиите. В тази отровна атмосфера имаше засилване на речта на омразата и политическите заплахи, а най-потресаващо бе убийството на популярния кмет Павел Адамович, критик на антиимигрантската политика на партията \"Право и справедливост\". След като на 13 януари по време на благотворителна проява прободе с нож Адамович, нападателят грабна микрофона и каза, че това е неговото отмъщение срещу опозиционната политическа партия, чийто чрен преди време е бил Адамович. Въпреки предположенията, че убиецът е имал психологически проблеми някои критици на правителството обвиниха за случилото се острото политическо говорене, включително по националната телевизия. Коментатори често са хулели Адамович затова, че открито подкрепяше бежанците и хомосексуалистите, а вдовицата му каза, че той е получавал смъртни заплахи и семейството е живеело в страх. Поляците отдавна говорят, че в страната им сякаш има \"две племена\". Сега все по-често се говори за \"полско-полска война\" - разделение, което сега е най-силно, откакто през 80-те години просъветският режим се опита да смаже движението за свобода \"Солидарност\" чрез обявяване на военно положение. Въпросите, разделящи обществото в Полша, са като в много други страни: имиграцията, границите, абортите, отношението на предимно католическото общество към евреите, мюсюлманите и другите религии, както и правата на хомосексуалистите и жените. От една страна, това изглежда е микрокосмосът на политическите борби другаде в Европа и САЩ. Но Полша е една от най-големите и най-динамично развиващите се страни в ЕС и нейният курс ще е от значение за бъдещето на континента. Сегашното правителство на Полша възприе общ курс с други популистки, консервативни или националистически политици - президента на САЩ Доналд Тръмп, премиера на Израел Бенямин Нетаняху и унгарския премиер Виктор Орбан. Партията \"Право и справедливост\" спечели изборите през 2015 г. на фона на миграционната криза и умората от центристкото правителство, управлявало осем години. Лидерът на партията Ярослав Качински обеща повече помощи за бедните, здрава ръка срещу корупцията и твърда линия срещу мигрантите мюсюлмани, които според него като \"паразити и едноклетъчни\" са опасни за коренното европейско население. След масови улични протести срещу плановете на неговата партия да реформира съдебната система Качински насочи острия си език към вътрешните критици, наричайки протестиращите \"най-долна проба поляци\" и \"национални предатели\". Неговите обиди бяха нашироко заклеймени като навяващи спомен за най-лошото от миналия век в Европа. Миналата година в Полша имаше увеличаване на антисемитската реторика след приемането на противоречив закон, свързан с говоренето за Холокоста. Някои от изказванията бяха даже на официални лица и телевизионни коментатори и това създаде нова норма за допустимо говорене. На 27 януари, когато се отбелязва Международният ден за почитане на паметта на жертвите на Холокоста, крайнодесен активист бе осъден на затвор по обвинение, че е изгорил чучело на евреин по време на протест през 2015 г. пред музея \"Аушвиц\", като е приканвал към \"борба с еврейството\". Недалеч от мястото е имало бдение на оцелели от Холокоста. Мюсюлманите, които са съвсем малък процент от полското население, все по-често са обект на подигравки, оплюване и даже нападения, твърди организацията \"Никога повече\", която наблюдава такива престъпления. След убийството на Адамович прокуратурата бе критикувана, че не е разследвала смъртни заплахи срещу политици. Две седмици преди неговата смърт прокурор е прекратил дело за изпратени от крайнодясната група \"Общополска младеж\" до Адамович и други десетима кметове, подкрепили интеграцията на мигранти, \"политически смъртни актове\". От всички страни имаше драматични призиви за помирение. Премиерът Матеуш Моравецки се срещна с опозиционни лидери и прикани към повече \"взаимно уважение\" в публичните дебати. Но националната телевизия продължи да очерня идеологическите опоненти. Миналата седмица в токшоу журналисти обругаха социолога Рафал Панковски, председател на \"Никога повече\". Един от тях го нарече \"ужасна\" личност , един от хората, които \"живеят от омразата към своето отечество\". Панковски, който тази седмица ще бъде удостоен с награда от еврейската Лига срещу поругаването за борбата си срещу антисемитизма, порица \"атмосферата на омраза\" и факта, че парите на данъкоплатците се използват за финансирането на \"невежествена пропаганда\". Марчин Маковски, консервативен журналист и коментатор, казва, че според него е несправедливо цялата вина да бъде хвърляна върху правителството. Той припомня за случаи на груба политическа реторика, използвана от опоненти на правителството, която разпалвала омраза и в някои случаи била близка до призиви към насилие. Когато братът на Качински, президентът Лех Качински, загина в самолетна катастрофа през 2010 г., някои от тях се шегуваха по този повод, припомня той. \"Никой от тях не е светец и да се правят на такива си е чисто лицемерие\", казва Маковски.", "date": "2019.02.06", "title": "Политическо разделение в Полша след убийството на гданския кмет"}
{"url": "https://www.24chasa.bg/novini/article/7284052", "text": "При гъста мъгла и намалена видимост шофьорите трябва да карат с по-ниска скорост, съобразена с метеорологичните условия, да спазват по-голяма дистанция и да не предприемат резки маневри, изпреварвания или внезапно спиране, съобщиха от пресцентъра на АПИ. Изключително внимателното шофиране при много слаба видимост е един от сигурните начини шофьорите да избегнат верижни катастрофи, каквито стават при мъгла и слаба видимост. Агенция „Пътна инфраструктура“ прави това уточнение по повод опитите за пореден път да се хвърли вина за тежък пътен инцидент върху пътната инфраструктура и то на новоизградена отсечка, сигнализирана с пътни знаци и маркировка по всички правила на нормативната уредба. В тази връзка призоваваме представителите на неправителствени организации да се въздържат от отправянето на обвинения без конкретни доказателства преди да е завършила работата на разследващите компетентни органи. Участъкът между Кресна и Сандански от автомагистрала „Струма“ има изградена техническа инфраструктура за интелигентна транспортна система. Тя ще продължи да се надгражда, тъй като е част от цялостния проект за интелигентна транспортна система за лотове - 3.1, 3.2 и 3.3 от АМ „Струма“. Системата ще има общ център за управление на трафика и той ще започне работа със завършването на лот 3.1 между Благоевград и Крупник, тъй като изграждането на центъра за управление е включено в лот 3.1 на АМ „Струма“. Тъй като изграждането на лот 3.3 от Кресна до Сандански завърши предсрочно, а лот 3.1 е в процес на изграждане АПИ предприе стъпки за изграждането на временен контролен център за управление на трафика, който ще е в сградата на Областното пътно управление в Благоевград. Интелигентната транспортна система включва станции за броене и управление на трафика, видео наблюдение, информационни табла, измерване на теглото на превозните средства и метеорологично наблюдение.", "date": "2019.02.06", "title": "АПИ: При гъста мъгла карайте с ниска скорост, да се спазва дистанция"}
{"url": "https://www.24chasa.bg/novini/article/7284086", "text": "Броят на смъртните случаи в резултат на грипния вирус в Румъния достигна 89 души, съобщава Аджерпрес, позовавайки се на данни на Националния център за наблюдение и контрол на заразните болести в рамките на Института за обществено здраве. Последните две жертви на грипа за мъж на 51 години от южния окръг Прахова и жена на 94 години от Букурещ, предаде БТА. И двамата не са били ваксинирани срещу грип.", "date": "2019.02.06", "title": "89 са жертвите на грипа в Румъния"}
{"url": "https://www.24chasa.bg/novini/article/7284080", "text": "Според китайската астрология годината на земното Прасе ще бъде добра за печелене на пари и инвестиции, съобщава   Тя ще бъде изпълнена с радост, добри приятелства и любов за всички зодиакални знаци, защото Прасето привлича успеха във всички сфери на живота. Годината на Прасето ще бъде щастлива и благополучна за родените под знака на Плъха. Техен приоритет ще бъде кариерата, ще търсят посока и вероятно ще я открият. Особено през месец май, когато ще се появят промени, идеи и нови възможности. Тази година родените под знака на Плъха по принцип ще са в добра форма. Те са много активни, което им помага да са в отлично здраве. В началото на новата лунна година тялото ще им даде някои сигнали, които не бива да пренебрегват. Те ще им подскажат как да променят начина си на хранене. Най-чувствителните органи за Плъховете ще бъдат стомаха и кръвоносните съдове. През годината е възможно да се появи напрежение, което да предизвика агресия, нервност и натрупване на стрес. Препоръчително е да се насочат към физически упражнения, които успокояват нервната система. Годината на земното Прасе ще бъде добра и ще предостави благоприятни възможности за печеленето на пари на родените под знака на Бика. Тя ще предразполага към основни персонални промени и изясняване на различни лични и професионални аспекти. През новата лунна година родените под знака на Бика като цяло ще са в желязно здраве, но трябва да се пазят от капана на депресията или някои екстремни емоционални реакции. Затова са желателни периодични проверки на здравето. Астролозите ги съветват да обърнат по-специално внимание на заболяванията свързани с дихателната система, гърлото и стомаха. До края на 2019 няма да им се случи нищо сериозно със здравето, ако контролират склонността си да преяждат. С началото на китайската нова година е препоръчително да си наложат някои правила в хранителния режим. Хубаво е и да се замислят за редовни занимания със спорт, но без да прекаляват или да претоварват сърцето. Родени в силен и независим зодиакален знак, по принцип Тигрите правят това, което сами решат. Но тази година ще трябва да се научите да се разбирате с другите. Годината на земното Прасе ще е година за развитие и трупане на знания. Родените по знака на Тигъра ще се ориентират към по-добър начин на живот. Те имат много какво да научат, разберат и изследват в областта на себепознанието. Много добра година за здравето и за социалната и професионална сфера, където ще се активират. През 2019 г. вероятно Тигрите ще са изпълнени с енергия и жизненост, ще следват главно посоката, която са поели в началото на лунната година. Време е да се насочат към постигането на целите по лесен и персонален начин. За да избегнат нервни сривове, е най-добре да правят всичко с търпение, на етапи и да си дават достатъчно време за отдих. През годината на земното Прасе Тигрите имат нужда от спорт, за да държат добрата форма и да могат да се възстановят след преодолените трудности. Емоционалното им здраве ще е много по-добро, ако избягват конфликтите с хората около тях. Според астролозите, Зайците ги очаква чудесна година, когато лесно ще завързват приятелства, но трябва да са малко по-предпазливи от обикновеното. 2019 ще бъде изпълнена със страст, топлина, любов, радост от живота, както и желание да създават и правят това, което им харесва. По отношение на здравето годината на земното Прасе ще е деликатна, особено в началото, когато физическите ресурси на Зайците няма да ги подкрепят в изпълнението на поставените задачи и желания при стресови ситуации. Няма да може да се съсредоточат върху работата и това ще попречи на напредъка им в кариерата. Ще им бъде трудно да се справят със задачи, които изискват внимание върху детайлите, но в творческите сфери, като музиката и театъра, ще постигнете добри резултати. Това ще помогне на Зайците да се отпуснат и да облекчат напрежението, предизвикано от професионалните или бизнес дейности. Те ще имат възможности да използват въображението си и да изразят мислите си в артистичните среди. Спокойното Прасе готви на Драконите година, в която ще трябва да преосмислят някои неща. Тя ще започне с много отговорности, дисциплина, организация и строго планиране на начина на живот. Годината на земното Прасе е възможно да предостави на Драконите неочаквани промени в кариерата и да ги насочи към по-разкрепостени идеи. В началото Драконите ще са в добро здраве, което ще им даде достатъчно сили за останалата част на годината. Въпреки това не бива да се претоварват с работа и да си дават почивка, колкото може повече и винаги, когато имат възможност. От началото на април Драконите трябва да са по-внимателни със здравето, затова е желателно да отделят време за физическо и психическо възстановяване. Ще им се отдаде възможност за релаксиращи пътувания до специални места, за да се обновят морално. Задължително е да се хранят балансирано. В годината на земното Прасе родените под знака на Змията ще трябва да са по-настойчиви и убедителни. Тя ще бъде период за развитие, закотвяне и конкретизиране на някои стари желания и идеи, които не е било възможно да се приложат на практика. Най-ценното предимство в годината на земното Прасе за Змиите ще е комуникацията, чрез която могат да подобрят взаимоотношенията си, да разрешат стари конфликти със семейството и роднините и да получат изгоди от това. Физически родените под знака на Змията ще се справят добре от самото начало на новата лунна година. Те ще са пълни с енергия, но не е изключено да преминат през леки депресивни състояния и преходни тревоги, които да нарушат спокойния им сън. За Змиите е препоръчително да прекарват повече време на открито и на слънце. Физически занимания като градинарство, спорт или колоездене могат да са им от полза за поддържането на душевния баланс и да им осигурят по-добър сън. Към края на 2019 г. напрегнатите ситуации ще се проявят в болки, които загатват за проблеми с вътрешните органи. За Змиите е трудно да накарат мозъка да почива, което ще ги сблъска със склонност към психични разстройства. Слабото им място по отношение на инфекциите ще е вратът. За Конете 2019 ще бъде по-благоприятна година от 2018 г. Много е вероятно да увеличат финансите и да разширят бизнеса си, но в същото време ще възстановят душевното си спокойствие като разберат какво е влиянието на корените и детството върху живота им. Тъй като обичат спорта и обикновено не ги свърта на едно място, родените под знака на Коня рядко качват прекалено много килограми. Те са дълголетници и жаждата им за живот никога не изчезва. През първата половина на годината ще са в добро здраве, но някои дребни проблеми със зъбите могат да съсипят доброто им настроение. Към края на годината ще са предразположени към някои здравословни проблеми, вероятно с белите дробове. Трябва да се пазят и от инциденти. В годината на земното Прасе всички амбиции на родените под знака на Козата ще бъдат реализирани. Ще се появят неочаквани възможности, изненади и странни нови познанства, а някои ще се радват и на много любов и нежност. Вероятно поради тяхната спокойна натура Козите имат по-малко здравословни проблеми. Когато са щастливи, те обикновено са здрави. Китайските астролози обаче предупреждават, че Козите се разболяват много лесно, когато са нещастни, особено в любовта. В началото на 2019 г. не бива да пренебрегват медицинските прегледи и да се пазят от стомашни проблеми. Имунната им система е по-слаба, защото са податливи на стрес, а това предразполага към инфекции. Затова трябва да си дават достатъчно почивка. Към края на годината здравето на Козите ще е относително добро, но астролозите ги съветват да се пазят от инциденти и да държат на щрек чувството си за самосъхранение. Годината на земното Прасе ще бъде повлияна от случайности за родените под знака на Маймуната. Свързаните с финансите тревоги ще са сред основните през първата част на годината, особено за приходите от работата. От друга страна ще се съсредоточат върху духовното развитие. Маймуните ще се нуждаят от време да си поемат дъх и вероятно ще търсят уединение, за да успокоят ума. Те обикновено са здрави и винаги готови да завладеят света. През 2019 г. обаче ще почувстват нужда да постигнат вътрешен мир. Медитацията, заниманията с тайдзицюан ще им помогнат да се отпуснат и да се заредят със сили. Като цяло по отношение на здравето през годината на земното Прасе Маймуните няма да се сблъскат със сериозни здравословни проблеми, ще са изпълнени с жизненост и това е добра възможност да се захванат със спорт. Единствено към края на годината е възможно да ги обезпокоят някои неразположения. Астролозите ги съветват да внимават с хранителния режим и редовно да спортуват. Февруари и август ще са най-рискови за здравето на Маймуните. Ако искат годината на земното Прасе да е успешна, родените под знака на Петела ще трябва да обърнат внимание на взаимоотношенията си с другите. Те вероятно ще се опитат да си върнат властта и личния авторитет, ще са много организирани, дисциплинирани, ефективни и отговорни. Много е вероятно Петлите да се сблъскат със здравословни проблеми, причинени предимно от стрес. Той може да засегне физическото и психическото им здраве. Тревогата също е рисков за здравето им фактор, който може да се прояви като изтощение. Астролозите ги съветват да не забравят, че всеки се нуждае от почивка и понякога да поставят себе си на първо място. Към края на 2019 г. Петлите ще са в добро здраве, но трябва да внимават за злополуки при пътуване. Те ще приемат грешките от миналото и ще престанат да толерират негативните хора около тях. В годината на земното Прасе ще трябва да положат големи усилия, за да получат това, което искат. Възможно е да се появят важни промени в работата и дома, за което Петлите трябва да са готови. Ако не се подадат на паниката, ще открият решения и ще се справят с трудностите. Астролозите ги съветват да обърнат внимание на хранителния си режим. В годината на земното Прасе родените под знака на Кучето ще разчитат само на собствените си сили, за да успеят. Тя ще е изпълнена с енергия и те ще се включат в различни дейности. Годината на Прасето е много важна за промени в плановете за бъдещето, определяне на нови посоки както в професионален, така и в личен план. Астролозите предупреждават родените в годината на Кучето да си осигурят достатъчно почивка. Ако не прекаляват, което по принцип им е в природата, няма да срещнат никакви проблеми по отношение на имунитета. Хронични заболявания е възможно да ги притеснят отново, но нищо сериозно. Има опасност да прекалят с работата. Затова когато почувстват, че трябва да спрат, да не се колебаят да го направят. Астролозите ги съветват да прекарват повече време на открито и всяка седмица да отделят време за възстановяване на силите. Така всичко ще бъде перфектно. Астролозите съветват родените под знака на Прасето да започнат новата лунна година с определяне на приоритетите и след това да се захванат за работа. Резултатите ще се появят, едва след като задвижат нещата. По отношение на здравето родените под знака на Прасето тази година не ги очаква нищо тревожно, защото ще предпочетат здравословния начин на живот. Дори и да се подадат на някои крайности, тяхната работоспособност ще бъде висока и това няма да доведе до тревоги. Ако почиват достатъчно, ще са в отлична форма през цялата година. През зимните месеци силите ще започнат да ги напускат, затова е необходимо да си дадат повече почивка, за да избегнат проблемите със здравето и емоциите. През януари 2020 г. ще са предразположени към болести. Родените под знака на Прасето трябва да обърнат внимание на фигурата си, да спортуват, да се хранят балансирано и да отделят време за почивка. Добра идея е и да посетят някой балнеосанаториум, да отидат на море или планина, за да укрепят организма.", "date": "2019.02.06", "title": "Здравето в годината на Прасето"}
{"url": "https://www.24chasa.bg/novini/article/7284138", "text": "Един човек загина днес при потъване на рибарска лодка в Черно море в района на турския окръг Кастамону, съобщи турската телевизия НТВ, цитирана от БТА. В лодката е имало трима души. Един от рибарите е успял да се спаси, като е доплувал до брега, след което е бил закаран в болница. Екипи на бреговата охрана са предприели спасителна операция за намиране на третия човек. В акцията участват и местни рибари. Очаква се в операцията да се включи екип водолази от град Синоп.", "date": "2019.02.06", "title": "Един човек загина при потъване на рибарска лодка в Черно море край Турция"}
{"url": "https://www.24chasa.bg/novini/article/7284139", "text": "\"Аз не искам да говоря за случая. Нека се приключи цялата работа. Чакам да ми се обади този, който ме измами\". Това каза пред \"24 часа\"  . Светослав Стоилов е архитект. Живее в столичния квартал \"Сухата река\" заедно с брат си, също архитект.  \"Тук ставаше въпрос за живота ми\", отговори мъжът на въпрос защо е дал толкова пари на ало измамници. Запитан дали е заплашван обаче, той не отговори на журналисти, като каза, че това не ги интересува. Мошениците са се свързали с човека на 25 януари, а той подал сигнал в полицията вчера по обяд. МВР издирва извършителите.", "date": "2019.02.06", "title": "Измаменият с близо 100 000 лв. в София: Чакам да ми се обади този, който ме излъга"}
{"url": "https://www.24chasa.bg/novini/article/7284170", "text": "30 картини, приписани на Адолф Хитлер, ще бъдат предложени за продажба на търг в събота от аукционна къща \"Вайдлер\" в Нюрнберг, предаде Франс прес като цитира в. \"Нюрнбергер нахрихтен\". Става въпрос за акварели, рисунки и живописни платна, които носят подписа \"Хитлер\" и изобразяват сцени от тогавашния живот във Виена и Нюрнберг, както и за портрети на жени и натюрморти, поясниха от аукционната къща, посочва БТА. \"Не съм виждал търг с толкова много творби, приписвани на Хитлер\", заяви експертът Щефан Клинген от Института за история на изкуството в Мюнхен. В края на януари той даде мнението си, след като полицията в Берлин бе конфискувала три творби от Хитлер, предложени за продажба на търг. Клинген изказа съмнения относно автентичността им. Освен картините, на търга ще бъдат изложени също мебели и вещи, притежавани някога от Хитлер. Сред тях са стол от плетена ракита, ваза от майсенски порцелан и покривка. През 2009 г. два акварела, приписвани на Хитлер, намериха купувач за 32 000 евро на търг на същата аукционна къща. През 2015 г. акварели и рисунки от Адолф Хитлер бяха продадени за близо 400 000 евро на търг в Германия. Междувременно ДПА съобщи, че Австрия ще трябва да плати около 1,5 милиона евро на бившия собственик на къщата, в която е роден Хитлер, в съответствие с решение на регионалния съд в Рид им Инкрайс в северната част на страната. Втори доклад оценил много по-високо стойността на къщата в град Браунау на Ин в сравнение с първоначалната й оценка. Досега Австрия е платила на бившия собственик 310 000 евро за двуетажната къща.", "date": "2019.02.06", "title": "Излагат на търг 30 картини на Хитлер"}
{"url": "https://www.24chasa.bg/novini/article/7284172", "text": "Британски гражданин е задържан в Обединените арабски емирства, съобщиха официални източници в Лондон, предаде Франс прес, цитирана от БТА. Говорител на британското външно министерство каза, че Великобритания оказва помощ на един от гражданите си, арестуван в ОАЕ, и е в контакт с местните власти. Според британски издания мъжът бил задържан, защото носел тениска на катарския национален отбор по футбол. По повод на тези информации британското външно министерство предупреждава гражданите си в ОАЕ, че \"изразяването на симпатия към Катар в социалните мрежи или чрез други комуникационни средства, представлява нарушение на местните правила\". За него нарушителите могат да получат глоба или да бъдат осъдени на затвор в ОАЕ. От юни 2017 г. ОАЕ застана на страната на Саудитска Арабия, Бахрейн и Египет в дипломатическия спор срещу Катар. Страните скъсаха дипломатически и икономически връзки с Катар, обвинен, че подкрепя екстремистки движения и се сближава с Иран, регионалния противник на Рияд. Според британския в. \"Гардиън\" задържаният британски гражданин Али Иса Ахмед, който е на 26 години, е отишъл в ОАЕ на почивка. Той си купил билет за мача по футбол между Катар - Ирак от шампионата за Азиатската купа по футбол и за срещата облякъл фланелката на катарския национален отбор. Според \"Гардиън\" той бил арестуван заради това. Неговият приятел Амер Локи разказва пред вестника, че миналия четвъртък Али Иса Ахмед получил разрешение да му се обади по телефона. В телефонния разговор казал, че е арестуван и бит, след като бил обвинен, че носел тениска, рекламираща Катар. Според Амер Локи Али Иса Ахмед бил пуснат на свобода, но след това станал жертва на агресия от членове на силите за сигурност и после пак бил задържан, когато отишъл в полицията да подаде оплакване за това. Бил е обвинен в \"разпространяване на фалшиви обвинения срещу длъжностни лица от сектора на сигурността в ОАЕ\", допълва приятелят на арестувания. ОАЕ опроверга информациите, че британецът е бил задържан заради изразена подкрепа за катарския футболния турнир, но потвърди, че той е бил обвинен в подаване на фалшив сигнал за нападение, предаде Ройтерс.", "date": "2019.02.06", "title": "Арестуваха британец в Обединените арабски емирства"}
{"url": "https://www.24chasa.bg/novini/article/7284195", "text": "Зоопарк в Австралия организира конкурс, чиито победител ще има правото да кръсти силно отровна змия на името на намразената си бивша партньорка, съобщава агенция ЮПИ, цитирана от БТА. Участниците в надпреварата са длъжни да дарят 1 австралийски долар на зоологическата градина в Сидни и да обяснят с 25 думи защо разлюбената им половинка трябва да сподели името си с отровната змия. По ирония на съдбата конкурсът е организиран малко преди Деня на влюбените - Свети Валентин. Победителят в конкурса ще получи сертификат и правото да посещава безплатно змията всеки ден до следващата година. Неговото име ще бъде съобщено на 14 февруари в Деня на Свети Валентин", "date": "2019.02.06", "title": "Змия от зоопарк ще бъде кръстена с името \nна намразена бивша партньорка"}
{"url": "https://www.24chasa.bg/novini/article/7284111", "text": "Изследвайки поведението на китайските граждани в социалните мрежи, учените откриха връзка между качеството на въздуха и усещането за щастие, съобщава  . Те събрали и анализирали 210 милиона туитове в Сина Уейбо за периода март-ноември 2014 г., като се фокусирали върху 144 китайски града, и съставили дневен показател за щастието в градовете, базиран на настроенията. Учените сравнили концентрацията на фините прахови частици 2,5 с индекса на настроението и открили, че двете цифри били обратнопропорционални. Според резултатите от изследването, публикувани в списанието „Nature Human Behavior\", те потърсили отговора на въпроси като: дали замърсяването на въздуха влияе на щастието на гражданите в реално време? Дали ефектът от замърсяването върху щастието варира в различните дни, например почивните, празници или горещите? Както и как замърсяването на въздуха засяга различните групи от населението? Учените открили, че хората страдат повече през почивните дни и дните с екстремни метеорологични условия. Оказало се, че жените, по-богатите и жителите на най-чистите и най-мръсни градове са по-чувствителни към замърсяването на въздуха.", "date": "2019.02.06", "title": "Замърсяването на въздуха влияе на настроението"}
{"url": "https://www.24chasa.bg/novini/article/7284404", "text": "Европейската комисия съобщи, че днес е приела допълнителни насоки за поведението на еврокомисарите, които участват в политически кампании. Комисията миналата година прие по-строги правила за работата на еврокомисарите, които бяха утвърдени от Европейския парламент, предаде БТА. Според днешните промени еврокомисарите се задължават, независимо от политическата си дейност, да бъдат на разположение за изпълнение на задачите на ЕК. Те трябва да правят ясно разграничение, когато се изказват като кандидат в кампания и когато говорят от името на комисията. ЕК няма да може да подкрепя отделна политическа партия, нито еврокомисар, който участва в кампания за евродепутат или за председател на комисията. Еврокомисарите, които са част от подобна кампания, запазват задълженията си като представители на ЕК. Еврокомисарите се задължават писмено да съобщят на председателя на ЕК, когато се включват в политическа кампания. Те ще трябва незабавно да внесат промени и в заявленията си за конфликт на интереси. Еврокомисарите няма да бъдат задължени в тези случаи да излизат в отпуск, но ще трябва да участват в работата на подчинените им служби, както и в седмичните заседания на ЕК. Комисарите няма да имат право за целите на кампанията да използват служители и средства на комисията, включително силите на представителствата на ЕК. Няма да се покриват пътните им разходи, свързани с политическата дейност, а разходите около кампанията могат да бъдат осигурявани от външни участници. Еврокомисарите ще могат да правят изказвания в полза на партията, към която принадлежат, но ще трябва ясно да заявяват в какво качество говорят. В изказванията си те трябва да следват линията на ЕК, както и да не критикуват или да не се разграничават от решения на комисията. В социалните мрежи еврокомисарите ще могат да продължат да използват познатите си профили, но трябва ясно да посочат, че са в предизборна кампания. ЕК предвижда възможност за времето на кампанията - до изборите през май - еврокомисарите, които желаят, да разкрият нов профил. Комисарите нямат право да получават подарък на стойност над 150 евро - нито по време на кампанията, нито в друго време, докато заемат настоящата си длъжност. Когато не са сигурни в стойността на подаръка, те трябва да се обърнат към оценител. Всички получени подаръци следва да се предават на партията, която води кампанията, или на протоколната служба на ЕК.", "date": "2019.02.06", "title": "Още по-строги правила за еврокомисарите, участващи в политически кампании"}
{"url": "https://www.24chasa.bg/novini/article/7284446", "text": "Държавният глава Румен Радев изпрати съболезнователно писмо до семейството и близките на Тодор Кавалджиев, вицепрезидент на България в периода 1997-2002 г., съобщиха от прессекретариата на държавния глава. \"Ще запомним Тодор Кавалджиев с изключително скромния му, дори аскетичен начин на живот. С нас ще остане и неговото верую, че достойнството и стремежът към справедливост нямат политическа окраска\", се казва в писмото на президента Румен Радев. Държавният глава подчертава, че като вицепрезидент Тодор Кавалджиев има своя важен принос за изграждането и укрепването на президентската институция и за утвърждаването на демократичното начало и висока политическа култура в страната. \"Личният и обществен път на Тодор Кавалджиев са отражение на сложния български XX век, наситен с противопоставяне и страдание за мнозина. Отредена му беше трудна съдба, но и силен характер, с който да я посрещне. До последно Тодор Кавалджиев странеше от почести и облаги и не се страхуваше да критикува недъзите както на опонентите, така и на своите съмишленици\", заявява още в писмото си до семейството и близките на Тодор Кавалджиев президентът Румен Радев.", "date": "2019.02.06", "title": "Радев: Тодор Кавалджиев живееше изключително скромно, дори аскетски"}
{"url": "https://www.24chasa.bg/novini/article/7284461", "text": "По случай Световния ден на изборите Централната избирателна комисия обявява ден на отворените врати и кани всички граждани, които желаят, да присъстват на редовното заседание на Комисията на 7 февруари, съобщиха от ЦИК, цитирани от БТА. Световният ден на изборите се отбелязва за 14-та поредна година през първия четвъртък на февруари. Заседанието ще започне от 10:30 часа в зала 42 на в сградата на Народното събрание на пл. \"Княз Александър Първи\" 1, вход от страната на бул. \"Дондуков\".", "date": "2019.02.06", "title": "По случай Световния ден на изборите ЦИК ще има открито заседание"}
{"url": "https://www.24chasa.bg/novini/article/7284147", "text": "В края на февруари ще бъде открит официално построеният от китайска компания индустриален парк „Дебре Бирхан\" в Етиопия, съобщава местната информационна агенция „Алхара\", цитирана от  . Стойността на проекта, който се простира върху 75 хектара, бе 71 милиона долара, а главен изпълнител е China Communications Construction Company (CCCC). Очаква се там да бъдат открити работни места за близо 1000 души. В неотдавнашно интервю за агенция „Синхуа\" Лелисе Неме, главен изпълнителен директор на Етиопската корпорация за развитие на индустриалните паркове, заяви, че страната му има за цел да изгради шест подобни зони, включително „Дебре Бирхан\", до края на настоящата финансова година, която приключва през юли 2019 г. „Етиопия инвестира около 1,3 милиарда долара в изграждането на десетина индустриални паркове, които се разглеждат като ключ за индустриалните амбиции на Етиопия. До момента изградихме и работят пет индустриални парка, през 2018/19 г. се очаква да имаме още шест такива\", добави той. До 2025 г. Етиопия планира създаването на около 30 индустриални парка, които да превърнат страната в център за лека промишленост и общество със ниски до средни доходи.", "date": "2019.02.06", "title": "Етиопия ще открие построен от китайска компания индустриален парк"}
{"url": "https://www.24chasa.bg/novini/article/7284501", "text": "Любител на джогинга в планински местности уби с голи ръце пума, която го нападнала в парк в Колорадо, оповестиха местните власти, цитирани от Франс прес и БТА. Мъжът, който не е идентифициран, получил сериозни наранявания, които обаче не са смъртоносни, и е настанен в болница. Той бягал сам по пътека в Скалистите планини, когато чул шум зад себе си. Пума го нападнала, докато се обръщал, за да види каква е причината за шума. \"Пумата се хвърлила върху него и го ухапала по лицето и китката на ръката - поясниха от дирекцията на парка. - Той успял да се защити и да я убие.\" Мъжът удушил младата пума. Мъртвото й тяло бе намерено на мястото, където тя го нападнала. Според местни медии тя тежала около 36 кг. Местните власти увериха, че подобни нападения са рядко срещани в Колорадо. \"Жалко е, че инстинктът за ловуване на пумата е бил събуден от мъжа\", отбелязаха специалисти от парка.", "date": "2019.02.06", "title": "Любител на джогинга уби с голи ръце пума \nв Колорадо"}
{"url": "https://www.24chasa.bg/novini/article/7284462", "text": "Окръжната прокуратура в Бургас ще поиска най-тежката мярка за неотклонение \"задържане под стража\" за двамата касоразбивачи, задигнали над 6 кг. злато за 250 000 лв. от заложна къща в Айтос. Злати И. и Пенчо М. се разследват и за други кражби, като общата стойност на откраднатите пари, злато, алкохол и цигари е на стойност над 322 хил.лв., уточниха от прокуратурата. , двамата изпечени касоразбивачи са разследват за четири кражби, извършени на територията на Бургас и Айтос. На брифинг в прокуратурата стана ясно, че те ще бъдат проверявани и за подобни престъпления на територията на цялата страна, както и в чужбина. Злати и Пенчо са с дебели крими досиета, съдени са за документна измама и кражби. Действали са изключително конспиративно, като са разузнавали дълго време набелязаните обекти, каза старши комисар Калоян Калоянов, директор на Областната дирекция на МВР Бургас. И при четирите удара касоразбивачите пробивали дупки в стените на търговските обекти. Със специална техника заглушавали СОТ-а на помещенията, а в два от случаите разбивали касите, използвайки технология с газ пропан-бутан и кислород, чрез която буквално стопявали сейфовете. С прокурорско постановление на двамата е наложена мярка за задържане за срок до 72 часа. Делата за мерките  най-вероятно ще се гледат утре в Бургаския окръжен съд.", "date": "2019.02.06", "title": "Искат постоянен арест за двамата касоразбивачи, задигнали злато за 250 хил. лв."}
{"url": "https://www.24chasa.bg/novini/article/7284510", "text": "Два товарни автомобила са се сблъскали на един от изходите от Велико Търново, алармират потребители в социалните мрежи. Произшествието се е случило в района на Присовските завои, който е с огромна концентрация на ПТП-а. Вероятно причината за катастрофата е лошото време.  \"Опашката е над километър\", пишат потребители.  Според   е пострадал 57-годишен пътник от единия автомобил. Той е откаран в Спешна помощ, с предположения за фрактура на крака. Движението е затруднено.", "date": "2019.02.06", "title": "Два тира се блъснаха на изхода на Велико Търново към Хаинбоаз (Снимки)"}
{"url": "https://www.24chasa.bg/novini/article/7284527", "text": "Подписването на протокола за присъединяване на Македония към НАТО гарантира увереност, сигурност и мир за гражданите на републиката. Това заяви днес премиерът Зоран Заев на страницата си във Фейсбук, предаде агенция ТАСС, цитирана от БТА. \"Ние сме щастливи и трябва да бъдем щастливи, защото гарантирахме дългосрочната стабилност на нашата страна. Гарантирахме увереност, сигурност и мир. Не е необходимо сега да чакаме прогреса и развитието. Нашите деца и децата на нашите деца ще живеят по-добре в страната и в региона, пълни с надежда. Поздравления, има с какво да се гордеем\", се казва в съобщението на македонския премиер. Посланиците на държавите от НАТО подписаха днес със Скопие протокола за присъединяване в присъствието на македонския външен министър Никола Димитров. Церемонията се състоя в заседателната зала на централата на пакта в Брюксел. С подписването на протокола започва последната фаза от приемането на Македония в НАТО. В този краен етап властите - обичайно парламентите на държавите от НАТО, трябва да дадат своето одобрение. Когато всички държави одобрят протокола, генералният секретар на НАТО отправя покана за присъединяване към новата страна. Република Северна Македония ще влезе в НАТО като 30-ата държава от организацията. Говорейки вчера пред Атлантическия съвет във Вашингтон, македонският външен министър Никола Димитров отбеляза, че като пълноправна членка Македония ще стане по-стабилна и по-сигурна, съобщи МИА. Димитров говори пред експерти, представители на гражданското общество и членове на дипломатическите мисии във Вашингтон. Това е историческо събитие, ние пишем история като създаваме едно по-светло бъдеще в регион, натоварен с история и конфликти, заяви Димитров. Македонският външен министър е убеден, че гръцкият парламент ще гласува позитивно за присъединяването на Македония към НАТО и формално ще затвори въпроса с името.", "date": "2019.02.06", "title": "Заев: Протоколът за присъединяване към НАТО гарантира стабилността на Македония"}
{"url": "https://www.24chasa.bg/novini/article/7284525", "text": "Министърът на туризма Николина Ангелкова се срещна в Москва с първия зам.-председател на руската Държавна Дума Иван Мелников. В разговора участваха и представителите на българската парламентарна делегация, придружаваща министър Ангелкова в официалната й визита в руската столица. Това съобщават от пресцентъра на Министерството на туризма. Министър Ангелкова благодари на първия зам.-председател на долната камара на Федералното събрание на Русия за подкрепата на руските партньори в развитието на активни двустранни отношения в туризма. Ще се радвам с общи усилия взаимно да увеличаваме интереса на руските и българските туристи към нашите държави, каза тя. Българският министър увери домакините си, че сигурността и безопасността на руските туристи са изключително важни в политиката за насърчаване на туристопотока. Вчера имахме възможност да проведем срещи в Съвета на федерацията и Министерството на икономическото развитие и искам пред Вас също да изтъкна, че сред нашите основни цели е работата с руските региони, подчерта министър Ангелкова. Освен към популяризиране на възможностите за летни почивки рекламната кампания на министерството на пазар Русия е фокусирана също към културно-историческия, балнео- и СПА, оздравителния туризъм. Важен акцент в нея са още детският отдих и детските лагери, които познаваме от ранна възраст, стана ясно от думите й. В сътрудничество с Вашето образователно министерство разработваме наредба, за да отговорим на изискванията на руския пазар в тази сфера. Разчитаме на Вашата подкрепа и занапред, за да можем за промотираме България като водещо и конкурентно място за почивка за руските туристи, заяви министър Ангелкова. Тя информира за постигнатите рекордни резултати в сектора през последните три години след създаването на самостоятелно Министерство на туризма. За първите 11 месеца на 2018 г. приходите от международен туризъм у нас възлизат на 7,2 млрд. лв., а визитите на чужди туристи през цялата минала година са над 9,2 млн., което е почти 5% ръст спрямо 2017-а. В сравнение с 2015 г. увеличението в броя на чужди туристи е над 30 на сто, а при приходите до ноември включително този ръст е над 34% за същите години. Нашите съграждани обичат да почиват в България, увери Иван Мелников и подчерта, че руската страна е настроена да развиваме и занапред нашите взаимоотношения. Според него те са много близки по дух и имат добри традиции. Искаме съвместно да насърчаваме круизния туризъм и да работим така, че да имаме добра транспортна свързаност, подчерта първият зам.-председател на Държавната Дума. Зам.-председателят на Народното събрание Явор Нотев, който е част от българската делегация, заяви, че и на парламентарно ниво развитието на туризма намира своята подкрепа.", "date": "2019.02.06", "title": "Ангелкова се срещна с първия зам.-шеф на руската Държавна Дума Иван Мелников (Снимки)"}
{"url": "https://www.24chasa.bg/novini/article/7284154", "text": "За испанските компании китайската Нова година е възможност да увеличат продажбите си за туристите от най-многолюдната страна, споделя в интервю за агенция „Синхуа\" директорът за международния маркетинг на емблематичния мол „Корте Инглес\" в Мадрид Хавиер Фернандес Андрино, съобщава  . Тази година търговският център организира празненство за Годината на Прасето, на която присъстваха много испански знаменитости, както и посланикът на Пекин в страната Лиу Фан. „Празненствата покрай Нова година са важни за всички магазини в Европа, не само в Испания, тъй като китайските туристи се превърнаха в отлични клиенти и за нас е чест да отбележим с тях този повод\", казва Андрино. „Колкото повече внимание им отделяме, толкова по-комфортно се чувстват те. Помага им да разберат, че са добри дошли и могат да прекарат повече време с нас. Китайците са най-важните ни международни клиенти\", добавя той. Главният търговски център „Корте Инглес\" в Мадрис посреща около 150 000 китайски туристи годишно. Също така част от персонала в него говори китайски.", "date": "2019.02.06", "title": "Хавиер Андрино от „Корте Инглес\": Китайците са най-важните ни международни клиенти"}
{"url": "https://www.24chasa.bg/novini/article/7284559", "text": "Възстановяването на дейността на Духовната семинария на остров Халки (Хейбелиада) ще изпрати послание за приятелство, взаимно разбирателство и братство между народите ни, заяви министър-председателят на Гърция Алексис Ципрас при посещението си в затвореното през 1971 г. историческо училище край Истанбул, съобщава гръцкият вестник \"Ефимерида тон синдактон\". Днес е вторият ден от официалното посещение на Ципрас в Турция. Вчера в Анкара той разговаря с турския президент Реджеп Тайип Ердоган, припомня БТА. В Халки гръцкият премиер разговаря с Вселенския патриарх Вартоломей. Ципрас каза, че уважението към принципите на равенството и религиозните свободи на гражданите на двете страни не е предмет на двустранно договаряне, а осъзнат ангажимент на държавите и правителствата. \"Трябва да призная, че през последните години турското правителство направи стъпки, особено по въпроса за собствеността на Вселенската патриаршия, голяма част от която беше върната, и искам да вярвам, че сме близо до деня, в който тези стъпки ще станат още по-съществени\", каза гръцкият премиер. През 2011 г. с президентски указ Ердоган постанови, че конфискуваното в миналото имущество на Вселенската патриаршия трябва да й бъде върнато, което породи надежди, че Духовната семинария в Халки отново ще бъде отворена. На срещата с Ципрас вчера обаче турският президент косвено обвърза това с разрешаването на проблема с назначаването на мюфтиите в Западна (гръцка) Тракия. В момента назначаването им се извършва от гръцката държава, а Турция настоява те да бъдат избирани от мюсюлманската общност. По-рано днес гръцкият премиер посети византийската църква \"Света София\" в Истанбул, която днес е музей. По-късно в двореца Долмбахче Ципрас ще разговаря с председателя на турския парламент Бинали Йълдъръм. Довечера той ще се срещне и с представители на гръцката общност в Истанбул.", "date": "2019.02.06", "title": "Ципрас се надява Духовната семинария на остров Халки отново да заработи (Снимки)"}
{"url": "https://www.24chasa.bg/novini/article/7284575", "text": "\"Не би трябвало да има притеснения, че ще се стигне до административен вакуум около приемането на общата селскостопанска политика след 2020 година. Безспорно в тази сфера темите са много тежки и няма единна позиция на страните-членки от ЕС, като се открояват таванът на плащанията и сближаване нивата на субсидиите в отделните държави. Брекзит и финансирането на сигурността на континента доведоха до ограничаване на финансовите ресурси и за ОСП.\" Това каза министърът на земеделието Румен Порожанов по време на Седмата национална среща на земеделските производители, която се провежда край Варна. Той смята, че голямата тема за сближаване нивата на субсидиите за стопаните едва ли ще намери окончателното си решение, но ще има някакво изравняване на средствата. Позицията на България е всяка държава сама да определя тавана на субсидиите за земеделците. Министър Порожанов коментира и Законопроекта за собствеността, поземлените отношения и опазването на земеделските земи, която предизвика много драматични реакции. По думите му гласуването на закона не е спешно, тъй като и в момента има действаща нормативна уредба, затова то може да се отложи с няколко месеца. \"Когато се говори за земя, интересите са много и обикновено разнопосочни. Министерството вече е изпратило покани до различни браншови организации да се включат с експерти в дискусиите по проектозакона и да се стигне до обща позиция\", допълни Порожанов. Земеделският министър призова за подобряването на комуникацията между производители и преработватели. \"Те не бива да се мъзприемат като врагове, а като партньори. Държавата не може да се грижи за изкупните цени на която и да е продукция\", обясни Порожанов. Според него е важно производителите да бъдат максимално коректни в отношенията си с държавата, защото направените проверки до момента са констатирали сериозни злоупотреби. В София област и Пловдив е разкрит случай, при който от 100 кошера, за които се осигурява финансиране, само в два е имало пчелни семейства. В овцевъдна ферма, в която на хартия е трябвало да има 650 животни, не е открито нито едно. Дебатите по многогодишната финансова рамка продължават в ЕП, като се очаква одобрението й от Европейския съвет да стане в късната есен на тази година.", "date": "2019.02.06", "title": "Порожанов: Няма да има административен вакуум в общата селскостопанска политика"}
{"url": "https://www.24chasa.bg/novini/article/7284694", "text": "Президентът на Албания Илир Мета и министърът на отбраната Олта Джачка изпратиха поздравления до правителството и гражданите на Република Македония по повод подписването на протокола за присъединяване към НАТО, съобщи ТАСС, цитирана от БТА. \"Поздравявам политическите лидери и гражданите на Република Северна Македония за заслуженото постижение, което гарантира напредъка на страната, повишава регионалната сигурност и стабилност и засилва Трансатлантическия алианс на общите ценности. Това е едно необходимо решение в правилния момент\", заявява албанският президент. Според министъра на отбраната влизането на Република Македония в НАТО ще допринесе за укрепването на мира в региона и има важно стратегическо значение за страната и за Западните Балкани.", "date": "2019.02.06", "title": "Албания поздрави Македония за напредъка за присъединяване към НАТО"}
{"url": "https://www.24chasa.bg/novini/article/7284696", "text": "В Русе ученик получи условна присъда от 10 месеца затвор с една година изпитателен срок за проявена агресия към друг младеж. Решението на Окръжния съд е окончателно, съобщиха от Съдебната палата в крайдунавския град, цитирани от БТА. Случаят е от 18 септември 2017 година. Г.А., който тогава бил още непълнолетен, минавал покрай група ученици, седнали на бордюр. Младежът се загледал в момиче, което се подразнило и реагирало. Тогава подсъдимият демонстрирал агресия, при което приятел на ученичката се изправил, за да я защити. В този момент Г.А. нанесъл удари с юмруци по лицето и тялото на младежа. Агресията била прекратена заради намесата на минаваща жена. Младежът е осъден също да плати обезщетение в размер на 9200 лева на пострадалия.", "date": "2019.02.06", "title": "Ученик получи условна присъда в Русе, набил свой връстник заради момиче"}
{"url": "https://www.24chasa.bg/novini/article/7284705", "text": "Над 20 души може да се намират под развалините на рухналия днес многоетажен блок в квартал на Истанбул, предаде ТАСС, позовавайки се на турския канал НТВ. \"На партерния етаж в блока е имало ателие, в което са работели между 20 и 25 души. Взрив не е имало, зданието е започнало да се руши от само себе си\", казва районният кмет на квартал Джевизли Мемиш Дикилидаш, предаде БТА.  По думите му \"в блока е имало общо 24 апартамента\". Причината за рухването на жилищната сграда до момента не е известна. Телевизионният канал съобщи, че на мястото на инцидента са изпратени допълнителни спасителни екипи от съседни окръзи.  Спасителите са извадили ранени трима души изпод развалините на рухналата осеметажна жилищна сграда в Истанбул, съобщи турският телевизионен канал НТВ. По-рано бе съобщено, че един човек е загинал при инцидента. Валията на Истанбул Али Йерликая посочи, че три етажа от сградата са били надстроени незаконно. Валията каза, че сградата е била построена през 1992 г. , в нея е имало 14 апартамента и в тях са били регистрирани да живеят общо 43-ма души. Очаквайте подробности.", "date": "2019.02.06", "title": "Над 20 души може да сa под развалините на рухналия блок в Истанбул (Видео, снимки)"}
{"url": "https://www.24chasa.bg/novini/article/7284711", "text": "Унгарският проправителствен вестник \"Модяр идьок\" се преименува днес на \"Модяр немзет\", приемайки името на друг, вече несъществуващ вестник, чийто собственик беше някогашният приятел на премиера Виктор Орбан, но впоследствие обърнал се срещу него - Лайош Шимичка, предаде ДПА. Оригиналният \"Модяр немзет\" приключи 80-годишното си съществуване след изборите през 2018 г. Шимичка, който се познава с премиера от деца, създаде медийна империя, подкрепила издигането на Орбан до властта, но впоследствие се превърна в сериозна негова опозиция. След 2015 г. между двамата настъпи разрив, предава БТА. Конфликтът избухна, след като Шимичка, който години наред избягваше медийното внимание, даде поредица интервюта, в които използва обиден език по адрес на Орбан. Откакто миналата година премиерът спечели трети пореден мандат, медийната империя на Шимичка е систематично разрушавана\", отбелязва ДПА.", "date": "2019.02.06", "title": "Унгарски вестник е с ново име след скандал между Орбан и шеф на медийна империя"}
{"url": "https://www.24chasa.bg/novini/article/7284717", "text": "Папа Франциск ще получи един милион щатски долара за благотворителна организация по негов избор, ако стане веган през великденските пости, предаде ДПА. Инициативата е на международната кампания \"Един милион долара\", която се води от 12-годишната Дженесис Бътлър с подкрепата на световноизвестни музиканти и актьори, предаде БТА. Дженесис Бътлър живее в Калифорния и описва себе си в Туитър като застъпничка за правата на животните и веганка. \"Призоваваме Папа Франциск да помогне за опазването на планетата, като насочи вниманието към опустошителното въздействие на животновъдството,\" казва младата активистка на клип в сайта на кампанията. Ако стане веган по време на великденските пости, папата \"ще даде пример как нашата планета да стане по-устойчива. Присъединете се към нас и противодействайте на изменението на климата, като промените своята диета,\" казва още Бътлър. През тази година 40-дневното постене преди Великден за католиците започва на 6 март и приключва на 21 април, когато те ще отбележат светлия празник. В поканата до папа Франциск девойката споменава неговите учения за опазване на природата в посветената на изменението на климата енциклика \"Laudato Si\" и казва, че \"много ще се радва\" да се срещнат лично . Веганската инициатива \"Един милион долара\" е подкрепена от британския битъл Пол Маккартни, американския ди-джей Моби, американските актьори Уди Харелсън и Хоакин Финикс, наред с много други. Дарението от един милион ще бъде предоставено от международната фондация \"Блу Хърайзън\" - благотворителния клон на американска компания за стволови клетки.", "date": "2019.02.06", "title": "12-годишна предложи 1 млн. долара, ако  папата стане веган през великденските пости"}
{"url": "https://www.24chasa.bg/novini/article/7284747", "text": "Председателят на Европейския съвет трябва да се запита дали неговият избор на изрази относно поддръжниците на Брекзит е полезен, заяви говорител на британския премиер Тереза Мей, че реагирайки на изявление на Туск в Брюксел по-рано днес, предаде Ройтерс. , припомня Ройтерс. \"Мисля, че е въпрос за Доналд Туск дали смята използването на подобен език за полезно, но оценявам, че тази сутрин за него е била трудна, защото изобщо не пожела да отговаря на въпроси\", заяви говорителят на Мей, предава БТА. \"Първото нещо, което Доналд Туск каза е, че най-важната ни задача е да предотвратим Брекзит без сделка. Сделката, която бе на масата, бе отхвърлена с 230 депутатски гласа, така че за да я подкрепят членовете на парламента, очевидно нещо ще трябва да се промени\". В Брюксел ирландският премиер бе уловен от микрофоните със смях да казва на Туск, че е прав, но ще си навлече главоболия с британската преса заради шегата си. Найджъл Фараж, чиято Партия за независимост на Обединеното кралство (ЮКИП) агитираше за напускане на Европейския съюз, след броени минути реагира в Туитър: \"След Брекзит ще сме свободни от неизбрани (на длъжността си), арогантни грубияни като вас и сами ще управляваме собствената си страна. Това ми звучи повече като рай\". Представител на канцеларията на Мей намекна, че думите на Туск са неуместни, докато тя се мъчи да намери някакво решение с консенсус в Лондон, отбелязва Ройтерс.", "date": "2019.02.06", "title": "Найджъл Фараж към Туск: След Брекзит ще сме свободни от арогантни грубияни като вас"}
{"url": "https://www.24chasa.bg/novini/article/7284772", "text": "САЩ не са съгласували срокове за евентуално съкращаване на своите войски в Афганистан и не смятат да разкриват някакви подробности за текущите дипломатически разговори, каза днес говорител на Държавния департамент във Вашингтон, цитиран от Ройтерс. Потенциални промени в американското военно присъствие там ще се разглеждат, \"когато позволят обстоятелствата\", добави той, предаде БТА. Доналд Тръмп бе заявил пред журналисти в Белия дом, че САЩ смятат да изтеглят военния си контингент от Афганистан, ако властите на тази страна успеят да сключат споразумение за мир с бунтовниците от движението на талибаните, припомня ТАСС. В средата на януари Залмай Халилзад - водачът на американската делегация на преговорите с талибаните в Доха, заяви, че там е било постигната принципна договореност за рамките на мирно споразумение, според което бунтовниците гарантират, че няма да укриват терористични групировки на афганистанска територия. По официални данни, цитирани от ТАСС, понастоящем в Афганистан има около 14 американски военнослужещи. Освен участие в бойни операции, те подготвят афганистанските сили, за да могат те в перспектива да водят самостоятелно борба с терористите. Освен това в страната са разположени и 16 000 военнослужещи от страните от НАТО, но те не участват в бойни операции, а изпълняват ролята на военни съветници.", "date": "2019.02.06", "title": "САЩ не са съгласували срокове за съкращаване на войските си в Афганистан"}
{"url": "https://www.24chasa.bg/novini/article/7284745", "text": "\"Президентът Румен Радев реши през социалните мрежи да обяви своята позиция за Венецуела ден преди Съвета по сигурност, въпреки че там има двама негови представители, които на заседанието изложиха неговите аргументи. Обяви я преди да чуе другите аргументи, изложени на сбирката\". Това каза министърът на външните работи Екатерина Захариева в предаването \"Лице в лице\" по  . \"Ние бяхме 20-ата държава, които подкрепихме Гуайдо за временен президент, не сме бързали. Хуманитарните бежанци във Венецуела обаче са към 4 милиона. В никакъв случай международната общност не е взела прибързано решение. Съветът на външните министри на ЕС често разглеждаше проблема. Никой в ЕС не признава миналогодишните президентски избори там. Не разбирам какъв е българският интерес да не подкрепим общата позиция на Европа. Очевидно е, че венецуелците искат избори\", добави тя. \"Не бих казала, че е лесна комуникацията ни с президенството. Но в никакъв случай не сме търсили конфронтация. Доста посланически назначения чакат одобрение - 10-15\", каза още тя. Захариева коментира и Брекзит. Според нея все повече се върви към „развод” без сделка. Тя бе категорична, че както и да се раздели Великобритания с ЕС, всичко ще се промени за българите. Няма вече да има свободно движение, дори и процедурите да са облекчени, каза още Екатерина Захариева.", "date": "2019.02.06", "title": "Захариева: Радев обяви позицията си за Венецуела през мрежите, не чу аргументите"}
