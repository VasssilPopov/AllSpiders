{"url": "https://www.24chasa.bg/novini/article/6359283", "text": "Президентът на Украйна Петро Порошенко е лишил от украинско гражданство бившия президент на Грузия и бивш губернатор на Одеска област в Украйна Михаил Саакашвили, предаде УНН, цитиран от \"Фокус\". „Потвърдиха ми, че е истина. Саакашвили е лишен от украинско гражданство и това свидетелства, че президентът Петро Порошенко най-накрая започва да признава грешките си“, коментира украинският депутат Игор Мосийчук. От екипа на Саакашвили съобщиха, че скоро ще се появи официален коментар от негова страна по въпроса.", "date": "26.07.2017 19:35", "title": "Лишили Михаил Саакашвили от украинско гражданство"}
{"url": "https://www.24chasa.bg/novini/article/6359210", "text": " В НФСБ има над 1000 структури, в един момент не може да се знае всеки какво ще извърши. Това каза вицепремиерът Валери Симеонов за координаторката от НФСБ.   По-рано днес тя бе освободена. \"Не бива по този начин да се правят внушения, че за това трябва да поеме отговорност партията. Не е редно това. Нашето ръководство драстично повиши санкциите за трафик на бежанци. Това ясно показва отношението ни към тази дейност\", добави Симеонов. \"Това е един добър нов пример в политиката. Не трябва никой да си въобразява, че ще разчита на закрила и защита\", каза Симеонов за изключения заради аферата със суджука депутат от ГЕРБ Живко Мартинов. \"Нашата реакция няма да е различна. Просто ще изчакаме какво ще каже съда. Естествено, че Анелия ще бъде изключена от партията, ако е виновна\", каза още вицепремиерът.  Очаквайте подробности.", "date": "26.07.2017 18:43", "title": "Валери Симеонов: Естествено, че ще изключим Велева от НФСБ, ако е виновна"}
{"url": "https://www.24chasa.bg/novini/article/6359217", "text": "В Главна дирекция “Гранична полиция“ е получена информация от изпълнителния директор на „Дунав мост Видин – Калафат“ АД , че на 27 юли от 9.00 до 11.00 часа временно ще бъде преустановено движението на всички видове превозни средства през ГКПП \"Дунав мост 2\", поради техническа профилактика на мостовото съоръжение. Това съобщиха от пресцентъра на МВР, цитирани от \"Фокус\".", "date": "26.07.2017 18:53", "title": "ГКПП \"Дунав мост 2\" временно ще бъде затворен за преминаване утре"}
{"url": "https://www.24chasa.bg/novini/article/6359227", "text": "Учени от университета на Централна Флорида установиха, че 5-минутна почивка през работното време, посветена на видео игри, помага на напрегнатите служители да се концентрират, съобщи в. \"Дейли мейл\". От друга страна, ако в почивката си не правят нищо, трудещите се не се чувстват ангажирани спрямо работата и това ги кара да се тревожат, предава БТА. \"Често се опитваме да си набавим енергия през деня, за да свършим повече работа, което не е толкова ефективно, колкото да отделим време да се откъснем за няколко минути\", каза авторът на изследването Майкъл Руп. \"Хората трябва да си планират кратки паузи и да се занимават с дейности, като играене на видео игри, които могат да ги презаредят\", добави той. Изследователите направиха опити с 66 души, които попълниха въпросници за оценка на настроението си. След това доброволците трябваше или да прекарат пет минути в стая без компютър или смартфон, вършейки дейности за релаксация, или да играят видео играта \"Суши кет\". Резултатите показаха, че игрите повишават концентрацията на участниците и ги карат да се чувстват по-добре, отколкото ако просто седят и релаксират. Проучването беше публикувано в сп. \"Хюман факторс\".", "date": "26.07.2017 18:58", "title": "Видео игрите през работно време повишават концентрацията на служителите"}
{"url": "https://www.24chasa.bg/novini/article/6359232", "text": "За момента няма информация за пострадали хора или автомобили при силната буря, която затвори временно главния път Велико Търново - София, съобщиха от пресцентъра на МВР. Заради силна буря и нападали дървета и клони е затворен главният път Велико Търново-София в района на Севлиево. Автомобилите се отклоняват по обходен маршрут по стария път за Ловеч – през Петко Славейково. За момента няма информация за пострадали хора или автомобили. Екипите на „Пътна полиция“ са мобилизирани и е направена нужната организация за осигуряване на безопасността на движението.", "date": "26.07.2017 19:01", "title": "Силна буря затвори пътя Велико Търново - София"}
{"url": "https://www.24chasa.bg/novini/article/6359237", "text": "Голям пожар вилнее в село Церковски, община Карнобат. Огънят напълно е опустошил три къщи и продължава да напредва, съобщи  . На място са изпратени две противопожарни коли, но задачата на огнеборците е трудна, тъй като има силен вятър, който разнася пламъците. По първоначална информация пожарът е причинен от местен жител, запалил сухи треви, които е окосил по-рано в градината си.", "date": "26.07.2017 19:03", "title": "Голям пожар в карнобатско село, огънят опустоши 3 къщи"}
{"url": "https://www.24chasa.bg/novini/article/6359236", "text": "Министърът на туризма Николина Ангелкова е имала днес работна среща с изпълнителния директор на TUI за Русия и ОНД Тарас Демура и с изпълнителния директор на TUI за страната ни Пламен Кацаров, съобщават от персслужбата на Министерството на туризма. Ангелкова е информирала, че към този момент летният сезон се движи повече от успешно и предварителните данни сочат очакван ръст между 7 и 10 на сто. Тя е подчертала, че и през този сезон България се утвърждава като една от най-предпочитаните дестинации за гостите от Руската федерация. \"Руските туроператори наблюдават устойчиво търсене на почивка в България през настоящия летен сезон. Страната ни остава едно от най-предпочитаните направления за семеен туризъм\", е допълнила министър Ангелкова. По думите й статистиката за първите пет месеца сочи, че над 71 хил. туристи от Русия са посетили страната ни, което е ръст от 6,4 на сто в сравнение със същия период за 2016 г. По време на срещата са били обсъдени съвместни дейности с цел повишаване на туристопотока, както и бъдещи инвестиции от страна на TUI в България. Представителите на TUI са заявили, че е много важно да се продължи съвместната работа между Министерството на туризма и туроператора, за да бъде гарантирано качеството на туристическия продукт.", "date": "26.07.2017 19:06", "title": "България сред най-предпочитаните дестинации за туристите от Русия този сезон"}
{"url": "https://www.24chasa.bg/novini/article/6359262", "text": "Мъж е загинал при катастрофа край Силистра по пътя за местността \"Орехова гора\" тази вечер, съобщи БТА. Загиналият, управлявал веломотопед, е блъснат от лек автомобил. От полицията потвърдиха информацията. Районът е отцепен.                                                                                                                                                                                                                                                                                                                       ", "date": "26.07.2017 19:20", "title": "Кола уби на пътя веломотопедист край Силистра"}
{"url": "https://www.24chasa.bg/novini/article/6359096", "text": "Транссексуалните няма да имат право да служат в армията под каквато и да било форма, каза днес в \"Туитър\" американският президент Доналд Тръмп, цитиран от ДПА. \"След консултация с моите генерали и военни експерти ви уведомявам, че правителството на Съединените щати няма да приеме, нито да позволи транссексуални лица да служат в армията на САЩ под каквато и да е форма\", каза президентът в серия от туитове, предава БТА. \"Нашите въоръжени сили трябва да бъдат фокусирани върху това да постигат решителни и категорични победи и не може да бъдат натоварвани с огромните медицински разходи и смущения, свързани с транссексуалните в армията\", добави Тръмп. Веднага след изказването на Тръмп Американският съюз за граждански свободи написа в \"Туитър\": \"Хилядите транссексуални военнослужещи на фронта заслужават нещо по-добро от върховния си главнокомандващ, @realDonaldTrump\". Пентагонът премахна миналата година, по времето на президента Обама, забраната открити транссексуални хора да служат в армията. Приемането на транссексуални в армията трябваше да започне тази година, но миналия месец министърът на отбраната Джим Матис одобри мярка, с която началото на този процес бе отложено с шест месеца, отбеляза Ройтерс. Миналата година бившият министър на отбраната Аш Картър цитира проучване на мозъчния тръст РАНД, според което около 2500 военни на активна служба и 1500 резервисти са транссексуални.", "date": "26.07.2017 17:42", "title": "Доналд Тръмп: Не на транссексуалните  в армията на САЩ"}
{"url": "https://www.24chasa.bg/novini/article/6359118", "text": "Прокурорската колегия на Висшия съдебен съвет на основание чл. 175, ал. 1 от Закона за съдебната власт освободи Петър Божидаров Белчев от заеманата длъжност „административен ръководител – районен прокурор“ на Софийска районна прокуратура, считано от датата на вземане на решението. Това съобщиха от пресцентъра на ВСС. Решението е във връзка с молба на прокурор Белчев за освобождаване от заеманата длъжност „административен ръководил на Софийска районна прокуратура. Колегията върна на основание чл. 169, ал. 5 от ЗСВ Петър Белчев на длъжността „прокурор“ в Софийската районна прокуратура, считано от датата на вземане на решението. Прокурорската колегия на основание чл. 175, ал. 4, изречение 2-ро от ЗСВ определи за изпълняващ функциите „административен ръководител – районен прокурор“ на Софийска районна прокуратура, Радослав Димов Димов – заместник на административния ръководител – заместник-районен прокурор на Софийска районна прокуратура. На основание чл. 167, ал. 2 от ЗСВ Колегията откри процедура за избор на административен ръководител – районен прокурор на Софийска районна прокуратура. Предложения за назначаване могат да се подават в администрацията на ВСС в едномесечен срок от датата на обнародване на свободните длъжности в Държавен вестник. Решението се публикува и на интернет сайта на ВСС.", "date": "26.07.2017 17:52", "title": "Приеха оставката на районния прокурор на София Петър Белчев"}
{"url": "https://www.24chasa.bg/novini/article/6359125", "text": "Жена на 36 години беше арестувана в Япония, след като потрошила 54 цигулки и 70 лъка, притежание на бившия й съпруг, съобщи Франс прес. Нанесените поразии били на стойност над 800 хиляди евро. Мидори Кавамия е обвинена в това, че проникнала тайно в апартамента на бившия си съпруг в префектура Аичи в централната част на Япония. За целта тя се промъкнала през прозорец, който счупила. Случката се разиграла през 2014 година, предава БТА. Бившата половинка на г-жа Кавамия я съди за нанесени щети на стойност 815 хиляди евро. Според местната преса дамата била от китайски произход. Тя няколко пъти пътувала до Китай след изстъплението си, но била арестувана на летището в Токио при едно от завръщанията си. Сред потрошените музикални инструменти фигурирала и италианска цигулка на стойност 50 милиона йени. ", "date": "26.07.2017 17:56", "title": "Жена потроши 54 цигулки на бившия си съпруг"}
{"url": "https://www.24chasa.bg/novini/article/6359115", "text": "Данаил Божилов е разхождал кучето си, когато е бил застрелян. Кучето е дого аржентино. Породата в миналото е използвана за боеве. Това е едро куче, любвеобилно към стопанина, но страшно за непознатите. Реагирало ли е кучето на нападателя? Или го е познавало? Или липсата на реакция говори, че е стреляно отдалече?  \"24 часа\" зададе тези въпроси на  старши комисар Атанас Илков, шеф на областната дирекция на МВР в Пловдив. \"Не мога да кажа нищо в момента. Работим по всички версии\", каза той и обясни, че му свършва батерията и не може да говори повече.", "date": "26.07.2017 18:07", "title": "Реагирало ли е кучето на убития на нападателя? Или го е познавало?"}
{"url": "https://www.24chasa.bg/novini/article/6359191", "text": "Пловдивският районен съд освободи от ареста активистката на НФСБ Анелия Велева, като й наложи мярка \"Подписка\". Прокуратурата поиска нейното постоянно задържане заедно с още петима, обвинени в трафик на бежанци. Съдия Панайот Велчев отказа да наложи най-тежката мярка на Велева с аргумента, че е силно разколебано обоснованото предположение Велева да е участвала в превозването на емигранти през България. А и показанията на полицаите за координаторката на НФСБ били противоречиви. Калин Василев - мъжът, с когото Велева живее на семейни начала, обаче остава в ареста. Същата мярка е наложена и на останалите четирима - Калина Иванова от Хасково, Дилян Николов от Бургас, Любомир Тодоров от Лом и бившата барета Николай Дюлгеров. Определението подлежи на обжалване на 3 август.", "date": "26.07.2017 18:19", "title": "Съдът пусна патриотката Анелия Велева, мъжът й и останалите четирима - в ареста"}
{"url": "https://www.24chasa.bg/novini/article/6359206", "text": " отново е на работа, съобщи  Той присъстваше като гост на учението на специалните части на полигона Црънча и оглеждаше с интерес бронираната военна техника на командосите. Антонов, който е директор на дирекция във военното ведомство, беше излязъл в болничен след повторното избухване на скандала с хитлеристкия му поздрав. Самият той отказа да коментира завръщането си на работа и здравословното си състояние, министърът на отбраната Красимир Каракачанов обаче го защити, като обяви, че няма да уволнява хора заради медийни кампании.", "date": "26.07.2017 18:41", "title": "Военният служител Иво Антонов с хитлеристкия поздрав се върна на работа"}
{"url": "https://www.24chasa.bg/novini/article/6358959", "text": "Близо година след екокатастрофата, при която ВЕЦ ”Луна” отрови водите на река Ботуня край едноименното врачанско село, окончателно приключи съдебния спор за собственика на централата фирма „Ботуня енерджи”. Чрез РИОСВ във Враца екоминестерството наложи навремето максималната глоба от 500 хиляди лв. за фирмата на ромската фамилия на бившия депутат Тома Томов. Солената санкция бе заради тоталното замърсяване на реката и района, след като централата отвори шлюзовете си и изля стотици тонове застояла тиня в речното корито на Ботуня. Районният съд във Враца пък отмени изцяло наложената тежка санкция за „Ботуня енерджи” и това предизвика бурно обществено недоволство. На финала административния съд прие, че трябва да има глоба, но я намали 16 пъти и тя стана 30 хиляди лв. Според врачанския административен съд при определянето на санкцията не са изложени каквито и да било мотиви, обосноваващи наложеният размер. Съдът намира, че макар и определена санкцията в предвидения от закона максимален размер е силно завишена, поради което и следва да се определи към минимума 30 х.лв. В мотивите си съдът отчита и смекчаващото отговорността обстоятелство, че дружеството-ответник все пак е предприело мерки по почистване на реката и умрялата риба.", "date": "26.07.2017 16:20", "title": "16 пъти намалиха глобата на фирма, предизвикала екокатастрофа във Врачанско"}
{"url": "https://www.24chasa.bg/novini/article/6359035", "text": "Калин Василев - мъжът  с когото координаторката на НФСБ в Костинброд Анелия Велева живеела на семейни начала, бил основна брънка в трафика на бежанци от Синеморец към София. Това стана ясно в пловдивския районен съд, където прокуратурата иска постоянен арест за тях и за още четирима души. \"Има изградена стройна организация между Дилян Николов от Бургас и Велева и Василев. Всеки от тях е имал определена роля\", посочи прокурор Елка Каранинова. Сочената за тартор Калина Иванова от Хасково е осигурявала емигрантите за транспортиране. Тя имала връзки в Турция, откъдето получавала информация колко бежанци ще минат нелегално границата. Обаждала се на Дилян Николов и на Калин Василев. Мъжът на патриотката Велева набавял превоза за транспортирането им. Подбирал безупречни шофьори с чисто съдебно минало, които да не създават никакви съмнения. Било установено, че Василев бил подпомаган в дейността си от Анелия Велева, изтъкна прокурорката. Щом емигрантите стъпели на българска земя, били поемани от наетите превозвачи. Те задължително били ескортирани от Калин Василев и Дилян Николов. Задачата им била да вземат мерки, за да могат бежанците да стигнат до крайната точка. На 21 юли постъпили данни в МВР-Бургас за активизиране на трансфер от Синеморец. Мъжът на Анелия Велева и Дилян Николов наели бившата барета Николай Дюлгеров с ауди А3 и Любомир Тодоров с мерцедес. Качили на двете коли петимата емигранти, които влезли у нас нелегално. Натоварили ги в колите и тръгнали към София. \"Заплащането на услугата е в зависимост от маршрута. Ако превозът е от границата, тогава тарифата е по-висока\", посочи прокурор Каранинова. Тя назова суми от 150 до 500 евро на човек. Аудито на бившата барета и мерцедесът на Любомир Тодоров, превозващи бежанци, било ескортирано от автомобил, в който пътували бургазлията Дилян Николов, Калин Василев и Анелия. На 132-я км на АМ \"Тракия\" те били спрени в събота от полицията. Един час след тях с пежо се движила Калина Иванова от Хасково. \"Все още не са извършени голяма част от следствените действия. При обиските са иззети много мобилни телефони. Налице е обосновано предположение за авторството на задържаните\", изтъкна обвинението. И поиска постоянен арест. Законът предвижда лишаване от свобода от 1 до 6 г. и глоба от 5000 до 6000 лева. В съда да подкрепи сестра си Анелия Велева дойде Румяна Велева с баща си. Тя твърди, че родственицата й е абсолютно невинна и била натопена. Повечето от задържаните обясниха, че са безработни. Единствено Велева каза, че има фирма. Бившата барета Николай Дюлгеров също заяви, че работи. Калина Иванова от Хасково отговори, че е безработна. Адвокатът й Станимир Вълчев представи документ, че тя има две деца на 8 и 14 г. Защитата на Анелия и Калин Росица Драгинова връчи на съда два трудови договора, касаещи клиентите й. А също и епикриза за заболяване на Анелия. Калин пък трябвало да се грижи за двете си баби и двамата си дядовци, както и за майка си. Адвокатът на Николай Дюлгеров депозира медицинско, че бившата барета бил с болно сърце и херния. В момента пледоариите продължават.", "date": "26.07.2017 16:29", "title": "Мъжът на патриотката Анелия Велева основна брънка в трафика на бежанци"}
{"url": "https://www.24chasa.bg/novini/article/6358831", "text": "Европейският съд обяви, че въпреки бежанската вълна от 2015 година споразуменията от Дъблин продължават да са в сила и няма причина да не бъдат спазвани. Това означава, че бежанците трябва да бъдат връщани в първата страна от ЕС, в която са влезли и там да чакат за признаване на евентуален бежански статут. Тоест, отговорни за приема на бежанци остават България, Гърция, Италия и Хърватия, поясниха съдиите в Люксемург. В същото време обаче те посочват и че Дъблинските споразумения важат, но страните от вътрешната част на Европа като Германия могат да се възползват от клаузите в него, позволяващи да поемат част от бежанците, ако искат да облекчат останалите страни-членки. „За Германия това означава, че през 2015 година Меркел е била в правото си да приеме бежанци, за да облекчи Унгария и Австрия, където се бяха струпали стотици хиляди хора. В същото време са прави и критиците й от баварския Християнсоциален съюз и от популистката „Алтернатива за Германия“, които остро я критикуват за отварянето на границата. Тоест всички са прави“, коментира решението на съда „Зюддойче цайтунг“. Съдът се зае с тълкуванието на Дъблинското споразумение, след като преди две години Хърватия пропусна бежанците, идващи по Балканския път навътре в Европа. Разгледани са два случая на хора, влезли през Хърватия, но подали молба за бежански статут в Австрия и Словения. Австрийските и словенските власти обаче настояват Хърватия да поеме задължението за преглеждане на тези молби, както е посочено в Дъблинските споразумения. Европейският съд постанови, че това схващане е правилно и Австрия и Словения са в правото си. Дори и при голяма хуманитарна криза страните-членки не могат да се отказват от Дъблинския договор, посочват те. Това означава, че пресичането на границата на Австрия и Словения остава незаконен акт. С това решение съдиите отхвърлиха аргументацията на генералния адвокат Елеонор Шарпстон, според която „при извънредни обстоятелства неспазването на правилата от Дъблин са оправдани“. Съдът взима отношение и по въпроса за експулсирането. Там решението му е по-еднозначно. Страните-членки не могат да експулсират бежанци към първата страна-членка, в която са влезли, ако „поради огромен брой прииждащи в тази първа страна, животът на бежанеца е поставен в опасност или има риск да бъде третиран нехуманно и унизително.“", "date": "26.07.2017 15:45", "title": "Европейският съд: Споразуменията от Дъблин важат въпреки бежанската вълна"}
{"url": "https://www.24chasa.bg/novini/article/6358849", "text": "„Разчитаме на вашето активно участие при обсъжданията на приоритетите на Българското председателство на Съвета на ЕС и за осигуряването на доброволци“. Това заяви министърът за Българското председателство на Съвета на ЕС Лиляна Павлова на среща с ректорите на университетите у нас и с представители на студентите, която се проведе в Министерския съвет, съобщиха от министерството. Министър Павлова запозна ръководителите на висшите учебни заведения и студентите с подготовката на Българското председателство, докъде е стигнала тя и какви са приоритетите му. „Председателствата през първото шестмесечие на годината винаги са с повече заседание, затова и предизвикателствата пред нас ще са още по-големи“, посочи Павлова. Тя подчерта, че календарът на председателството ще бъде окончателно финализиран през декември т. г., но към момента е предвидено в България да се проведат над 200 събития, от които 32 са на много високо ниво. Срещите в Брюксел са над 1500. „Първоначалната идея за среща с вас стартира от желанието да направим една дискусия, диалог и дебати как да привлечем младите хора към Българското председателство и те активно да участват във всичките му форми“, посочи министър Павлова. Тя каза още, че се планира чрез университетите студентите да бъдат поканени да се включат като доброволци за председателството, за което е нужна силната подкрепа на ректорите и студентските организации. „България ще посетят 22 000 делегати, затова е необходимо да намерим сериозни, млади и активни хора, които отговорно да приемат мисията на доброволци“, заяви министър Павлова. „В рамките на председателството ще ни посетят много лидери и еврокомисари“, посочи още министърът за Българското председателство. Някои от тях са потвърдили, че биха изнесли пулични лекции, затова Павлова поиска становище от ректорите как да се осигури участнието им, което би било изключително полезно за студентите и академичната общност. По време на обсъжданията в Гранитна зала на МС стана ясно, че може да се организира онлайн връзка между сайта на председателството и тези на университетите, която да се ползва за предаването на лекции на известните европейски гости. Представители на студентите заявиха, че екипът на председателството може да разчита на тях за реализацията на младежките политики, за доброволчеството, както и за осигуряването на лекциите на високопоставените гости от Брюксел.", "date": "26.07.2017 15:54", "title": "Павлова: Разчитаме на студентите за набиране на доброволци за нашето председателство"}
{"url": "https://www.24chasa.bg/novini/article/6358904", "text": "Съседи на убития Данаил Божилов в дупнишкия кв. Бистица са потресени от трагедията. \"Познаваме се от деца, играли сме заедно. После той отиде да учи в София и рядко се връщаше. Беше много кротък и добър човек. Усмихнат, весел, възпитан, никога не ни отминаваше без да ни попита как сме\", казаха съседи от квартала. Негови приятели от детските години пък си спомниха, че го му казвали Дани Дългия, защото бил по-висок от другите деца и спортна натура. Никога не се е забърквал в някакви съмнителни истории. В местната полиция също никой не го познава, защото не е имал никакви противообществени прояви.  В първия вход на блока, където живее майката на Данаил Снежана, живее жената на Пламен Галев. Входът има караулка и охрана. Божилови обаче са в последния вход. Преди много години родителите на Данаил са работели в Либия. Баща му е починал преди доста време, а майка му е счетоводител.", "date": "26.07.2017 16:02", "title": "Убитият Данаил Божилов съсед с жената на Пламен Галев в Дупница"}
{"url": "https://www.24chasa.bg/novini/article/6358906", "text": "Новите американски санкции срещу Иран, Русия и Северна Корея противоречат на международното право заради екстериториалния си обхват, заяви днес външното министерство на Франция, цитирано от Ройтерс и БТА. В декларацията на министерството се казва, че това би изисквало френското и европейското законодателство да бъдат съответно променени. Затова Франция планира да обсъди в Европейската комисия и с партньорите си от ЕС възможните последици от законопроекта, подготвян в САЩ, върху европейските граждани и фирми, \"които нямат никакво отношение към САЩ\", се казва в декларацията, цитирана от ТАСС. \"За да се защитим от екстериториалните последствия на американското законодателство или на друго законодателство, ние ще работим както над адаптацията на нашето национално законодателство, така и над обновяване на европейските мерки\", подчертава френското външно министерство.", "date": "26.07.2017 16:05", "title": "Париж: Новите санкции от САЩ противоречат на международното право"}
{"url": "https://www.24chasa.bg/novini/article/6358926", "text": "Полското правителство няма да приеме никакъв шантаж от чиновниците на ЕС по реформите му на съдебната система, заяви говорителят на кабинета Рафал Бохенек в отговор на заплахата за санкции от Брюксел, предаде Франс прес. \"Няма да приемем никакъв шантаж от чиновниците на ЕС, особено шантаж, който не се опира на факти. Всички изготвени от парламента закони са в съответствие с конституцията и демократичните правила. Съжаляваме, че (заместник-председателят на Европейската комисия Франс) Тимерманс, без да познава полското законодателство и законопроекти, е отправил несправедлива критика към Полша\", заяви говорителят. Съмненията на ЕК за реформата на съдебната система на Полша са неоснователни, заяви полският заместник-външен министър по европейските въпроси Конрад Шимански. \"В разискванията си Европейската комисия трябва да се съобрази в по-голяма степен с факта, че организирането на правосъдието е от компетенцията на страните членки, които самостоятелно вземат решения в рамките на собствения си политически и законодателен процес\", каза той. \"Полша ще даде своевременно конкретен отговор на забележките на Европейската комисия\", добави той. По-рано днес Тимерманс каза, че ако Полша реши да въведе реформата, позволяваща на парламента да уволнява съдии от Върховния съд, Брюксел ще предприеме действия по силата на Член 7 от Договора за Европейския съюз, които може да доведат до отнемане на правото на страната да гласува в блока. Еврокомисията съобщи също така, че ще започне процедура срещу Варшава за нарушаване на европейското законодателство, когато бъде публикуван новият закон за организацията на общите съдилища. Законът, който дава власт на министъра на правосъдието да наема и уволнява ръководителите на съдилищата от по-ниска инстанция, бе подписан вчера от полския президент Анджей Дуда. ЕС е против този закон, защото въвежда различна пенсионна възраст за жените и мъжете съдии, което е нарушение на европейското антидискриминационно законодателство. Тимерманс каза, че ЕК ще изпрати официално уведомително писмо на Полша, щом законът бъде обнародван в Държавен вестник. Варшава ще разполага с месец след получаването на писмото да изпълни отправените й препоръки.", "date": "26.07.2017 16:11", "title": "Полша: Не приемаме шантаж от чиновниците на ЕС по съдебната реформа у нас"}
{"url": "https://www.24chasa.bg/novini/article/6358995", "text": "Висшият съд в Белград се обяви за некомпетентен да решава по молбата на България за екстрадиция на българския бизнесмен Цветан Василев, срещу когото в София е повдигнато обвинение в областта на организираната престъпност, предаде Танюг, цитирана от БТА. Василев се предаде на сръбските правосъдни органи през септември 2014 г. и очаква решението по искането за екстрадиция на свобода, припомня агенцията. Говорителка на Висшия съд каза за Танюг, че съдът е издал решението, че не е компетентен да решава по молбата на България, на 10 юли и че то може да бъде обжалвано в Апелативния съд в Белград. Агенцията припомня, че България е издала заповед за арест на Василев още през 2014 г., а Апелативният съд в Белград през април тази година за втори път е отменил решение, с което се одобрява екстрадицията му и е наложил на Висшия съд да повтори процедурата за установяване на предпоставките за неговото предаване на българските власти. По-рано медиите в Сърбия писаха, че Василев е подал молба за убежище в Сърбия, но няма официално решение по нея. Василев избяга от България още преди издаването на заповедта за арест. След като се предаде на сръбските власти през септември 2014 г., Висшият съд в Белград не му определи задържане в екстрадиционен арест, а само му забрани да напуска адреса, на който е регистриран в Сърбия, и му отне паспорта. Съдът му наложи и периодично да се явява в полицията.", "date": "26.07.2017 16:34", "title": "Висшият съд в Белград: Не сме компетентни за екстрадицията на Цветан Василев"}
{"url": "https://www.24chasa.bg/novini/article/6359046", "text": "Договорът с България е основа за добросъседство и приятелство, за европейско бъдеще, и е необходим на Македония. Това заяви министър-председателят Зоран Заев в рамките на пресконференция, свикана, за да бъде представено съдържанието на документа, който ще бъде подписан на 2 август – Илинден, предава македонската „ТВ Нова“. „Решени сме да водим политика, която решава, а не създава проблеми. От друга страна имаме приятел и съсед с добра воля. Договорът е основа за добросъседство и приятелство, ще помогне за пътната и газовата инфраструктура, ще усъвършенстваме търговския обмен\", заяви Заев, предава Фокус. Същевременно премиерът увери, че България ше подкрепи без условия членството на Македония в ЕС и НАТО, и че София е готова да предаде на Скопие опита от европейската интеграция.", "date": "26.07.2017 16:57", "title": "Зоран Заев за договора с България: Имаме приятел и съсед с добра воля"}
{"url": "https://www.24chasa.bg/novini/article/6359056", "text": ", съобщиха от пресслужбата на Св. Синод на БПЦ, цитирана от БТА. На границата ни с Гърция Честната глава на светеца-церител е била посрещната от Неврокопския митрополит Серафим и Мелнишкия епископ Герасим, главен секретар на Св. Синод. Мощите се носят от архим. Евгений, игумен на светогорския манастир \"Св. Пантелеймон\" и братя на манастира. Иконата с образа на светеца е носена от монаси от светогорския манастир \"Ксенофонт\", където е и изрисувана. На ГКПП \"Кулата\" всички служители на гранична полиция, както и преминаващи граждани, успяха да се поклонят на Св. Пантелеймон и да изпросят неговата помощ и закрила. След като всички се поклониха, Честната глава замина за София, посочват от Св. Синод.", "date": "26.07.2017 17:03", "title": "Мощите на Св. Пантелеймон вече са в България"}
{"url": "https://www.24chasa.bg/novini/article/6359073", "text": "Спасители се сбиха на плаж „Делфин”, защото единият от тях се е сближил с нудистите, съобщи  . Единият от тях е приет в болница със счупен нос. Напрежението на къмпинга край Ахтопол ескалира, след като тази година „голото плажуване” стана забранено. Управителят на плажа твърди, че боят е възникнал заради шега, но така и не стана ясно каква.", "date": "26.07.2017 17:16", "title": "Спасители се сбиха на къмпинга край Ахтопол, единият се сближил с нудисти"}
{"url": "https://www.24chasa.bg/novini/article/6359075", "text": "Мозъчен кръвоизлив, настъпил минимум 24 часа преди раждането, е причина за смъртта на новороденото бебе в болницата в Гоце Делчев. Случаят вдигна на крак полиция и прокуратура в търсене на причината за инцидента и проверка на това -има ли или не лекарска грешка, допусната при раждането. Оказа се, че бебето е имало вродена аномалия на мозъчните съдове и нервите, която е несъвместима с живота, предаде в. \" \". Това установи аутопсията, направена от д-р Яни Златин, резултатите от която категорично отхвърлят лекарска грешка при раждането. Припомняме, че вчера сутринта се роди мъртвото бебе, случаят веднага бе докладван в полиция и прокуратура. Лекарят, наблюдаващ бременността и провел раждането, е един от най-добрите акушер-гинеколози в Гоце Делчев, д-р Стоев. Той е имал съмнения за тази аномалия, пращал е жената на консултации в столицата.", "date": "26.07.2017 17:19", "title": "Няма лекарска грешка при смъртта на мъртвороденото бебе от Гоце Делчев"}
{"url": "https://www.24chasa.bg/novini/article/6359085", "text": "Видеонаблюдението в столичната Борисова градина ще бъде засилено, ако има предписания от МВР, каза кметът на София Йорданка Фандъкова, цитирана от   Тя определи нападенията в парка от последните дни като \"изключително тревожни факти\". По повод побоя над журналиста от БНТ Иво Никодимов Фандъкова подчерта, че най-важното е извършителите да бъдат намирани и наказвани: \"Няма как да свържем с осветлението инцидента, защото той вчера беше посред бял ден, в три часа следобед, и то в лесопарковата част на алея, по която минават много хора. Надявам се да има повече полицейско присъствие в градината, но трябва да кажем, че най-важното е да се намират извършителите и много бързо те да бъдат наказвани\".", "date": "26.07.2017 17:28", "title": "Фандъкова обеща засилване на видеонаблюдението в Борисовата градина"}
{"url": "https://www.24chasa.bg/novini/article/6359080", "text": ",  мислел, че има имплантиран чип в главата,  който го командвал какво да прави. Несебърлията чувал гласове, които му казвали, че е безсмъртен. Затова на няколко пъти скачал от жилищни сгради. Това е станало ясно по време на прегледите в Центъра за психично здраве в Бургас, където Божидар бе принудително настанен  на 20 юли. Установено е, че несебърлията страда от параноидна шизофрения, която се отключила преди 4 г. след прием на наркотици. През 2013 г.. Божидар ударил чужденец с камък по главата, като се появил чисто гол, а през  2014 г. скочил от четвъртия етаж, тъй като гласовете му казвали, че е безсмъртен. Лекуван е в Раднево, но след това не е вземал лекарства. Често състоянието му се влошавало, като имал възбудно-халюцинаторна симптоматика. Според медицинското заключение той е опасен както за себе си, така и за околните. Преди време е имал физическа разправа и с майка си.  Бургаският районен съд е назначил съдебно-психиатрична експертиза, която ще бъде представена на заседание на  27 юли.", "date": "26.07.2017 17:33", "title": "Биячът на 13-годишно момиче в \nНесебър мислел, че има чип в главата"}
{"url": "https://www.24chasa.bg/novini/article/6358815", "text": "Ръководителят на турската дирекция по религиозните въпроси (Диянет) Мехмет Гьормез заяви днес, че ще се оттегли от поста си, съобщи турската телевизия СиЕнЕн-Тюрк. Гьормез бе 17-ият ръководител на дирекцията. Той бе назначен на поста директор на Диянет през ноември 2010 г. на мястото на проф. Али Бардакоглу. Гьормез е роден през 1959 г. в град Низип, окръг Газиантеп. Турският президент Реджеп Тайип Ердоган заяви вчера, че Гьормез го е помолил да бъде преместен на друга длъжност. Ердоган каза, че ще обсъди молбата му с премиера.", "date": "26.07.2017 15:43", "title": "Ръководителят на турската дирекция по религиозните въпроси се оттегли"}
{"url": "https://www.24chasa.bg/novini/article/6358562", "text": "Правителството актуализира състава на Съвета за развитие, като направи промени в Постановление №110 на МС от 2010 г., с което е създадена структурата. С редакциите съставът на Съвета за развитие се променя според актуалната структура на Министерския съвет, приета с Решение на Народното събрание от 4 май 2017 г. Оптимизират се и функциите спрямо координацията на управленските политики на правителството. За председател на Съвета е определен министър-председателят, а членове са заместник министър-председателите и всички министри. Секретар на съвета е началникът на политическия кабинет на министър-председателя. Структурата има за цел да координира единната позиция по стратегически въпроси, свързани с устойчивото развитие на страната. Разглеждането на основни документи като стратегии, програми, планове, концепции и законопроекти в Съвета за развитие подпомага МС при тяхното приемане. Правителството осъвремени Списъка на продуктите, свързани с отбраната и Списъка на изделията и технологиите с двойна употреба, които подлежат на контрол при внос. С приемането на новите текстове България изпълнява поети ангажименти по линия на ЕС и международните режими за експортен контрол и неразпространение на оръжията за масово унищожение. Отразени са актуалните изменения, съответстващи на тези в Общия списък на оръжията на ЕС и на международните режими за експортен контрол и неразпространение на оръжията за масово унищожение в националното законодателство. По отношение на вноса на изделия и технологии с двойна употреба, всяка държава-членка на ЕС може да въведе мерки по контрола на национално ниво. Законът за експортния контрол на продукти, свързани с отбраната, и на изделия и технологии с двойна употреба, въвежда регистрационен режим по отношение на вноса на т. нар. „чувствителни“ изделия и технологии с двойна употреба. В Списъка на изделията и технологиите, които подлежат на контрол при внос, са отразени и приетите през 2016 г. промени в съответните списъци на международните режими за експортен контрол. Община Септември получава държавни имоти за изграждане на велосипедна алея Община Септември получи безвъзмездно от държавата три имота за изграждане на велосипедна алея между селата Варвара и Ветрен дол, в чиито землища се намират терените. Те са с обща площ 52,5 дка. Реализацията на проекта ще доведе до трайно задоволяване на обществени потребности от местно значение, свързани с облагородяване на района, развитие на спорта и туризма, както и създаване на възможност за активно движение на населението в общината. С друго решение община Русе получи собствеността върху две професионални гимназии - по селско стопанство „Ангел Кънчев“ и по дървообработване и вътрешна архитектура „Йосиф Вондрак“. Досега училищата са били публична държавна собственост, управлявани от Министерството на земеделието, храните и горите като техен принципал. Учебните заведения са с отпаднала необходимост за ведомството, тъй като са обявени за общински. Министерският съвет промени свое решение от 16 ноември 2012 г., с което са отчуждени имоти и части от имоти - частна собственост, за държавна нужда за изграждането на обход на Монтана. С промяната са направени корекции, свързани с отчуждените собственици на имоти, без да се засяга размерът на определените обезщетения. Прекратен е и статутът на „Свободна зона – Видин“ по смисъла на Указ № 2242 за свободните зони, като дейността на едноименното дружество се подчинява на общия режим. Това ще доведе до привличане и реализиране на инвестиции в града и региона, което от своя страна ще окаже благоприятен ефект върху икономическото развитието на тази част от България. Правителството одобри Отчет за изпълнението на Плана за действие „Предприемачество 2020 – България“ за 2016 г. От включените в документа общо 32 мерки през изминалата година са изпълнени 18. Най-голям напредък през 2016 г. е констатиран по отношение на препоръките в областта „Образование и обучение в предприемачество в подкрепа на растежа и създаването на нови предприятия“, където са реализирани 12 мерки. С това страната ни започва да изпълнява една от основните препоръки на ЕК към страните-членки, предвиждаща застъпване на основното умение „предприемачество“ в учебните програми в началното, средното, професионалното и висшето образование. Планът за действие „Предприемачество 2020 – България“ е разработен в съответствие с препоръките на приетия от Европейската комисия План за действие „Предприемачество 2020 - Възраждане на предприемаческия дух в Европа“. Правителството одобри вътрешнокомпенсирани промени на разходите по бюджета на Министерството на труда и социалната политика за 2017 г. Преструктурирането води до увеличаване на утвърдените средства за активна политика на пазара на труда с 2 000 000 лева. Със сумата ще се финансира нова национална програма за заетост и обучение на безработни от общини с висока безработица, която ще бъде включена в Националния план за действие по заетостта за 2017 г. До края на тази година програмата ще се реализира в 14 общини от областите Враца, Видин и Монтана. По нея ще се осигури субсидирана заетост на около 830 безработни в периода септември - декември. Приоритетно в обучение и заетост ще се включват продължително безработни, безработни младежи (до 29 години), както и безработни, които получават социални помощи или са с основно и по-ниско образование и без професионална квалификация. Всички включени в програмата безработни ще преминат мотивиране за активно търсене на работа. Хората, които се нуждаят, ще бъдат включени в курсове за ограмотяване или за придобиване на квалификация по професия. По новата програма ще се осигурява субсидирана заетост на пълно или непълно работно време. Наетите ще изпълняват различни дейности в частния сектор или общественополезни дейности към общините, като ремонт на обществени сгради, комунално-битово обслужване, поддържане на недвижимо културно наследство или оказване на услуги на населението. Работодатели по програмата могат да са частни фирми, общински администрации и предприятия, социални предприятия, неправителствени организации и др. Те ще получават средства за трудовите възнаграждения на наетите лица и дължимите осигуровки за сметка на работодателя, съгласно Националния план за действие по заетостта за 2017 г. Правителството разреши преминаването през и пребиваването на територията на България с невоенен характер на съюзнически и чужди въоръжени сили във връзка с провеждането на Съвместната българо- американска подготовка „BLACK SEA ROTATIONAL FORCES - 17.1“ - PLATINUM LION 17-2. Съвместната подготовка се реализира в изпълнение на споразумението между България и САЩ за сътрудничество в областта на отбраната и на Плана за съвместна българо-американска подготовка и учения в страната и чужбина през 2017 година с участието на сили и средства от държави-членки и партньори на НATO. Съвместната подготовка ще се проведе в периода от 30 юли до 10 август в района на учебен полигон „Ново село“ с участието на сили и средства от Министерството на отбраната и структурите на пряко подчинение на министъра на отбраната, Съвместното командване на силите и Сухопътните войски на Република България, формирования от Силите на САЩ в Европа и формирования, сили и средства от трети страни. Ще участват военнослужещи и военни формирования с щатно въоръжение, снаряжение и бойна техника от въоръжените сили на Република България, САЩ, Украйна, Република Словения, Румъния, Република Сърбия, Република Македония, Република Молдова и Република Албания, общо до 1000 души и до 37 единици сухопътна техника и въоръжение. Общото планиране на Съвместната подготовка се извършва под ръководството на командването на Морската пехота на САЩ в Европа и Африка, съвместно с Българската армия. Правителството прие изменение на РМС № 707 от 17 октомври 2014 г. за прекратяване участието на формирования и военнослужещи от въоръжените сили на България в операцията на Международните сили за поддържане на сигурността (ISAF) в Афганистан и за разрешаване участието на до 110 военнослужещи с личното им въоръжение и екипировка и военна техника от въоръжените сили на България в мисията на НАТО за подготовка, съветване и подпомагане в Афганистан „Решителна подкрепа”. Усложнената военно-политическа обстановка в Афганистан наложи военните органи на НАТО да преразгледат състава на силите, участващи в мисията, и да отправят призив към държавите-участнички за увеличаване на приноса им. Към момента в района на мисията, където българските военнослужещи изпълняват задълженията си, се извършва реконструкция и разширяване на съоръженията, в резултат на което постовете за охрана ще бъдат значително увеличени. Това води до необходимостта броят на участващия в мисията личен състав да нарасне с 50 души, съответно съставът на контингента ни да достигне до 160 военнослужещи, което налага изменение на сега действащото Решение № 707, разрешаващо участието на до 110 военнослужещи. Приносът на България към мисията на НАТО за подготовка, съветване и подпомагане в Афганистан „Решителна подкрепа” е израз на външната политика на страната ни и форма на изпълнение на съюзните ни ангажименти към Алианса. Правителството одобри резултатите от българското участие в заседанието на Съвет „Общи въпроси“ на ЕС, което се проведе на 20 юни в Люксембург. Акцент беше подготовката на заседанието на Европейския съвет на 22-23 юни. Одобрена беше и 18-месечна програма на Съвета на ЕС за периода 1 юли 2017 г. - 31 декември 2018 г., представена от Триото председателства Естония, България и Австрия. Одобрени бяха също текстовете на Специфичните препоръки по страни в рамките на Европейски семестър. Обсъди се напредъкът по прилагането на Междуинституционално споразумение за по-добро законотворчество. Съвeтът на ЕС „Общи въпроси“ проведе и заседание по член 50 на Договора на ЕС. Главният преговарящ от страна на Европейската комисия Мишел Барние представи информация за проведения първи кръг преговори за оттегляне на Обединеното кралство на Великобритания и Северна Ирландия от ЕС. Обсъдена беше също процедурата, водеща до вземането на решение относно преместването на Европейската агенция по лекарствата и Европейския банков орган в контекста на оттеглянето на Обединеното кралство от ЕС. На 6 и 7 юли в Талин, Естония, на неформално заседание се събра Съветът „Правосъдие и вътрешни работи“. В част „Вътрешни работи“ бяха проведени дискусии относно актуалната обстановка в Италия, реформата в общата европейска система за убежище, политиката в областта на връщането, оперативната съвместимост на европейските бази данни в сферата на правосъдието и вътрешните работи, съхранението на трафични данни за нуждите на правоприлагащите органи. В частта „Правосъдие“ бе обсъдена продажбата на стоки онлайн, както и проблемите с конфискацията на имущество, придобито от престъпна дейност. Правителството прие План за действие за периода 2017-2018 г. за изпълнение на Националната програма за превенция на насилието и злоупотребата с деца. Заложените мерки и дейности целят предприемането на адекватни и навременни действия от страна на органите за закрила и ангажираните институции и организации за превенция на насилието и подобряване на взаимодействието между тях. Изпълнението на плана ще повиши информираността на децата как работи системата за закрила и как могат да сигнализират отговорните институции. Специален акцент е поставен върху мерките за превенция и противодействие на училищния тормоз между учениците и включването им в спортни занимания като възможност за предотвратяване на агресията и насилието. Планът предвижда провеждане на кампании за увеличаване на информираността за случаите на насилие над деца и промяна на обществените нагласи към проблема. Предвидени са обучения за специалистите, които работят с тази група деца, повишаване на капацитета на отговорните институции и осигуряване на специализирана приемна грижа за деца, преживели насилие. Правителството разреши изпълнението на дейности, свързани с хидротехнически работи във връзка с реализиране на строителството на обект „Кейови места за обработка на товари и вертикална планировка на територията на пристанищен терминал Бургас-изток-2 и драгажни дейности в оперативната акватория и зона за маневриране“ с моторен кораб „UMD Hercules“, плаващ под знамето на Република Либерия. Драгажните дейности ще се извършват от „ЕИС - Строителна компания“ ЕООД в изпълнение на сключен договор с „БМФ Порт Бургас“ ЕАД. Разрешението е за срок до 20 декември 2017 г. Министерският съвет прие промени в правителственото постановление от 2009 г., с което се създава Съвет за административната реформа. Измененията са свързани с новата структура и състав на Министерския съвет, съгласно Решенията на 44-то Народно събрание от 4 май 2017 г. За председател на съвета е определен заместник министър-председателят Томислав Дончев. Към членовете на съвета се добавя председателят на Държавна агенция „Електронно управление“ с цел осигуряване на връзката между административната реформа и електронното управление. В съответствие с поетите ангажименти на правителството за намаляване на административната тежест като основен акцент в административната реформа, към съвета се създава и Регулаторен борд. Основните му функции ще се състоят в извършване на периодични секторни прегледи на административното регулиране и административния контрол на стопанската дейност и в даване на становища относно предложени за въвеждане регулаторни режими или друга форма на увеличаване или намаляване на регулаторната тежест за гражданите и бизнеса. Правителството одобри проект на споразумение за партньорство на дейности по организирането на подготовката и провеждането на Българското председателството на Съвета на Европейския съюз 2018 и упълномощи ресорния министър да подпише съответни споразумения. Спонсорството е насочено към възможността за предоставяне на доброволен принос към дейностите по организиране и провеждане на Председателството чрез безвъзмездно предоставяне на стоки и/или услуги за периода на Председателството, за определена част от този период, за изпълнение на конкретна дейност от Председателството или в периода на неговата подготовка. За спонсори на Председателството могат да подават заявление само юридически лица, членове на организации с нестопанска цел, представляващи и защитаващи интересите на работодателски организации в определен бранш, отрасъл на български и чуждестранни производители и търговци. Основните области за осъществяване на дейности по спонсорство са транспортни услуги; информационни стоки и услуги; телекомуникации и свързани услуги; логистични услуги; кетъринг; текстилни изделия и други стоки за подаръци и сувенири; рекламни и печатни материали; доставки на стоки и предоставяне на услуги, за които е идентифицирана необходимост и което ще доведе до повишаване на качеството и подобряване на услугите. Разработени са два варианта на двустранен договор към споразумението за спонсорство. На спонсорите на Председателството не се предоставят, и те няма да получат никакво търговско предимство по отношение на нормативно регламентираната конкурентна среда, като сключването на споразумения за спонсорство не означава, че Правителството изразява предпочитания към определени производители, доставчици, стоки или услуги, търговски марки и др. подобни. Всички дейности по спонсорството се провеждат в съответствие единствено с изискванията на законодателството на Република България, държавната политика и приоритети при организирането и провеждането на Българското председателство, като всички споразумения се изпълняват под ръководството и контрола на министерството. Правителството одобри позицията на Република България по дело С-185/17 на Съда на Европейския съюз, образувано по преюдициално запитване на Административен съд - Варна по висящо пред него КНАХД № 3124/2016 г. с касатор - началникът на Митница Варна и ответник по касационната жалба - „Сакса“ ООД. С това решение правителството дава и съгласие за встъпване в производство. Преюдициалното запитване е отправено на основание чл. 267, параграф 1 от Договора за функционирането на Европейския съюз. Искането е за отмяна на Решение № 1856/20.10.2016 г., постановено по НАХД № 1383/2016 г. по описа на Варненския районен съд, за отмяна на Наказателно постановление № 310/2015/2016, с което на „Сакса“ ООД е наложена имуществена санкция в размер на 96 955,52 лева. Страните по делото пред Административен съд - Варна са частноправен субект и публичноправен субект, което обосновава пряк публичноправен интерес от изготвянето на позиция. Конституирането на Република България като страна в производството по това дело ще позволи на страната ни успешно да се включи в процеса на правораздаване, осъществяван от Съда на Европейския съюз, с оглед на еднаквото и точно прилагане на правото на ЕС. Правителството одобри допълнителни разходи и трансфери за 2017 г. по бюджетите на редица общини в общ размер на 35,1 млн. лева. Средствата ще се използват приоритетно за ремонт на общинска улична мрежа на територията на редица населени места и за реализиране на инфраструктурни проекти в подкрепа на общинската социална и жилищна среда. Предоставени са допълнително и 1,5 млн. лв. по бюджета на Министерството на здравеопазването за закупуването на апаратура и за изграждане на структура по кардиология, в т.ч. инвазивна кардиология в МБАЛ „Силистра“. Средствата се предоставят за сметка на преструктуриране на разходи и/или трансфери по централния бюджет за 2017 година. Правителството измени РМС № 154 от 2017 г. за определяне броя на командированите служители на институции на Европейския съюз, които да подпомогнат провеждането на Българското председателство на Съвета на ЕС през 2018 г. С промените се осигуряват допълнителни бройки за командировани служители на институции на Европейския съюз за Министерството на външните работи, Министерството за Българското председателство на Съвета на ЕС 2018, Министерството на икономиката, Министерството на културата и Министерството на енергетиката. Прехвърля се също незаета бройка на Министерството на земеделието, храните и горите към Министерството на труда и социалната политика. По този начин за подпомагане на провеждането на Българското председателство на Съвета на Европейския съюз през 2018 г. ще бъдат командировани общо 11 служители на Европейската комисия, 3 служители на Генералния секретариат на Съвета на Европейския съюз и 2 служители на Европейския парламент. Целта е екипите в столицата и в Постоянното представителство на Република България към ЕС да бъдат подсилени от служители на институциите на ЕС със специфична експертиза в конкретни области. Оказаната експертна подкрепа ще допринесе за успешното провеждане на Българското председателство на Съвета. Мая Белитова е определена за председател на Етичната комисия по трансплантация Правителството измени РМС от 2016 г. за определяне състава на Етичната комисия по трансплантация, като за нов председател на комисията е определена доц. д-р Мая Белитова. Мая Белитова е магистър по медицина с придобита специалност „Анестезиология и интензивно лечение“. От 1996 г. до 1990 г. е асистент в Клиниката по анестезиология и интензивно лечение в Държавна университетска болница „Царица Йоанна“ - София. В периода 1999 г. - 2005 г. е старши асистент, а в периода 2005 г. - 2010 г. е главен асистент в Клиниката по анестезиология и интензивно лечение в Университетска многопрофилна болница за активно лечение „Царица Йоанна – ИСУЛ“' ЕАД, гр. София. През 2001 г. става началник на сектор по еднодневна хирургия в клиниката, а в периода 2011 г. - 2014 г. е началник на сектор по неврохирургия в клиниката. Понастоящем е началник на Клиниката по анестезиология и интензивно лечение и заместник-директор по медицинската дейност на Университетска многопрофилна болница за активно лечение „Царица Йоанна – ИСУЛ“ ЕАД, гр. София. В съответствие със своите държавни енергийни политики и общата енергийна политика на ЕС и Енергийната общност, България и Македония ще си сътрудничат с цел проучване на възможностите за развитие на нова директна връзка между газовите системи на двете страни. Това е предвидено в проекта на Меморандум за разбирателство за сътрудничество в областта на природния газ между Министерството на енергетиката на Република България и Министерството на икономиката на Република Македония, одобрен от правителството на днешното му заседание. За изпълнение целите на Меморандума ще бъде създадена съвместна газова работна група, която в шестмесечен срок от влизането на документа в сила ще подготви предварително технико-икономическо проучване за изграждане на газовата връзка. То трябва да представи анализ на техническите, пазарните, икономическите, финансовите и регулаторните аспекти на проекта и да идентифицира решения за необходимата инфраструктура на територията на двете държави. Въз основа на резултатите от тези проучвания ще бъдат взети последващи решения относно изграждането на нова газова връзка между двете държави. Подписването на Меморандума е изцяло в съответствие с целите на сътрудничество в Енергийната общност, създаване на регионален енергиен пазар в Югоизточна Европа и пълното му интегриране с вътрешния енергиен пазар на ЕС. Документът отчита ползите за сигурността на доставките за региона на Югоизточна Европа и ЕС от изпълнението на проектите от Южния газов коридор, включително междусистемните връзки Гърция-България, Турция-България, регионалния газоразпределителен център „Балкан“, както и други проекти от общ европейски интерес в областта на газовата инфраструктура. Правителството одобри Културна програма на Българското председателство на Съвета на ЕС през 2018 г. Програмата цели консолидирането на позитивния образ на страната ни и постигането на по-широка видимост за ролята ни като ротационен председател на Съвета на ЕС, в т.ч. и по отношение на националните ни приоритети. Освен важна и неделима част от провеждането на Българското председателство, формираща цялостния имидж на страната, Културната програма представлява реална възможност страната ни да бъде изведена на преден план и позиционирана трайно и категорично на европейската културна сцена, като бъде подчертан приносът на България за развитието на европейската и световна култура, изкуство и традиции. Културната програма е съобразена с приоритетите на Триото, мерките, заложени в Плана за подготовка на Председателството, Комуникационния план за Българското председателство, приет с РМС № 200/2017 г., като отчита календара на официалните събития. Културната програма се разглежда в тясна взаимовръзка с всички останали стратегически, политически и планови документи, свързани с членството на България в Европейския съюз. С оглед на необходимостта дейностите по изпълнение на Програмата адекватно да отразяват спецификите на културната среда в България и зад граница, в нея е заложена нужната диверсификация на целите и посланията, както и на целевите групи. В този контекст са обособени две измерения - национално и международно измерение. В Програмата се предвижда да бъдат включени както специално създадени събития, така и утвърдени прояви, които се провеждат традиционно. Част от събитията, които ще се реализират на територията на страната ще бъдат селектирани чрез обявяване на процедура от Национален фонд „Култура“. Основната културна програма ще се провежда в София. Изпълнението на Програмата в национален план се осъществява от Министерство на културата във взаимодействие с Министерството за подготовката и провеждането на Българското председателство на Съвета на Европейския съюз през 2018 г., Столична община и Община Пловдив. Във външен план Културната програма се координира и изпълнява от Министерството на културата и Министерството на външните работи. Изпълнението на Културната програма ще се осъществява в рамките на планираните средства за подготовката и провеждането на Българското председателство на Съвета на ЕС през 2018 г. съгласно ПМС № 67/2017 г. Правителството одобри допълнителни разходи по бюджета на Министерството на вътрешните работи за 2017 г. Средствата в размер на 17 474 000 лв. са за изплащане на левовата равностойност на неосигурено униформено облекло на държавните служители по Закона за Министерството на вътрешните работи, които са имали право на униформено облекло за 2011 г., 2012 г., 2013 г., 2014 г. или 2015 г. и за които такова не е осигурено. Правителството одобри Меморандум за разбирателство между Министерство на транспорта, информационните технологии и съобщенията на Република България и Министерство на транспорта и съобщенията на Република Македония за развитието на железопътните връзки между София и Скопие. Българската страна поема ангажимент за доизграждането на железопътната връзка по направлението София - Перник - Радомир - македонска граница до 2027 г. Македония, от своя страна, се ангажира да изгради жп направлението Крива паланка - Деве баир - българска граница до края на 2025 г. Правителството упълномощава министъра на транспорта, информационните технологии и съобщенията да подпише меморандума от името на кабинета. Правителството одобри проект на Договор за приятелство, добросъседство и сътрудничество между Република България и Република Македония. Подписването на Договор за приятелство, добросъседство и сътрудничество с Република Македония е израз на желанието на Република България да изгради добросъседски отношения, основани на европейските ценности. Осезаеми резултати след подписването на договора ще бъдат: сътрудничеството в двустранен и многостранен план, разширяването на транспортните връзки и комуникации, участие и усвояване на средства по регионални инфраструктурни и по транс-гранични проекти, както и улесняване на контактите между гражданите на двете страни.", "date": "26.07.2017 14:38", "title": "Вижте какво реши Министерски съвет днес"}
{"url": "https://www.24chasa.bg/novini/article/6358573", "text": "Над 440 украинци обслужват туристите по Северното Черноморие – съобщи председателят на Регионалната асоциация на хотелиерите и ресторантьорите в Добричка област Димитър Димитров. Те работят като камериери, сервитьори, рецепционисти, готвачи, както и друг вид дейности. Украинците са основно студенти, които учат профил „Туризъм”. „Бяха записани над 1000 кандидати. Но имаше определени критерии” – обяснява Димитров. Продължават да се набират украинци. На рецепционистите брутната заплата е 820 лева, за камериерки – 780 лв, за сервитьори – около 800 лева. Същевременно в предлаганите места за работа в Бюрото по труда в Добрич най-много са тези са туризма – камериерки, помощник-готвачи, готвачи, бармаи, рецепционисти, миячи и др. „Предложенията са постоянни, но към тези работни места почти няма интерес” – каза на началникът му Васил Сивков. При недостиг на персонал собствениците и наемателите на обекти и техни близки стават всичко – признават самите те. „Сезонът започна малко трудно. Допреди 10-15 дни имахме около 50-60 пълняемост на базата. Около 25 юли обектите по Северното черноморие са пълни на 100 процента, което ще продължи до около 28 август” – каза Димитров. Той очаква ръст на туристите между 3 и 5 процента, какъвто е бил и миналата година. Основните туристи са от Германия, Румъния, България, Чехия, Полша. Германците почиват основно в Албена и Балчик. В Кранево и Балчик отдъхват румънци, руснаци, българи, като в Белия град има летовници от Скандинавия.", "date": "26.07.2017 14:38", "title": "440 украинци обслужват туристите по Северното Черноморие"}
{"url": "https://www.24chasa.bg/novini/article/6358581", "text": "Около 17,00 ч. във вторник в Областната дирекция на МВР - Монтана е получен сигнал за автомобил, превозващ незаконно дървен материал в района на с. Портитовци. От проведените действия по разследването и събрани сведения е установено, че в района на селото З. Г. На 32 години от с. Лехчево с товарен автомобил \"Форд Транспортер\" с писмено позволително, транспортирал незаконно добит дървен материал. В камиона били открити 3 куб.м. дървесина от вида \"дъб\" и \"цер\", без контролна горска марка. Заедно с него са били Т. С. на 19 г. и Ц. Г. - 25 годишен от с. Лехчево. По случая е образувано досъдебно производство.", "date": "26.07.2017 14:40", "title": "Засякоха камион с крадени дърва край монтанско село"}
{"url": "https://www.24chasa.bg/novini/article/6358377", "text": "\"Ако се докаже, че Анелия Велева е виновна, тя ще бъде изключена от партията\". Това заяви депутатът от \"Обединени патриоти\" Борис Ячев в парламента. Изказването му е по повод задържаната за трафик на имигранти Анелия Велева, която е председател на структурата на НФСБ в Костинброд. Тя бе задържана по време на акция в събота заедно с още осем българи и петима чужденци. \" Отношенията с нея са такива, каквито са с всички останали може би над 130 представители на местни организации - чисто политически и служебни\", обясни Ячев. \"В момента, в който стане ясно дали тя има съпричастност или няма към това деяние, веднага ще се излезе с политическо решение\", категоричен бе той.", "date": "26.07.2017 13:42", "title": "Борис Ячев: Ако се докаже, че Анелия Велева е виновна, ще бъде изключена от партията"}
{"url": "https://www.24chasa.bg/novini/article/6358387", "text": "Четирима души са пострадали при верижна катастрофа между три автомобила на изхода на Пловдив към автомагистрала „Тракия“, в района на разклона за село Царацово. Това съобщиха от Областна дирекция на МВР-Пловдив, предаде \"Фокус\". Инцидентът е станал около обяд. Няма информация за тежко пострадали. Участниците в катастрофата са откарани в болница. По първоначални данни едната от колите е отнела предимство и се е сблъскала с втори автомобил. От своя страна той е навлязъл в платното за насрещно движение и се е ударил в трето моторно превозно средство. Движението в района се извършва без затруднения.", "date": "26.07.2017 13:45", "title": "Четирима души са пострадали при верижна катастрофа на автомагистрала „Тракия“"}
{"url": "https://www.24chasa.bg/novini/article/6358400", "text": "Европейският съюз ще предприеме „незабавни“ стъпки за отнемането на правото на глас на Полша в Блока, ако бъдат уволнени магистратите от върховните съдилища в страната, съобщава AFP, цитирана от \"Фокус\".  „Препоръката на Комисията е полските власти да не предприемат никакви мерки, за да освободят или да принудят съдиите от върховните съдилища да се пенсионират. Ако бъде предприета такава мярка, Комисията е готова незабавно да задейства процедурата по член 7\", предупреди вицепредседателят на ЕК Франс Тимерманс.", "date": "26.07.2017 13:47", "title": "ЕС ще отнеме правото на глас на Полша, ако бъдат уволнени магистратите от съдилищата"}
{"url": "https://www.24chasa.bg/novini/article/6358410", "text": "Мтел отчита ръст на приходите и печалбата преди лихви, данъци и амортизации за второто тримесечие на 2017 година. Това показват обявените във вторник финансови резултати на \"Телеком Австрия груп\". Повишението на приходите е с 3,4% до 103,3 млн. евро, а ръстът на печалбата с 8,6% до 33,4 млн. евро. Тенденцията за ръст на приходите на компанията продължава пето поредно тримесечие. Положителните резултати се дължат на продължаващото търсене на смартустройства, което води до по-голямо потребление на 4G мобилен интернет, стабилизиране на цените в бизнес сегмента и навлизането на телекома в новия пазар на разпространение на собствено телевизионно съдържание с каналите Mtel Sport 1 и Mtel Sport 2. Приходите от мобилния сегмент се повишили с 2,6% до 80,2 млн. евро за втората четвърт на 2017 година, а при фиксираните услуги ръстът е с 6,2% до 23,1 млн. евро. Общите приходи от услуги се покачват с 0,3% до 90,5 млн. евро. Мтел отбелязва и ръст на общия брой клиенти с 0,7% до 4,101 милиона души. Това било в резултат на усилията на мениджмънта да подобри обслужването на клиентите и да предложи продукти, които отговарят най-точно на нуждите на българския пазар. От август 2015 г. главен изпълнителен директора на Мтел стана Александър Димитров.  Средният приход от абонат за второто тримесечие на 2017 година остава стабилен с минимално намаление от 1,7% до 5,4 евро въпреки силно конкурентната обстановка. Средният приход от фиксирана линия се увеличава с 5,3% до 11,3 евро благодарение на новите спортни канали и предлагането на нови услуги на настоящи клиенти.", "date": "26.07.2017 13:51", "title": "Мтел с ръст на приходите и печалбата"}
{"url": "https://www.24chasa.bg/novini/article/6358407", "text": "Турският президент Реджеп Тайип Ердоган определи днес като правилно, но недостатъчно премахването на металодетекторите на входовете към джамията \"Ал Акса\" в Ерусалим, съобщава \"Хюриет дейли нюз\", предава БТА.  \"Стъпката назад на Израел от прилаганата мярка с металодетекторите, обиждаща мюсюлманите, е правилна, но недостатъчна\", заяви Ердоган. Президентът призова също да се проявява въздържаност от политики, които биха хвърлили региона в \"огнен кръг\". Вчера турският президент заяви, че Израел ще си плати за спора заради мерките за сигурност, които наложи в района на джамията Ал Акса в Ерусалим. \"Израел, който не показва никакво уважение към джамията Ал Акса, ще понесе най-голям ущърб от деянията си\", каза Ердоган. Израелското министерство на външните работи реагира на думите на турския държавен глава, окачествявайки изказването му като \"безпочвено, изопачено и абсурдно\", предаде частната телевизия СиЕнЕн-Тюрк. \"Дните на Османската империя отминаха\", заяви говорителят на израелското външно министерство. Това пък бе посрещнато с осъждане от турското МВнР. \"По времето на Османската империя в продължение на векове общностите, принадлежащи към различни религии и религиозни течения, живеха в мир в Палестина заедно и изпълняваха свободно своите религиозни служби. В тази връзка се очаква евреите най-добре да знаят и оценяват безпрецедентната толерантност, демонстрирана в османския период\", заяви турското външно министерстви. В изявлението се изтъква също, че в Република Турция днес религиозните вярвания и свободата на богослужения на евреите са гарантирани от държавата.", "date": "26.07.2017 13:53", "title": "Ердоган: Премахването на металодетекторите от \"Ал Акса\" е правилно"}
{"url": "https://www.24chasa.bg/novini/article/6358412", "text": "Днес, 26 юли 2017 г., Районна прокуратура-Пловдив внесе искане в съда спрямо Калина И.,на 37 г., Дилян Н., на 30 г., Калин В., на 36 г., Анелия В. (Анелия Велчева, която се оказа активистка на НФСБ и кандидат за депутат и кмет на Костинброд - б.р.), на 30 г., Любомир Т., на 32 г., и Николай Д., на 49 г., привлечени като обвиняеми за подпомагане на чужденци да преминат незаконно през страната с цел имотна облага – престъпление по чл.281 ал.2 т.1 пр. 1 т.5 във връзка с ал.1 от Наказателния кодекс, предаде пресцентърът на Районната прокуратура-Пловдив. На 22 юли 2017 г. в района на 132-я километър на автомагистрала „Тракия“, край гр. Пловдив, са били задържани двама от обвиняемите, които шофирали лек автомобил „Мерцедес“ и лек автомобил „Ауди“. Те превозвали в автомобилите петима чужденци – трима сирийски граждани и двама иракчани. Непосредствено след това бил спрян за проверка и задържан и пилотният автомобил, марка „Ауди“, в който се намирали други трима от обвиняемите. Те осигурявали безпрепятственото преминаване на автомобилите, които превозвали чужденците. Впоследствие, в района на с. Войводиново, обл. Пловдив, е бил спрян за проверка лек автомобила „Пежо“, с който се придвижвал и последния участник в групата. Под ръководството на Районна прокуратура-Пловдив се провеждат процесуално следствени действия по случая – разпити на свидетели, предстоят огледи на иззетите мобилни телефони и намерените други веществени доказателства при претърсването на автомобилите и др. Районен съд-Пловдив ще заседава днес по искането на прокуратурата за определяна на мярка за неотклонение „задържане под стража“ спрямо шестимата обвиняеми.", "date": "26.07.2017 13:55", "title": "Прокуратурата иска постоянен арест за активистката на НФСБ и още 5 трафиканти на бежанци"}
{"url": "https://www.24chasa.bg/novini/article/6358422", "text": "Земетресение с магнитуд 6,1 беше регистрирано край японския остров Окинава днес, съобщи Ройтерс, предава БТА. Няма сведения за жертви и разрушения в резултат на труса, чийто епицентър бил на 267 км източно от Окинава, на дълбочина 33 км.                                                                                                                                                                                                                                                                                                                        ", "date": "26.07.2017 13:56", "title": "Земетресение от 6,1 по Рихтер край японския остров Окинава"}
{"url": "https://www.24chasa.bg/novini/article/6358293", "text": "Вицепремиерът и министър на външните работи Екатерина Захариева бе посрещната от президента на Албания Илир Мета като първия европейски министър, който идва за разговор с него след встъпването му в длъжност онзи ден. Пред държавния глава тя постави въпроса за признаването на българското малцинство в Албания. Въпреки резолюцията на Европейския парламент, призоваваща това да стане, в проектозакона на правителството, който предстои да бъде внесен в парламента, българското малцинство не е споменато. \"Имаме обща история и мислим, че нашето малцинство може да бъде мост между двете ни държави\", каза Захариева на президента Мета. Той й обеща да проследи законопроекта в парламента и да съдейства за гъвкаво решение. \"Никой не може да бъде дискредитиран в Албания и да му се пречи да се самоопредели като българин\", декларира държавният глава на Албания пред българския външен министър. От своя страна тя го увери, че приоритетът по време на българското председателство на Съвета на ЕС ще е разширяването на Западните Балкани и това ще бъде показано не само на думи. Голям шанс за целия регион е, че в рамките на 2 години Съюзът ще бъде председателстван от четири държави, които подкрепят разширяването - България, Австрия, Естония и Румъния, каза още Захариева. \"Разчитаме много на вас и оценяваме усилията на България за разширяването на ЕС в Западните Балкани. Искаме да си напишем домашното по най-добрия начин\", коментира президентът на Албания. Илир Мета разказа още, че като тийнейджър се е занимавал с вдигане на тежести и се е възхищавал много на българската школа в този спорт. Захариева пък се върна още по-назад и припомни, че албанското Възраждане, довело до независимостта на страната, всъщност започва в България със създаването на албански дружества и издаването на вестници на албански език, които са функционирали с подкрепата на българските власти. Българският народ няма да забрани приноса на албанските преселници у нас за икономиката на новоосвободилата се българска държава в началото на миналия век, каза Захариева. В Албания, която е втората страна от балканската й обиколка Екатерина Захариева разговаря още с колегата си Дитмир Бушати и албанския министър на евроинтеграцията Клайда Гьоша.", "date": "26.07.2017 13:56", "title": "Захариева първа при президента на Албания, настоява да признаят българското малцинство (Обновена)"}
{"url": "https://www.24chasa.bg/novini/article/6358436", "text": "Дават на съд жена за държане на цигари без бандерол за над 32 хиляди лева, съобщиха от пресцентъра на Апелативна прокуратура – София, предаде \"Фокус\".Районна прокуратура – Благоевград внесе за разглеждане в съда обвинителен акт срещу В.Ч. за извършено от нея престъпление по чл. 234, ал. 2, т. 3, вр. чл. 234, ал. 1, пр. 2 от НК. В гараж в Благоевград и в товарен автомобил обвиняемата Ч. държала тютюневи изделия без бандерол – 4 890 кутии цигари от различни марки. Общата стойност на нередовната стока възлиза на 32 216,25 лв., като дължимият за тях акциз е в размер на 18 132,80 лв.", "date": "26.07.2017 13:59", "title": "Дават на съд жена за държане на цигари без бандерол за над 32 хиляди лева"}
{"url": "https://www.24chasa.bg/novini/article/6358439", "text": "На пресконференция по-късно в сряда министър-председателят на Македония Зоран Заев ще представи съгласувания текст на Договора за приятелство, добросъседство и сътрудничество с Република България, който бе приет на правителствено заседание късно във вторник вечерта, съобщава скопското електронно издание „Нова ТВ“, цитирано от \"Фокус\".  Пресконференцията ще започне в 16 часа българско време. На нея ще присъства и първият дипломат на Скопие Никола Димитров. Предвидено е споразумението между България и Македония да бъде подписано на 2 август, Илинден, за което в Скопие ще пристигне и българският премиер Бойко Борисов.", "date": "26.07.2017 14:00", "title": "Заев ще представи текста на договора с България на специална пресконференция"}
{"url": "https://www.24chasa.bg/novini/article/6358465", "text": "Бежанците и мигрантите в Гърция до момента са над 62 хиляди, а само вчера в страната са пристигнали още 112 души, съобщава в.\"Катимерини\", предава БТА.  По данни на службата, координираща управлението на бежанската криза, общият брой на бежанците, които до момента се намират на гръцките острови, възлиза на 15 222 души. Най-голямо е присъствието на бежанци на остров Лесбос - 6 237, на остров Хиос те са 2018, а на останалите острови Самос, Лерос, Кос и на други острови в източната част на Егейско море има 1485 души. Колкото до континенталната част на Гърция, като най-голям се оценява броят на бежанците в Северна Гърция, където в организирани структури те наброяват 3 192 души. Общо на територията на цяла Гърция бежанците и мигрантите са 62 407.", "date": "26.07.2017 14:11", "title": "Служба за бежанската криза: Над 62 000 са бежанците и мигрантите в Гърция"}
{"url": "https://www.24chasa.bg/novini/article/6358477", "text": "Испанският премиер Мариано Рахой, който днес се яви като свидетел в процес за голяма корупционна афера, включваща депутати от неговата партия, заяви пред съда, че не е знаел за незаконна схема за финансиране на неговата Народна партия и не е вземал никакви незаконни пари, съобщава Ройтерс, цитирана от БТА.  Рахой е първият действащ испански премиер, призован в съда като свидетел. Делото е съсредоточено върху твърдения за корупционна схема, включваща фирми и местните управи на малки градове, но то хвърли петно върху консервативната партия и породи твърдения, че тя има черна каса. Запитан в съда дали е знаел за незаконна схема за финансиране на предизборните кампании в партията и за дарения на пари в брой от анонимни спонсори, Рахой беше категоричен: \"Изобщо не. Никога не съм чувал каквото и да било. Както вече съм заявявал - никога не съм се занимавал с финансовите въпроси в партията\", каза премиерът. Министър-председателят пристигна с кола до съда в едно от предградията, избягвайки обидите на няколко десетки демонстранти, които се бяха събрали пред сградата и скандираха: \"Рахой - в Сото дел Реал\" (затворът, където се намират повечето политици, осъдени за корупция). Той зае мястото си в съдебната зала малко след 10 ч. местно време и се закле да каже \"истината, цялата истина и само истината\". Рахой застана на подиума на съдиите - вдясно от тях, а не в залата, където стоят обикновено свидетелите, което накара адвоката на ищците да протестира срещу специалното отношение към премиера. Министър-председателят беше подложен незабавно на кръстосан огън. Заседанието се излъчваше пряко по обществената телевизия. Делото, известно като \"аферата Гюртел\" - за подкупи, плащани на депутати и висши политици от Народната партия в замяна на изгодни обществени поръчки, преследва премиера от години. Това бе първият от дълъг низ скандали, които петнят Народната партия в последните повече от 20 години. По делото, започнало през октомври 2016 г., има 37 подсъдими. Основните действащи лица в него са предприемачът Франсиско Кореа и бившият ковчежник на Народната партия Луис Барсенас - някогашен приближен на Рахой. Процесът се отнася за деяния, извършени между 1999 и 2005 г., и премиерът не е подведен под отговорност. Популярното название на аферата е игра на думи с немския превод на името на предприемача Кореа (\"correa\" означава \"колан\" на немски - Guеrtel).", "date": "26.07.2017 14:16", "title": "Премиерът на Испания Мариано Рахой: Не знаех за черната каса на партията"}
{"url": "https://www.24chasa.bg/novini/article/6358486", "text": "Лидерът на косовското движение \"Самоопределение\" Висар Имери обвини президента Хашим Тачи, че се държи като че ли е \"крал\" на Косово, пише прищинският вестник \"Коха диторе\", цитиран от БТА.  Има правила, които определят на кого да се връчи мандат за съставяне на парвителство, каза Имери. \"Гражданите си казаха думата и нито Тачи, нито който и да е друг може да спре Самоопределение\", заяви Имери. По думите му Демократическата партия на Косово е в паника, защото е претърпяла поражение, а политическата й сила е застрашена, както и възможността за злоупотреби с обществени средства и имущество. Затова тази партия сега е ангажирана в клеветническа кампания против движението Самоопределение, каза Имери.", "date": "26.07.2017 14:20", "title": "Лидер на косовско движение: Хашим Тачи се държи като крал на Косово"}
{"url": "https://www.24chasa.bg/novini/article/6358496", "text": "Кейовата стена под Дунавския парк в Силистра се руши. Избуялата между каменните блокове растителност не е чистена отдавна. Има опасност реката да завземе брега. Тревите и храстите разрушават спойката между камъните на кейовата стена и образуват фуги. Дупки, през които влиза вода, тогава когато се качи нивото на реката, а през зимата и лед. Според рибарите, които всеки ден са на брега на Дунав, трябва да има хора, които да пръскат с препарати. Силистренци си спомнят, че кейовата стена е строена в края на 60-те и началото на 70-те години на миналия век и че някога се е поддържала в идеално състояние. Дадени са стотици хиляди левове за нея, но много повече ще бъдат дадени за възстановяването й, ако се допусне разрушаването й от природата. Коментира се, че ако се събори стената, това означава българския бряг да загуби територия при разливането на реката и се дава за пример Резово, където с камъни е укрепван брега на река Резвая, за да се запази българската земя, на границата с Турция. От Общината съобщиха, че са възложили на фирма да започне пръскане на растителността с препарати, за да изсъхне. Експерти обаче коментират, че е нужно изкореняване на храстите и запълване на фугите, защото в следващия сезон там ще поникнат нови.", "date": "26.07.2017 14:24", "title": "Руши се кейовата стена под Дунавския парк в Силистра"}
{"url": "https://www.24chasa.bg/novini/article/6358507", "text": "Известният опозиционен лидер Леополдо Лопез публикува видеоклип, в който призовава военните да оттеглят подкрепата си за правителствения план за пренаписване на Конституцията, съобщава AFP, цитирана от \"Фокус\".  Леополдо Лопес, който бе поставен под домашен арест по-рано този месец след почти три и половина години във военен затвор, направи обръщението си часовете преди началото на 48-часовата генерална стачка срещу президента Николас Мадуро. „Подканям ви да не бъдете съучастници в унищожаването на републиката, конституционната измама, репресиите\", казва Лопез във видеоклип, направен в дома му и публикуван в социалната мрежа „Туитър“. Мадуро обяви избори за неделя, за да свикано 545-членно Учредително събрание, натоварено с задачата да преработи Основния закон на страната.", "date": "26.07.2017 14:24", "title": "Опозиционен лидер призова военните във Венецуела да оттеглят подкрепата си за правителството"}
{"url": "https://www.24chasa.bg/novini/article/6358528", "text": "Министърът на отбраната Красимир Каракачанов и висши военни наблюдаваха демонстрация на способности на 68-ма бригада \"Специални сили\" в района на Специализирания учебен център \"Црънча\" край Пазарджик, съобщава БТА.  По време на демонстрацията бяха изпълнени различни типове парашутни скокове и стрелби, както и задачи по неутрализиране на терористи в автобус и сгради. Учението се проведе за първа сертификация на тактическа група за специални операции от състава на бригада \"Специални сили\".  Министър Каракачанов поздрави военнослужещите за показаните отлични способности. По думите му с така добре обучени войници България може да е сигурна и може да се гордее. Пред журналисти министърът каза, че проблеми в армията има, но те се решават поетапно и като пример посочи снабдяването на бригадата с парашути. Трите милиона лева, които миналата година не са били усвоени, остават на разположение за реновиране на полигона в Црънча, добави Каракачанов. Отменена е старата обществена поръчка и в рамките на тази сума ще трябва да се опитаме да обновим центъра, каза той. Командирът на бригадата бригаден генерал Явор Матеев каза, че когато се говори за оперативна съвместимост, показаното днес от командосите е наложената практика в партньорите ни от НАТО и всички модерни армии. С това, което разполагаме за момента, се стремим да използваме по най-рационален начин като ресурси, за да изпълняваме най-професионално служебните си задължения, подчерта командирът. Според него една по-усъвършенствана командна структура, по-добро снаряжение и въоръжение ще дадат много по-големи оперативни способности. Като най-належащо по отношение на оборудването той посочи личното снаряжение, средствата за индивидуална защита и автомобили. В учението участваха до 300 военнослужещи, авиационна, транспортна и специализирана техника на бригада \"Специални сили\" и ВВС. По данни на военното формирование тактическата група за Специални операции е в състав от близо 150 души и на 1 януари 2018 година ще застъпи за първи път 12-месечно бойно дежурство в състава на Компонентното командване за специални операции на силите за отговор на НАТО.", "date": "26.07.2017 14:28", "title": "Каракачанов наблюдава учение на тактическа група за специални операции"}
{"url": "https://www.24chasa.bg/novini/article/6357912", "text": "Близо час бившият служебен вицепремиер с ресор Европредседателство Деница Златева беше разпитвана по делото за парите, дадени на НДК, предаде БТА. В коментарите си тя беше лаконична и обясни, че е била извикана в качеството й на принципал на НДК за период от три месеца, в рамките на мандата на служебния кабинет. Не ме питаха нищо по-различно от това, което казах и пред ресорната комисия в НС, каза Златева. В края на мандата си, на 2 май, е получила писмо, че в сметките на НДК има над 8 млн. лева към 31 март. Не очаквайте обаче от един принципал да знае за всички разплащания, които прави едно търговско дружество, каза още тя.", "date": "26.07.2017 11:51", "title": "Разпитаха Деница Златева за парите на НДК"}
{"url": "https://www.24chasa.bg/novini/article/6357918", "text": "Жена загина при силна буря, разразила се снощи в североизточната част на Румъния, съобщава ТАСС, предава БТА.  Жената загинала, след като върху автомобила й паднало дърво, изкоренено от бурята. Над 500 дървета бяха изкоренени от силния вятър, достигаш скорост от 90 км/час, който нанесе щети и върху десетки домове и леки коли. Електричеството в 44 населени места беше прекъснато. В град Галац 22 души са постъпили в болница с наранявания от паднали клони на дървета, като един от постъпилите е с тежки травми, отбелязва агенция Аджерпрес.", "date": "26.07.2017 11:54", "title": "Жена загина при силна буря в Румъния"}
{"url": "https://www.24chasa.bg/novini/article/6357966", "text": "Гръцката полиция е арестувала руски мафиот, издирван от американските власти за пране на пари с виртуалната валута Биткойн, съобщава изданието \"Прото тема\", предава БТА.  38-годишният руснак е бил задържан на Халкидики. Смята се, че от 2011 г. той е ръководел престъпна организация, легализирала приходи от пране на пари с виртуалната валута Биткойн в размер на 4 млрд. щатски долара.", "date": "26.07.2017 12:01", "title": "Арестуваха руски мафиот на Халкидики"}
{"url": "https://www.24chasa.bg/novini/article/6358012", "text": "С между 330 и 402 млн. лв. да се увеличи бюджетът на здравната каса за 2018 г. поиска Български лекарски съюз. Целта е да се постигне баланс в системата на здравеопазването, да се запълнят дефицитите, да се увеличат качеството на медицинските услуги и достъпът на пациентите до тях. Съсловната организация вече е изготвила своето предложение за бюджет на НЗОК за 2018 г., в което има баланс между предвидените разходи и планираните приходи. То предстои да бъде представено пред финансиращите органи, здравното министерство, парламентарна здравна комисия и всички народни представители, заяви пред журналисти д-р Венцислав Грозев, председател на БЛС. По думите му, според направените от съсловната организация разчети, прогнозните приходи и трансфери в бюджета на НЗОК за следващата година могат да достигнат 3, 784 млрд. лв, като е налице и реална възможност да нараснат до границата от 3, 855 млрд. лв. Това на практика е увеличение в рамките на 330 до 402 млн. лв. в сравнение с предходната година. Повишението е в размер на 7-7,5% спрямо 2017 г., което не само смятаме, че е постижимо, но е и реално. Исканията ни за увеличение не са каприз, а реална необходимост. Време е да спрем да плануваме бюджет с дефицит, особено, особено в медицински дейности, допълни Грозев. Една част от средствата ще бъдат разпределени в доболничната помощ като идеята е да се осигурят повече направления за общопрактикуващите лекари и специалистите, за да може да се постигне и по-високо качество в самия лечебно-диагностичен процес. В болничната помощ средствата ще бъдат използвани, за да се изчисти надлимитната дейност, както и такава изобщо да бъде избегната. Лекарският съюз предлага и да се повишат цените на клиничните пътеки, които не са променяни в последните 10 г. \"Практика е всяка година да се изработва бюджет със заложен дефицит на здравната каса, от което следва или прехвърляне на дейности, които да бъдат платени през следващата година или изобщо да не бъдат разплатени, а това са реално извършени дейности. Всичко това създава напрежение и рефлектира върху достъпа на пациентите до системата и върху качеството на медицинските услуги\", допълни д-р Галинка Павлова, зам.-председател на съсловната организация. До необходимостта от повече средствата довеждат и повишения размер на минималната работна заплата, завишените здравноосигурителни прагове, променената вноска за сметка на държавата в размер на 5% за здравноосигурените лица, както и на по-успената събираемост на здравноосигурителните вноски, уточняват от БЛС.", "date": "26.07.2017 12:03", "title": "Лекарският съюз иска 402 млн. лв. повече в бюджет 2018 за здравната каса"}
{"url": "https://www.24chasa.bg/novini/article/6358013", "text": "\"Това, което говори Цветанов за \"Борисов 4\" е бутафория.\" Това заяви в парламента депутатът от БСП Стоян Мирчев. По-рано днес в декларация от парламентарната трибуна Мирчев заяви, че \"аферата със суджука в Добрич е олицетворение на управлението\". По-късно той бе контриран от председателя на ПГ на ГЕРБ Цветан Цветанов, който заяви, че от БСП влизат в парламента да правят скандали и добави, че българският народ, най-вероятно, ще подкрепи ГЕРБ за формиране на бъдещ кабинет \"Борисов 4\". \"Прочетохме декларация за актуалното състояние на държавата, свидетели сте какво се случва. От една страна застават един срещу друг работодатели, синдикати, работници. От друга страна на чисто битово равнище бият журналисти и нотариуси посред бял ден в центъра на столицата в парк, в който майки разхождат своите деца. Свидетели сме на побоища срещу лекари и преподаватели всеки ден в новините. Държавата колабира, държавните институции не функционират и това не може да продължава по този начин. Това се вижда от всеки един българин. Заради това беше и нашата декларация\", обясни той. По думите му аферата със \"суджука\" е класически пример за поведението на ГЕРБ при управлението на държавата. Днес е въпросът за 4 т. суджук утре ще е за 4 млрд, заяви още Мирчев. \"Сами сме свидетели на скандалите, които бяха около АПИ, около НДК. Скандалите за корупция са огромни и са с космически размери в България. Харчат се огромни средства и ресурси и никой не разбира за какво нещата стават все по-зле\", коментира още червеният депутат.", "date": "26.07.2017 12:04", "title": "Стоян Мирчев: Това, което говори Цветанов за \"Борисов 4\" е бутафория"}
{"url": "https://www.24chasa.bg/novini/article/6358022", "text": "ГЕРБ изтегля ограничението за финансиране на съсловните организации, което бе внесла като предложение за изменение на Закона за съдебната власт. Това обясни лидерът на депутатите от ГЕРБ и зам.-председател на партията Цветан Цветанов. Бойко Борисов е одобрил лично това, подчерта заместникът му. А също - че ГЕРБ е партията с най-голяма чуваемост. Няма лошо във финансирането на \"Америка за България\", категоричен е Цветанов. Той призова да се спре с разделението на организациите, които финансират, на добри и лоши. И изтъкна, че \"Америка за България\" до момента е помогнала със 170 милиона долара България, от които 105 е дала за образованието в страната. В Пловдив например е инвестирала 3 милиона лева в малката и 8 милиона в голямата базилика, даде пример Цветанов. Той обобщи - в страната постъпват средства също по норвежката и по швейцарската програма, и т.н. И обобщи - ГЕРБ иска прозрачност на финансирането и равнопоставеност на всички.", "date": "26.07.2017 12:07", "title": "ГЕРБ не вижда лошо в \"Америка за България\", оттегля забраната"}
{"url": "https://www.24chasa.bg/novini/article/6358036", "text": "Македонското правителство прие Доклада за състоялите се преговори и съгласувания текст на Договора за приятелство, добросъседство и сътрудничество между Република Македония и Република България, съобщи правителствената пресслужба, цитирана от агенция МИА, предава БТА.  Правителството взе решение, с което определя премиера Зоран Заев да подпише Договора за приятелство, добросъседство и сътрудничество между Република Македония и Република България.                                                                                                                                                                                                                                                                                                                       ", "date": "26.07.2017 12:08", "title": "Македония прие текста на договора с България, Зоран Заев го подписва"}
{"url": "https://www.24chasa.bg/novini/article/6358042", "text": "Премиерът Бойко Борисов е представил пред американския посланик Ерик Рубин договора за добросъседство с Македония. Това разказа посланикът, след като приключи срещата му с министър-председателя. Рубин дойде в Министерския съвет веднага след заседанието на правителството. Обсъдихме подпсването на договора с Македония и тода е изключително важна и положителна стъпка за региона, каза Рубин на излизане от сградата на Министерския съвет. Борисов и македонският премиер Зоран Заев ще подпишат договора на 2 август в Скопие и заедно ще честват годишнината от Илинденското въстание. Изграждането на газовата връзка с Гърциа, още една положителна стъпка, също бе обсъдено, разказа Рубин след срещата си с Борисов. В разговора на посланика с премиера не са обсъждани промените в съдебния закон, които забраняват финансирането от чужди фондации на съсловните организации на магистратите. Този проект бе наречен антиамерикански от завестник помощнк държавния секретар на САЩ за Европа Хойт Йи преди дни. Г-н Йи изрази нашата позиция достатъчно ясно, каза посланик Рубин след днешната среща с Борисов.", "date": "26.07.2017 12:09", "title": "Борисов представи договора с Македония на посланика на САЩ"}
{"url": "https://www.24chasa.bg/novini/article/6358051", "text": "Почти 60 000 къса нелегални цигари иззеха служители на МВР. Действията са в рамките на предприети акции и проверки, проведени на територията на различни областни дирекции и ГКПП. Това съобщиха от пресцентъра на министерството. Снощи на ГКПП „Капитан Андреево” е проведена съвместна операция от служители на ОД МВР - Хасково и служители на Митница „Бургас”. Съвместните действия са предприети с цел противодействие на контрабандата, превозването и съхранението на акцизни стоки без бандерол и други закононарушения на Закона за митниците, Закона за марките и географските означения, Закона за движение по пътищата и Кодекса за застраховане. В хода на операцията са проверявани лица, леки автомобили, микробуси и автобуси. При проверките са открити и иззети 11 560 къса цигари без акцизен бандерол; 13.9 грама зелена тревиста маса и 4.6 грама канабис; 706,300 грама златни накити; 4733 текстилни изделия и 414 чифта обувки. Съставени са по едно досъдебно и бързо производство 8 акта по Закона за митниците. Полицаи от столичното Второ Районно управление „Полиция” иззеха 42 600 къса цигари без бандерол. На 28 юни около 9.40 часа в хода на полицейска операция по противодействие на разпространение на акцизни стоки без бандерол служители от Второ Районно управление „Полиция” задържали 38-годишния с инициали А.А. Акцията била проведена на територията на столичния ж.к. „Филиповци” след получен сигнал за мъж, разпространяващ акцизни стоки без бандерол. При последвалите процесуално-следствени действия в дома на А.А. полицаите намерили и иззели 42 600 къса цигари от различни марки без акцизен бандерол. По случая било образувано досъдебно производство, а А.А. е задържан с полицейска мярка до 24 часа. След доклад на събраните материали в Софийска районна прокуратура задържаният е привлечен като обвиняем за престъпление по чл. 234 от НК и му е наложена мярка за неотклонение „подписка”. Над 2000 къса цигари и 10 кг тютюн са иззели служители на ОД МВР – Плевен входа на полицейска операция срещу противодействието на акцизни стоки. На различни места в частен дом в Кнежа, обитаван от 33-годишна жена, са открити 2036 къса контрабандни цигари от различни марки. Уведомена е прокуратурата, по случая е образувано досъдебно производство за престъпление по чл.234, ал.1 пр.2 от НК. 10,660 кг насипен тютюн 100 къса цигари са отрити в тайници на кооперативния пазар в Плевен. За случая са изготвени четири констативни протокола. Кюстендил. 2499 къса цигари от различни марки и без български акцизен бандерол са иззели вчера служители на сектор „Противодействие на икономическите престъпления“ при областната дирекция. Контрабандната стока била открита на работното място на 51-годишна жена. Работата по документирането на престъпление против данъчната система продължава. Полицаи и антимафиоти иззеха контрабандни цигари и тютюн в Брезник и Трън. Служители на сектор „Противодействие на икономическата престъпност“ при ОД МВР – Перник, колегите им от Териториален сектор „Борба с организираната престъпност“ и представители на Районно управление „Полиция” – Брезник проверили къща в брезнишкото село Велковци, обитавана от двама мъже с постоянен адрес столицата. Намерени и иззети са 2600 къса саморъчно направени цигари без бандерол и около 400 грама кафеникава ситно нарязана листна маса със специфичен мирис на тютюн. Срещу 54-годишния с инициали Н.Х. и 31-годишния с инициали В.Т. е образувано административно-наказателно производство и работата продължават служители от Районно управление „Полиция” – Брезник. Около един килограм тютюн е иззет от къща за гости в трънското с. Бусинци. Полицаи от Районно управление „Полиция” – Трън посетили имота, собственост на 61-годишния с инициали Н.Г. по сигнал за семеен скандал. При извършената проверка е открит плик с около един килограм суха листна маса с кафеникав цвят и мирис на тютюн. Срещу 61-годишния мъж е започнато досъдебно производство. Работата по разследването продължава.", "date": "26.07.2017 12:12", "title": "Иззеха 60 000 къса нелегални цигари при проверки на областни дирекции и ГКПП"}
{"url": "https://www.24chasa.bg/novini/article/6358069", "text": "Заподозрени членове на радикалната ислямистка групировка \"Боко харам\" отвлякоха 10 души от екип за геоложки проучвания от университета на Майдугури в Североизточна Нигерия. Това съобщи наелата ги държавна петролна компания, цитирана от Ройтерс, предава БТА.  Нигерийската Национална петролна компания проучва повече от година потенциално големи петролни запаси в басейна на езерото Чад. В този район от осем години има бунт на \"Боко харам\", в който са убити най-малко 20 000 души, а милиони са изселени. Геолозите били отвлечени близо до село Джиби в щата Борно вчера следобед. Сред тях има научни работници, шофьори и други служители.", "date": "26.07.2017 12:19", "title": "Членове на \"Боко харам\" отвлякоха геоложки проучвателен екип в Нигерия"}
{"url": "https://www.24chasa.bg/novini/article/6358100", "text": "Разузнавателни сведения от САЩ стоят в основата на инцидент, при който гръцката брегова охрана стреля по-рано този месец по турски кораб в Егейско море, съобщава турската частна телевизия НТВ, предава БТА.  , след като той отказал да се подчини на заповед да влезе в док на пристанище на о. Родос и се върнал в турски териториални води. По-късно се разбра, че действията на гръцката страна са били предприети въз основа на съмнения, че плавателният съд пренася наркотици. При извършената проверка на пристанище в Мармарис на борда на турския товарен кораб M/V ACT не беше намерена дрога. Според информация на в. \"Хабертюрк\" Турция е изпратила нота до Гърция във връзка със случая, а отговорът на гръцката страна бил, че разузнавателните сведения за предполагаемото наличие на наркотици са били предоставени от американската Служба за борба с наркотиците (ДЕА). Турция е потърсила обяснение от ДЕА какъв е източникът на сведенията. Първоначално службата отхвърлила твърденията, че тя е осигурила тази информация. Турция обаче настояла за официално изявление по въпроса, каквото така и не било направено. Инцидентът от 3 юли провокира напрежение между двете съседки, които имат териториални спорове в Егейско море.", "date": "26.07.2017 12:25", "title": "Разузнавателни сведения от САЩ са причината за стрелбата по кораб в Егейско море"}
{"url": "https://www.24chasa.bg/novini/article/6358134", "text": "69-годишна добричлийка е с опасност за живота след взрив на газова бутилка – съобщиха от Областната дирекция на МВР. Жената е транспортирана до Военномедицинската болница във Варна, където е настанена в реанимация с 85 % изгаряния по лицето и тялото. При извършения оглед от пожарникарите е установено, че инцидентът е възникнал вследствие на неправилно поставен маркуч към клапан на газова бутилка с обем 27 литра. Това е предизвикало изтичане на газ, която се възпламенява и причинява обгаряния на пострадалата. По случая е образувано досъдебно производство. ", "date": "26.07.2017 12:30", "title": "Жена е с опасност за живота след взрив на газова бутилка"}
{"url": "https://www.24chasa.bg/novini/article/6358096", "text": "Татяна Лолова, Жоржета Чакърова, Христо Мутафчиев, Юлиан Вергов, проф. Васил Стефанов, Нона Йотова, Надя Топалова, Кристина Белчева, Георги Йорданов, Мария Статулова, Вера Ганчева, Роза Радичкова бяха сред първите, които се простиха с голямата актриса Ванча Дойчева във фоайето на любимия й Народен театър, където тя изигра над 200 роли. Дойчева внезапно почина на 75 години в понеделник, в един от най-горещите юлски дни от сърдечна недостатъчност. Ще бъде погребана до съпруга си - известният лекар проф. Димитър Шойлев. Директорът на театъра Мариус Донкин посрещаше опечалените, а съболезнования приемаше дъщерята на актрисата Ани. Цветя поднесе и вицепрезидентът Илиана Йотова. С голям букет дойде и бившият министър на културата Вежди Рашидов. Актьорът Васил Стойчев - първият сценичен партньор на Ванча Дойчева е бил Бойчо Огнянов, а тя - още студентка, играла Рада Госпожина в постановката на проф. Кръстьо Мирски \"Под игото\" през 1966 г., разказа колко добър и слънчев човек е била тя. А проф. Стефанов припомни, че е била и председател на Съюза на артистите: \"Никога да никого не каза лоша дума, а толкова клюкарстваха зад гърба й. Тя беше над дребните неща\", припомни си той. \"Добър човек, добра съпруга, добра майка и най-важното - добра актриса\", лаконично каза Татяна Лолова. \"Сбогом, Ванча, ти се понесе към другите големи звезди\", бе написал някой в паметната книга.", "date": "26.07.2017 12:46", "title": "В траурната книга: Сбогом, Ванча, ти се понесе към другите звезди! (Снимки)"}
{"url": "https://www.24chasa.bg/novini/article/6358205", "text": "Предизвикателствата на съвремието и на глобалния свят изискват държавна позиция в подкрепа на българския език. Наложително е утвърждаването му като матуритетен там, където са големите български диаспори и приравняването му към общата европейска езикова рамка. Това каза вицепрезидентът Илияна Йотова по време на годишната конференция на Асоциацията на българските училища в чужбина, която е днес в Софийския университет \"Св. Климент Охридски\", цитира БТА. Йотова посочи, че представителите на асоциацията са хората, които задават посоката, вдъхновяват за откривателство и съхраняват българското самосъзнание. По думите й политиката за връзки с българските училища извън граници не може да се изчерпва само с признание или парични средства, а е необходимо внимание, отношение и ангажимент от страна на българската държава. Министърът на образованието Красимир Вълчев отбеляза, че благодарение на съвместната работа между МОН и асоциацията са утвърдени учебни програми, които са в съответствие с държавните образователни стандарти, и с езиковата рамка по български език и литература. Предстои разработването на учебни програми по история и по география. Според него трябва да се развие дистанционното обучение, за да се обхванат повече деца чрез българските неделни училища. МОН подкрепя усилията за признаване на българския език в матуритетен, особено в страните, където имаме големи диаспори, каза още той. Председателят на Държавната агенцията за българите в чужбина Петър Харалампиев посочи, че те много добре работят с Асоциацията на българските училища в чужбина и увери, че ще продължи това добро партньорство. Темата на форума е \"Десет години Асоциация на българските училища в чужбина - възродител и посланик на съвременна България по света\". В него участват депутати, представители на различни министерства, университетски преподаватели, синдикалисти. Конференцията се организира с участието на МОН, на СУ и Пловдивския университет \"Паисий Хилендарски\", на Българската източноправославна епархия за Западна и Средна Европа и Рилския манастир.", "date": "26.07.2017 12:52", "title": "Йотова: Предизвикателствата на съвремието изискват държавна подкрепа на българския език"}
{"url": "https://www.24chasa.bg/novini/article/6358207", "text": "Няколко палестинци, сред които лекар, журналист и 10-годишно момиче, са били ранени при сблъсъци с израелските сили за сигурност в нощта срещу сряда на фона на продължаващите демонстрации край джамията „Ал Акса“ в Ерусалим, съобщава информационната агенция Ma’an, цитирана от \"Фокус\".  До поредната ескалация на напрежението се е стигнало часове, след като израелските власти демонтираха детекторите за метал. Мярката, наложена миналата седмица, доведе до бойкот на джамията, в резултат на което бе взето решение за отстраняването им – но само, за да бъдат заменени от по-съвременна техника за наблюдение.", "date": "26.07.2017 12:53", "title": "Отново ранени при сблъсъци край джамията „Ал Акса“ в Ерусалим"}
{"url": "https://www.24chasa.bg/novini/article/6358257", "text": "Когато обвиняемият се яви без упълномощен защитник, в определени случаи /непълнолетно лице, лице с физически или психически недостатъци и др./ му се \"назначава резервен защитник, независимо от упълномощаването на защитник\". Това реши парламентът с гласувани на второ четене промени в Наказателно-процесуалния кодекс (НПК), съобщи БТА. Депутатите предвидиха възможност при фактическа и правна сложност на делото прокурорът да може да удължи срока за изпращане на делото в прокуратурата до 4 месеца. Ако и този срок се окаже недостатъчен, административният ръководител на съответната прокуратура или оправомощен от него прокурор може да го удължава по искане на наблюдаващия прокурор. Срокът на всяко удължаване не може да бъде повече от два месеца. Отпадна разпоредбата прокурорът от по-горестоящата прокуратура, съответно главният прокурор, да могат да определят по-кратък срок от поискания. Когато в досъдебното производство се установи, че престъплението се преследва по тъжба на пострадалия, наказателното производство не се прекратява, като прокурорът уведомява пострадалия за правото му в едномесечен срок да подаде тъжба по определен ред. НС прие още мярката за неотклонение \"задържане под стража\" в досъдебното производство да не може да продължи повече от две години, ако лицето е привлечено като обвиняем за тежко умишлено престъпление по чл. 411а, за което се предвижда наказание не по-малко от 15 години лишаване от свобода или друго по-тежко наказание, и повече от една година - в останалите случаи.", "date": "26.07.2017 13:02", "title": "Резервен защитник в определени случаи предвидиха депутатите в НПК"}
{"url": "https://www.24chasa.bg/novini/article/6357660", "text": "Глобиха с 4 хил. евро 79-годишна белгийка, която е шофирала поршето си с 238 км/ч. посред нощ, пише в. \"Газет ван Антверпен\", цитиран от \" \". На жената е била отнета и шофьорската книжка за срок от три месеца. Нарушителката обяснила постъпката си с това, че не могла да заспи и за да се разведри, решила да се повози с колата си. Дамата отбелязала, че нямала и понятие каква скорост е вдигнала, но била напълно съгласна с наказанието, което ѝ наложили.", "date": "26.07.2017 10:11", "title": "79-годишна белгийка кара посред нощ с 238 км/ч., глобиха я"}
{"url": "https://www.24chasa.bg/novini/article/6357684", "text": "От днес противниците на президента Николас Мадуро започват двудневна национална стачка в опит да го принудят да се откаже от провеждането на избори за Конгрес през почивните дни, които – съгласно думите им, ще институционализират автокрацията във Венецуела, съобщава Ройтерс, цитирана от \"Фокус\".  „От шест часа утре ще парализираме тази страна. Ще покажем на Николас Мадуро и неговата група, че няма любов за тях никъде във Венецуела или по света“, заяви един от депутатите от опозицията в навечерието на стачката. Опозицията, която има огромна подкрепа след години, прекарани в сянката на Социалистическата партия по време на управлението на предшественика на Мадуро Уго Чавес, твърди, че планираното Учредително събрание е фарс, предназначен само да задържи Мадуро на власт.", "date": "26.07.2017 10:17", "title": "Противниците на Мадуро започват двудневна национална стачка"}
{"url": "https://www.24chasa.bg/novini/article/6357688", "text": "Градушка с големина на орех е паднала в района на село Панагюрски колонии късно вчера, съобщи кметът на селото Петко Стоев, цитиран от \"Фокус\".  „Наистина, градушката беше силна и с немалки размери на ледените късове, но засега няма информация да са нанесени сериозни поражения. До момента никой от жителите на селото не се е оплакал, няма ударени автомобили или наранени хора. Единствено на места са унищожени част от насажденията в частните дворове”, допълни кметът. Той уточни, че в района на Панагюрски колонии няма никакви земеделски площи. „В тази насока нямаме загуби и това не ни притеснява, а и в планината е нормално да се случват такива неща”, коментира Стоев.", "date": "26.07.2017 10:21", "title": "Градушка с големина на орех падна в Пазарджишко"}
{"url": "https://www.24chasa.bg/novini/article/6357700", "text": "Гърция е събрала три милиарда евро от пускането на нови петгодишни облигации при лихва 4,625 процента, като офертите са били за над 6,5 млрд. евро, информират вестниците днес. Някои от изданията определят този ход на кабинета като успешен, а други като връщане назад към 2014 г., когато страната направи такъв опит, завръщайки се на капиталовите пазари, цитира БТА. В. \"Нафтемборики\" цитира финансовия министър, който обявява, че правителството смята да предприеме и други такива опити по отношение на пазарите. В интервю за изданието представителката на МВФ в Атина Делия Велкулеску отбелязва, че пробното излизане на Гъция на пазарите трябва да върви в крак с целите на спасителната програма, като преупреждава, че всякакво допълнително външно финансиране на страната може да увеличи дълга, а това според нея не бива да се случва. Във връзка с това Велкулеску приканва Гърция да нормализира плащанията по дълга за времето след края на нейната спасителна програма, която изтича през август догодина. В. \"Та неа\" пише, че Берлин е приветствал излизането на Гърция на пазарите, но германската страна припомнила, че правителството в Атина следва да продължи да се придържа към реализацията на договорените с кредиторите реформи. Волфганг Шойбле /финансовият министър на Германия/ също е приветствал излизането на Гърция на пазарите. В съобщение на германското финансово министерство се отбелязва, че завръщането на Гърция на капиталовите пазари е било и цел на текушщата консолидационна програма. В заглавие в.\" Катимерини\" коментира, че Гърция се е завърнала на пазарите след три загубени години. В. \"Прото тема\" смята, че \"дитирамбите\" в крайна сметка не са постигнали целите, които правителството е очаквало, и че готвеното от него тържествено отбелязване на този успех засега се отлагал за неопределено време. Според изданието това е станало, защото лихвеният процент, който кабинетът е осигурил за емитираните нови петгодишни облигации в действителност е бил много по-голям от този, постигнат при предишното излизане на Гърция на пазарите през пролетта на 2014 г. Специалисти, анализатори и представители на опозицията смятат, че след този акт Гърция ще може да получи заеми, които ще са много по-скъпи, отколкото през 2014 г.", "date": "26.07.2017 10:26", "title": "Гърция събра 3 милиарда евро от пускането на нови петгодишни облигации"}
{"url": "https://www.24chasa.bg/novini/article/6357708", "text": "Телефонни измамници са отнели 3600 лв. и златни накити от 61-годишна от Кърджали, съобщиха от Областната дирекция на МВР. Жената била „обработвана” в продължение на 2 часа от мъж, представил се за полицейски инспектор, който искал съдействие за операция по задържане на група за измами по телефона. Кърджалийската събрала всички налични пари и златни бижута и ги хвърлила от терасата на жилището, в което живее. След подадения сигнал в полицията е образувано досъдебно производство за измама и се издирва извършителят на деянието.", "date": "26.07.2017 10:30", "title": "Кърджалийка даде 3 500 лева на ало измамници"}
{"url": "https://www.24chasa.bg/novini/article/6357713", "text": "Жителка на село Винево, община Минерални бани, навърши 103 години. Поздрави и подаръци за баба Хафизе Халил е изпратил кметът на общината Мюмюн Искендер. Делегацията от общината при рожденичката е била водена от председателя на общинския съвет Мехмед Лятиф, съобщиха от местната администрация. Столетницата е родена и израснала в село Винево, в него е преминал и целият й живот. Тя предпочита да живее самостоятелно, въпреки че има трима сина и дъщеря. Нейните близки идват да й донесат храна и да почистят къщата. Като млада Хафизе отглеждала тютюн. Допреди една година тя сама се грижела за градината и къщата си. Съпругът на столетницата - Джафер Мюслю, починал преди 32 години и оттогава тя е сама, разказват от пресцентъра на общината. В община Минерални бани има трима столетници. Освен Хафизе Халил, на 103-годишна възраст е и Ана Хаджиева от село Караманци. Трета по възраст се нарежда Шефие Алиосман от село Ангел войвода, чиито години са 101. Според възрастните хора пословичното дълголетие на живеещите в района се дължи най-вече на минералната вода и чистия въздух.", "date": "26.07.2017 10:33", "title": "Жителка на село Винево, община Минерални бани, навърши 103 години"}
{"url": "https://www.24chasa.bg/novini/article/6357720", "text": "Барбара Синатра, вдовицата на легендарния актьор и певец Франк Синатра, е починала на 90-годишна възраст, съобщиха Асошиейтед прес и ДПА, предава БТА.  От Центъра за деца \"Барбара Синатра\" съобщават, че тя е починала във вторник в дома си в Ранчо Мираж, Калифорния, от естествена смърт, заобиколена от членове на семейството и приятели. Барбара Синатра е четвъртата съпруга на Франк Синатра. Преди да се омъжи за актьора и певец, бившата моделка е известна светска персона в Палм спрингс. Бракът му с Барбара е най-дългият за Франк. Двойката минава под венчило през 1976 г. и остава заедно до смъртта на Франк Синатра през 1998 г. Актьорът и певец преди това е бил женен за Нанси Барбато, Ава Гарднър и Мия Фароу. През 1986 г. Франк и Барбара Синатра основават Центъра за деца, носещ нейното име. Оттогава организацията е подпомогнала над 20 000 млади жертви на физически, сексуален и емоционален тормоз. От центъра съобщават също, че Барбара Синатра почти до последно е била активна, събирала е средства и се е срещала с деца, подпомагани от организацията.", "date": "26.07.2017 10:38", "title": "Съпругата на Франк Синатра почина\nна 90 години"}
{"url": "https://www.24chasa.bg/novini/article/6357758", "text": "Депутатите приеха промени в Кодекса на труда, предоставящи допълнителна защита на работниците в случаите на неизплатени заплати, съобщава „Фокус“. Законопроектът е внесен от всички парламентарни групи. „За“ промените на първо четене гласуваха 138 народни представители, „против“ - 0 , „въздържали се“ - 1, с което те бяха приети. С предвидените в Кодекса за труда измененения се засилват правомощията на Изпълнителна агенция „Главна инспекция по труда“, като се предоставят правомощия да се извършват проверки по повод изплащането на трудови възнаграждения и обезщетения след прекратяване на трудови правоотношения. Съгласно промените работодателите, които дължат възнаграждение и обезщетение на работниците си няма да могат да участват в процедури по обществени поръчки като изпълнители и подизпълнители. По време на дебатите по законопроекта депутатът от ГЕРБ Светлана Ангелова заяви, че пакетът от промените в Кодекса на труда заслужават адмирации и трябва да бъдат подкрепени. Според нея това е първата крачка към решаването на този важен проблем. По думите й решенията по казуса трябва да са консенсусни. В рамките на дебата народният представител от БСП Георги Гьоков заяви, че парламентарната му група ще подкрепи тези предложения, защото са добри и са настоявали за тях. Според него промените в Кодекса на труда обаче не решават проблема с неизплатени заплати докрай. По думите му промените не прекратяват практиката при натрупани задължения към работниците фирмите да се прехвърлят.", "date": "26.07.2017 10:45", "title": "Приеха промени в Кодекса на труда, защитаващи работниците и служителите"}
{"url": "https://www.24chasa.bg/novini/article/6357768", "text": "Проект за промяна в конституцията, за да отпадне имунитетът на депутатите, внася \"Воля\" в деловодството на парламента в петък - последния ден преди ваканцията. Това обяви народният представител Пламен Христов и негови колеги от ПГ на Веселин Марешки. Текстът е подписан от 12-те членове на групата и изпратен на останалите ПГ. За да се внесе, е нужна подкрепа от 60 депутати. \"Надявам се след малко пред нашата стая да се образува опашка\", оптимисти са от \"Воля\". Остава имунитетът, даващ защита за изказвания и гласуване в пленарната зала. През 2015 г. ГЕРБ са инициирали същото, напомни Христов. В Швеция, Финландия и Норвегия няма. \"Предложили сме и на президента Румен Радев да инициира тази промяна в конституцията - с нашия текст, който изпратихме и на него, или с нов текст\", добави Христов.", "date": "26.07.2017 10:46", "title": "\"Воля\" чака подкрепа за падане на депутатския имунитет"}
{"url": "https://www.24chasa.bg/novini/article/6357765", "text": "Екипи от пожарната и полицията втори ден издирват 7-годишно момче, изчезнало в река Вит до плевенското село Комарево във вторник по обед. Според сигнала, получен в 12,52 ч от тел. 112, детето паднало, докато опитвало да премине брод през реката и течението го отнесло в дълбок вир. Незабавно сформираната група от спасители започнала претърсване на района. Изпратен е и екип на спешна помощ. Полицейска проверка установила, че момчето е от Плевен. В сряда издирването продължава, съобщи плевенската полиция.", "date": "26.07.2017 10:48", "title": "Втори ден издирват 7-годишно момче, паднало във Вит до плевенско село"}
{"url": "https://www.24chasa.bg/novini/article/6357772", "text": "Столични полицаи задържаха трима мъже за саморазправа на пътя. Инцидентът е станал снощи, около 20.30 часа след тунела на ж.к. „Люлин”, съобщиха от пресцентъра на МВР. Сигнал за възникнало спречкване след лек пътен инцидент бил подаден в полицията снощи около 20.30 часа. По първоначални данни, водач на лек автомобил спрял на червен сигнал на светофара след тунела на ж.к. „Люлин”, когато усетил лек удар отзад от друг автомобил. Шофьорът на ударената кола слязъл да провери какво се случва и тогава бил нападнат от водача на втората кола. Двама мъже, намиращи се в близост до произшествието, също се включили в побоя. На място незабавно били изпратени екипи на полицията и спешна помощ. Пострадалият бил транспортиран в болнично заведение за оказване на медицинска помощ, прегледан и освободен. Тримата нападатели са задържани в Девето Районно управление „Полиция” с мярка за 24 часа. Предстои в рамките на образуваното досъдебно производство, под надзора на Софийска районна прокуратура, да бъдат изяснени всички факти и обстоятелства около случилото се.", "date": "26.07.2017 10:52", "title": "Полицаи задържаха трима мъже за саморазправа на пътя в ж.к. „Люлин”"}
{"url": "https://www.24chasa.bg/novini/article/6357778", "text": "Министърът на външните работи на Турция Мевлют Чавушоглу подчерта, че диалогът между Брюксел и Анкара трябва да продължи, въпреки някои неуспехи в разговорите досега, пише вестник Daily Sabah, цитиран от \"Фокус\".  Говорейки в рамките на пресконференция, последвала разговорите на високо ниво в белгийската столица, Чавушоглу отбеляза, че въпреки липсата на разногласия по регионалните въпроси, такива определено са налице в двустранните отношения между Турция и ЕС. В отговор на критиките срещу антитерористичните операции на Турция, първият дипломат на Анкара обясни: „Ако не разграничаваме демократичната опозиция от онези, които подкрепят тероризма, тогава точно там започва проблемът“. Чавушоглу отбеляза, че непризнаването на ФЕТО от ЕС като терористична група означава, че всяка стъпка от турското правителство ще бъде тревтирана от Брюксел като нарушение на закона. Във вторник върховният представител на ЕС по въпросите на външните работи и политиката на сигурност Федерика Могерини и комисарят по въпросите на европейската политика на добросъседство и преговорите за разширяване Йоханес Хан организираха политическия диалог на високо равнище между ЕС и Турция в Брюксел. Турция бе представена от министъра на външните работи Мевлют Чавушоглу и министъра по европейските въпроси Омер Челик. Страните обсъдиха отношенията между Брюксел и Анкара и разговаряха за общите предизвикателства, по-специално по отношение на регионални и международни въпроси.", "date": "26.07.2017 10:54", "title": "Чавушоглу: Диалогът с ЕС трябва да продължи, въпреки неуспехите"}
{"url": "https://www.24chasa.bg/novini/article/6357782", "text": "\"Има Борисов-1, Борисов-2, Борисов-3, може да има и Борисов-4.\" С тези думи лидерът на депутатите от ГЕРБ Цветан Цветанов възпламени от трибуната пленарната зала - провокиран, че Стоян Мирчев от БСП прочете оттам декларация срещу суджука. \"Разбираме болката ви и вашето неудовлетворение. Разликата обаче е, че Мартинов напусна парламента, а вашият депутат, чието име е замесено в купуването на гласове - не\", подчерта Цветанов. И призова към конструктивност, като напомни, че от ГЕРБ няма да нарушават бонтона и остават с протегната ръка към опозицията. \"Благодаря на \"Обединените патриоти\", \"Воля\", ДПС и разумните народни представители в БСП, които дано да повлияят на останалите. Избирателите дават оценка на нашата дейност\", заключи Цветанов.", "date": "26.07.2017 10:56", "title": "Цветанов: Може да има и Борисов-4"}
{"url": "https://www.24chasa.bg/novini/article/6357784", "text": "В съобщение в социалната мрежа „Фейсбук“ министър-председателят на Албания Еди Рама подчерта, че сръбското признаване на Косово би било „ясно решение по пътя от тъмния тунел към светлината“, пише белградският вестник Danas, цитиран от \"Фокус\".  Призовавайки за продължаване на диалога между Белград и Прищина, Рама похвали статията, написана от президента Александър Вучич за вестник Blic, в която отбелязва, че вътрешният диалог за Косово от решаващо значение за бъдещето на Сърбия и на сръбския народ. „Време е като народ да спрем да зариваме главата си в пясъка, да опитаме да бъдем реалисти, да не позволяваме да загубим или предадем на някого това, което имаме, но и да не чакаме да ни бъде върнато в ръцете онова, което отдавна сме загубили“, написа Вучич в статията си. Точно този цитат Рама цитира в съобщението си в социалната мрежа.", "date": "26.07.2017 10:57", "title": "Премиерът на Албания призова Сърбия да признае Косово"}
{"url": "https://www.24chasa.bg/novini/article/6357779", "text": "Застреляният тази сутрин в Пловдив собственик на фитнес е Данаил Божилов. Показното убийство е извършено в близост до парка Лаута. Говори се, че убитият е съдружник на олимпийския шампион по гребане кану Николай Бухалов, но гребецът отрече. \"Моят съдружник е друг\", каза спортистът. Районът е отцепен и в момента се извършват следствено-оперативни действия. Преди години наблизо беше застрелян Димитър Лудия, който е бил клиент на същия фитнес.", "date": "26.07.2017 10:58", "title": "Убитият собственик на соларно студио е Данаил Божилов"}
{"url": "https://www.24chasa.bg/novini/article/6357798", "text": "Голям горски пожар бушува в окръг Измир, Западна Турция, съобщава Анадолската агенция, предава БТА.  Огънят се вирхи на площ от 100 хектара в гориста местност в района на град Байъндър. Не е известна причината за възникването му. Пожарникарите се борят със стихията с помощта на техника на регионалната дирекция по горите в Измир, както и на машини, изпратени от околни общини в помощ на измирските противопожарни екипи. Временно до сутринта са били прекъснати усилията за борба с огъня по въздух с хеликоптери", "date": "26.07.2017 11:01", "title": "Голям горски пожар бушува в Измир"}
{"url": "https://www.24chasa.bg/novini/article/6357818", "text": "Заместник-министърът на външните работи на Русия Сергей Рябков смята действията на САЩ за стъпка към ликвидиране на перспективите за нормализация на отношенията с Русия, съобщава ТАСС, предава БТА.  Дипломатът коментира за ТАСС одобрения от Камарата на представителите в Конгреса на САЩ законопроект, засилващ едностранните санкции срещу Русия, Иран и Северна Корея, пояснява агенцията. Според Рябков станалото \"не се вмества в рамките на здравия разум\". \"Авторите и спонсорите на този законопроект правят много сериозна стъпка в посока към ликвидиране на перспективите за нормализация на отношенията с Русия\", добави той. Москва вижда във Вашингтон източник на опасност и действа въз основа на тази представа, каза руският дипломат. По думите му приемането на законопроекта е осъзнат избор на враговете на Русия в САЩ, които \"съвсем са се разпасали\". \"Съответно ще приемаме по този начин и днешна Америка. Вашингтон е източник на опасност. Трябва да разбираме това и да действаме според това разбиране - премерено, разумно и спокойно\", заяви Рябков. \"Десетки пъти сме казвали, че тези действия няма да останат без отговор. Според мен при всичкото нежелание на днешен Вашингтон да слуша и да чува когото и да било, освен себе си, нашият сигнал все пак е стигнал\" до него, допълни дипломатът.", "date": "26.07.2017 11:07", "title": "Рябков: Новите санкции на САЩ намаляват шанса за нормализация на отношенията"}
{"url": "https://www.24chasa.bg/novini/article/6357817", "text": "Застреляният бизнесмен е на 43 години и е от Дупница. Той е разхождал кучето си на една от алеите в парка Лаута, когато бил пронизан от смъртоносния куршум. Това е станало между 8:30 и 9 часа тази сутрин, когато е подаден сигналът. Тогава граждани намерили тялото. \"Убитият има дребен бизнес, но все още се уточнява какъв е той\", каза зам.-окръжният прокурор Галин Гавраилов. Според прокурор Галин Гавраилов застреляният Данаил Божилов имал бизнес със соларно студио. Той живеел в пловдивския район \"Тракия\" от 10 години и всяка сутрин разхождал своето куче. Гавраилов изключи инцидентът да има връзка с убийството на Димитър Лудия преди години, което бе извършено до хотел в близост до същия парк. \"В района на убийството има 22 камери, но те са разположени по главната алея на парка, а не на самото място, където е застрелян бизнесменът\", посочи кметът на пловдивския район \"Тракия\" Костадин Димитров. В момента се извършват огледи на мястото.", "date": "26.07.2017 11:19", "title": "Застреляният в Пловдив е 43-годишен от Дупница (Снимки)"}
{"url": "https://www.24chasa.bg/novini/article/6357855", "text": "Днес Европейският съд потвърди решението си движението „Хамас“ да остане в „черния“ списък на терористични организации, въпреки призивите да бъде извадено от него, съобщава AFP, цитирана от \"Фокус\". Съдът отмени решение от 2014 г., заявявайки, че „не е трябвало да бъде отменяно включването на „Хамас“ в европейския списък на терористичните организации“.", "date": "26.07.2017 11:24", "title": "Потвърдиха решението „Хамас“ да остане в списъка на терористични организации"}
{"url": "https://www.24chasa.bg/novini/article/6357864", "text": "Северна Корея заплаши да нанесе ядрен удар \"в сърцето на САЩ\", ако Вашингтон се опита да смени режима й. Това съобщи агенция Йонхап, цитирана от БТА.  \"Ако САЩ дръзнат да проявят и най-малък признак, че се опитват да свалят върховното ни ръководство, ще нанесем безпощаден удар в сърцето на САЩ с могъщия си ядрен чук\", заяви говорител на външното министерство в Пхенян. Смята се, че тази заплаха е реакция на изказване на шефа на ЦРУ Майк Помпейо, който намекнал за смяна на режима на форум миналата седмица. Според свидетели Помпейо казал, че най-важното нещо, което могат да предприемат САЩ, е да \"направят разграничение между ядрен капацитет и човек с намерение да използва ядрено оръжие и да ги разделят\". Изказването на Помпейо \"премина границата и сега стана ясно, че крайната цел на правителството на Тръмп е смяна на режима\", каза говорителят на севернокорейското външно министерство. \"Ако върховното достойнство на КНДР е застрашено, трябва превантивно да се унищожат страните и хората, които са замесени пряко или косвено в това чрез мобилизиране на всякакви средства за удар, включително ядрен\", добави говорителят. От началото на миналата година Северна Корея тества две ядрени бомби и различни ракети. На 4 юли тя изпробва междуконтинентална балистична ракета. Според анализатори това я я е доближило допълнително към способността да изстреля ракета, която може да удари САЩ.", "date": "26.07.2017 11:28", "title": "Северна Корея заплаши с ядрен удар САЩ, \nако те се опитат да сменят режима й"}
{"url": "https://www.24chasa.bg/novini/article/6357865", "text": "Бившият вицепремиер за Българското европредседателство в служебния кабинет Деница Златева е поредният призован за разпит в Специализираното звено \"Антикорупция\" по разследването за т.нар. дело \"НДК\", предаде  Показания за това как се в управлявала културната институция вече дадоха вицепремиерът Томислав Дончев и министърът за европредседателството Лиляна Павлова.", "date": "26.07.2017 11:30", "title": "Деница Златева е на разпит заради казуса \"НДК\""}
{"url": "https://www.24chasa.bg/novini/article/6357868", "text": "Новоназначеният турски министър на храните, земеделието и животновъдството Ахмет Ешреф Факъбаба предлага намаляване на порционите в луксозните хотели, за да се ограничи разхищението на храна на фона на глада и недохранването по света, съобщава \"Хюриет дейли нюз\", предава БТА.  \"В днешния свят близо 800 милиона души са изправени пред глад и недохранване. Глобалният мир не може да бъде поддържан, ако не бъде гарантирана сигурност на прехранването\", заяви министърът. По думите му около 1,3 милиарда тона храна от общо 4 милиарда тона се разхищават всяка година. Според Факъбаба за част от това разхищаване са отговорни луксозните хотели, които поднасят ненужно големи количества храна. \"Успяваме да консумираме едва половината от тях\", заяви министърът, добавяйки, че откакто е започнал работа в министерството, подтиква хотелите да намалят порционите. Той уточни, че препоръката му се отнася конкретно към луксозните хотели. Турция, която има множество морски курорти, посещавани от огромен брой чуждестранни туристи през дългия летен сезон, е известна с отличните условия за хранене и богатото изобилие на храна в хотелите. Много популярна, особено сред посетителите, търсещи по-изгодни условия за почивка, е системата \"ол инклузив\", предоставяща на туристите целодневни изкушения от турската и чуждестранната кухня и алкохолни и безалкохолни напитки. Преди време турският министър на туризма допусна възможността Турция да се откаже от концепцията \"ол инклузив\".", "date": "26.07.2017 11:30", "title": "Турски министър предлага мерки за ограничаване разхищението на храна"}
{"url": "https://www.24chasa.bg/novini/article/6357866", "text": "Трупът на 43-годишния Данаил Божилов все още не е вдигнат и на място се извършват оперативно-следствени действия. Той е бил пронизан от 1 куршум в сърдечната област, който го оставил на място, казаха разследващи. Божилов живеел в района на парка и всяка сутрин разхождал кучето си. Според прокуратурата убитият не е криминално проявен.  Издирват се свидетели.", "date": "26.07.2017 11:31", "title": "1 куршум в сърдечната област покосил пловдивския бизнесмен (Снимки)"}
{"url": "https://www.24chasa.bg/novini/article/6357875", "text": "Най-малко 26 войници са убити, а други 13 ранени при атака на талибаните срещу военна база в афганистанската провинция Кандахар, съобщава AFP, цитирана от \"Фокус\".  Талибаните „нападнаха снощи военен лагер в района Карзали, в областта Хакрес, в провинция Кандахар“, уточни говорител на Министерството на отбраната. Афганистанските войници „се противопоставиха смело\", убивайки повече от 80 бунтовници, допълни говорителят.", "date": "26.07.2017 11:33", "title": "Най-малко 26 афганистански военни  загинаха при атака на талибани в Кандахар"}
{"url": "https://www.24chasa.bg/novini/article/6357885", "text": "Районен съд – Бургас определи да бъде взета мярка за неотклонение „Задържане под стража“ спрямо петимата обвиняеми – Георги Д., Георги Н., Димитър Х., Пламен Р. и Красимир А., за извършено хулиганство в бар в гр. Созопол. Това съобщиха от пресцентъра на Районния съд в Бургас . Досъдебното производство е образувано на 23.07.2017 г. по разследването на „Виновните лица“. В хода на разследването като обвиняеми са привлечени Георги Н., Пламен Р. и Красимир А. Спрямо обвиняемите са повдигнати обвинения за престъпления от общ характер, за които се предвиждат наказания за Георги Д. и Димитър Х. до шест години „Лишаване от свобода“, а за Георги Н., Пламен Р. и Красимир А. до пет години „Лишаване от свобода“. От установената до момента фактическа обстановка, Районен съд – Бургас намери, че са налице всички предпоставки за вземане спрямо обвиняемите на най-тежката мярка за неотклонение „Задържане под стража“. Настоящата съдебна инстанция направи извод за обосновано предположение за авторство на деянието от страна на петимата обвиняеми. Съпричасността към деянието от страна на Георги Д. , Георги Н., Димитър Х., Пламен Р. и Красимир А. се установява безпротиворечиво от показанията на всички разпитани свидетели, които посочват, че именно обвиняемите, придружени и от поне още 10 неустановени към момента лица, са влезли около 01.30 часа, в бар в гр. Созопол, като не са заплатили такса „вход“ при влизането в заведението и не са преминали през проверка за оръжия. Обвиняемите са носили в себе си огнестрелно и хладно оръжие, както и електрошок, които са държали в ръце, видно за всички присъстващи. Георги Д., Георги Н., Димитър Х., Пламен Р. и Красимир А. са нанасяли удари, блъскали хора и хвърляли предмети в заведението и са отправяли заплахи както към посетителите, така и към персонала, управителя и собственика на бара. Така посочените действия са станали достояние на множество лица, предизвиквайки възмущение и уплаха у тях. При вземането на най-тежката мярка за неотклонение „Задържане под стража“, Бургаският районен съд взе предвид действията на обвиняемите, които не са били провокирани, като са имали като първопричина – хулигански подбуди. Деянието е осъществено на публично място, станало достояние на множество граждани, като е създало изключително силен отрицателен обществен отзвук. Съдът намира поведението на обвиняемите като грубо нарушение на обществения ред. Чрез действията си Георги Д., Георги Н., Димитър Х., Пламен Р. и Красимир А. са засегнали нормите на нравствеността и деянието е осъществено демонстративно и безпардонно. Според съда, деянието се отличава с голям интензитет, тъй като по досъдебното производство има данни за насочване действията на обвиняемите към голям брой хора, на оживено място, очевидно с цел същите да станат достояние на множество лица, като демонстрират пълно незачитане на установения в страната правов ред. Тези изводи на съда се основават на факта, че обвиняемите са носили в себе си мачетета, ножове, огнестрелно оръжие и електрошок, които са размахвали и насочвали срещу част от присъстващите. Те са отправяли и заплахи, като са нанесли удари на множество лица, едно от които е с избит зъб, в следствие на нанесения му бой. Съдът отчете самия факт на влизане в заведението на голяма група млади мъже, които демонстрират притежанието на оръжия и нанасят удари на пострадали лица, което очертава обвиняемите като хора с изключително висока степен на обществена опасност, които могат с оглед липсата на волеви задръжки и изградена критичност към поведението си, да осъществят и друго общественоопасно деяние, ако към тях не се приложи най-тежката мярка за неотклонение, а именно „Задържане под стража“. Определението на Районен съд – Бургас може да бъде обжалвано или протестирано пред Окръжен съд – Бургас в тридневен срок.", "date": "26.07.2017 11:37", "title": "Задържаха за постоянно биячите от бара в Созопол"}
{"url": "https://www.24chasa.bg/novini/article/6357893", "text": "Убитият в Пловдив бизнесмен Данаил Божилов е завършил академично гребане в спортното училище на ЦСКА. Той е на 43 години, родом от Дупница, но от десетина години живеел в Пловдив. От прокуратурата заявиха, че развивал дребен бизнес като собственик на соларно студио.  Божилов живеел в пловдивския район \"Тракия\" и всяка сутрин разхождал своето куче, както и днес,  Божилов няма адресна регистрация в Пловдив, показа проверка на \"24 часа\". Регистриран е в Дупница. Там има и регистрирана фирма на негово име.                                                                                                                                                                                                                                                                                                                       ", "date": "26.07.2017 11:44", "title": "Вижте убития Данаил Божилов (Снимки)"}
{"url": "https://www.24chasa.bg/novini/article/6357895", "text": "Народните представители приеха на второ четене промени в Наказателно-процесуалния кодекс, според които мярката за неотклонение „задържане под стража“ в досъдебното производство не може да продължи повече от 2 години, съобщава „Фокус“. Промените бяха приети със 77 гласа „за“ и 42 „против“. Те се отнасят за случаи, в които лицето е привлечено като обвиняем за тежко умишлено престъпление, за което се предвижда наказание не по-малко от 15 години лишаване от свобода или друго по-тежко наказание и повече от една година - в останалите случаи. Крум Зарков от БСП обясни, че комисията по правни въпроси предлага основание за задържане под стража да има и тогава когато по Наказателен кодекс е предвидено, че обективната истина може да бъде разкрита в дело и в отсъствието на обвиняемия. „Отсъствието на обвиняемия по делото би могло да бъде основание и прието като реална опасност и да доведе до най-тежката мярка задържане под стража. В това предложение няма никаква логика“, коментира той. Председателят на правна комисия Данаил Кирилов посочи, че, ако се повдига задочно обвинение на едно лице, в случай например, че то бере ягоди в Англия, това не е освобождаващо го обстоятелство, а индикация, че има опасност то да се отклони от обвинението и от евентуалното наказание.", "date": "26.07.2017 11:46", "title": "Решиха мярката „задържане под стража“ да не продължава повече от 2 г. при обвинение за тежко престъпление"}
{"url": "https://www.24chasa.bg/novini/article/6357906", "text": "Мъж е загинал след пожар в лек автомобил, съобщиха от Областната дирекция на МВР – Благоевград. Около 09:55 часа днес е получен сигнал за възникнал пожар в лек автомобил „Фолксваген Голф” на път III-198 в района на разклона за село Старчево, Община Петрич. При инцидента е загинал водачът на автомобила, чиято самоличност е в процес на установяване. За случая е уведомена Районна прокуратура – Петрич. Работата по установяване на причините за инцидента продължава. ", "date": "26.07.2017 11:51", "title": "Мъж загина след пожар в колата си в Благоевградско"}
{"url": "https://www.24chasa.bg/novini/article/6358246", "text": "Соларното студио на   имало доста клиенти. Управлява се от Мая Карлова, жената, с която живее и имат момиченце. \"Сутринта Мая отвори студиото, но по-късно й съобщиха тъжната вест и тя бързо го затвори\", разказаха хора от съседното заведение. Те описват Данаил като \"много готин и изключително спокоен\". Всеки ден си разхождал кучето. \"С детето и жена си често излизаха, били много разбрани и двамата\", добавиха те. \"От година и половина - две, откакто са тук, не мога да кажа една лоша дума\", заяви сервитьор от близкото заведение. Той и колегите му се чудят каква може да е причината за убийството. \"Много интересно с кой олимпийски медалист свързват Данаил\", казаха многозначително те.  Студиото се радвало на голяма посещаемост, тъй като и цените били много поносими. \"С тези тарифи няма как да трупаш много пари\", коментираха съседи.", "date": "26.07.2017 13:06", "title": "Соларното студио на застреляния Данаил Божилов работи за 50 стотинки на минута"}
{"url": "https://www.24chasa.bg/novini/article/6358281", "text": "Средно между 5 и 10 минути по-малко ще чакат пътниците на спирките на автобусните линии 12, 20 и 31. Това съобщиха от пресцентъра на Центърът за градска мобилност.  Причината е в увеличените на брой коли, обслужващи линиите, както и увеличения пробег в километри, който транспортният оператор ще изпълнява - общо 338,6 км повече от този към момента на ден. За линия 31 времето между отделните коли е намалено с 5 минути в сутрешните върхови часове. За линия 20 то е намалено с 5 минути в не пиков час, а при линия 12 - времето е намалено с 15 мин в следобедните върхови часове. Новите 60 нископодови газови автобуси, които бяха представени на 25 юли, ще влязат постепенно в експлоатация. Нископодови превозни средства първо тръгват по петте линии на 12, 90, 117,118 и 119. След това този тип коли ще се движат и по маршрутите на 18, 20, 22, 24, 25, 27, 29, 30, 31, 81 и 86. Превозните средства, които притежават и стандарт EURO6, ще заменят над 20-годишните автобуси. Най-много от новите автобуси ще се движат по маршрута на линия 86 (АП Малашевци -жк Свобода), по линиите на 30 и 31, които свързват кв. Обеля съответно със с. Балша и село Голяновци, както и по маршрута на линия 27. Първите двадесет от новите автобуса ще тръгнат от днес по линии основно в северните и западните райони на София - Нови Искър, Кремиковци, Връбница, Надежда. Останалите 40 превозни средства ще бъдат пуснати в движение от 1 август. Автобусите са 100 местни с 32 седящи места, напълно климатизирани и с налични камери и монитори, гарантиращи по-голяма безопасност. Те разполагат с платформа за по-добра достъпност при качване и напълно отговарят на най-високия екологичен стандарт евро 6. Двигателят им е 320 конски сили, като това е най-мощния двигател от този клас. С едно зареждане такъв автобус може да измине средно 600 киломерта. С такъв вид градски превозни средства вече разполага градския транспорт на градове в Англия, Италия и Испания.", "date": "26.07.2017 13:12", "title": "Намаляват времето за чакане по спирките на част от автобусите в София"}
{"url": "https://www.24chasa.bg/novini/article/6358286", "text": "Бетоновоз, движейки се назад, е блъснал жена в Сандански. Това съобщи Йорданка Шаркова, говорител на Областна дирекция на МВР-Благоевград, предаде \"Фокус\". Инцидентът е станал в района на новостроящата се автогара. По първоначални данни пострадалата е с фрактура на крака, но не е ясно какви са другите й травми и дали има опасност за живота й. Тя е транспортирана в болницата в Сандански.", "date": "26.07.2017 13:14", "title": "Бетоновоз е блъснал жена в Сандански"}
{"url": "https://www.24chasa.bg/novini/article/6358294", "text": "Малко преди обяд журналистът Иво Никодимов бе опериран във Военномедицинска академия. От лечебното заведение уточняват, че му е направена малка оперативна интервенция за наместване на носни кости. Той вече е извън упойка, стабилен е, чувства се добре и се възстановява. Ще остане под наблюдение в болницата поне още два дни. Иво Никодимов бе приет във ВМА вчера, след като бе нападнат от трима побойници в Борисовата градина.", "date": "26.07.2017 13:17", "title": "Иво Никодимов премина операция, стабилен е"}
{"url": "https://www.24chasa.bg/novini/article/6358305", "text": "Правителството на испанския автономен регион Каталония планира откриването на свое представителство в Хърватия, което да обхваща страните от Югоизточна Европа. Информацията бе потвърдена от високопоставен представител на регионалния парламент в Барселона, съобщава македонската агенция „Макфакс“, предава \"Фокус\".  Така само два месеца преди насрочения референдум за независимост политическата борба между Барселона и Мадрид се пренесе и в района на Балканите. „В Хърватия най-вероятно ще открием свое представителство, както ще направим и в други части на Европа“, уточни източник от управляващите кръгове в Каталония.", "date": "26.07.2017 13:22", "title": "Каталония планира откриване на свое представителство в Загреб"}
{"url": "https://www.24chasa.bg/novini/article/6358315", "text": "Полицията във федералната германска провинция Мекленбург-Предна Померания е задействала антитерористична операция, в рамките на която се извършват обиски на множество обекти, съобщава националният ежедневник Die Frankfurt Allgemeine Zeitung, предава \"Фокус\".  Говорител на Федералната прокуратура потвърди информацията за операцията. С оглед на нейното продължаване обаче властите отказаха да разкрият допълнителни подробности. Медиите вече разпространиха данни, съгласно които полицията е задействала акция срещу ислямисти. Съобщава се и за извършени арести.", "date": "26.07.2017 13:27", "title": "Германия провежда антитеростична операция, извършват се множество обиски"}
{"url": "https://www.24chasa.bg/novini/article/6358298", "text": "Главният съветник на Съда на ЕС - генералният адвокат Ив Бо заяви, че не трябва да се дава ход на дело по жалбите на Словакия и Унгария, в които се оспорва задължителното пренастаняване на бежанци в целия ЕС, предаде БТА. Двете източноевропейски страни, подкрепени от съседката си Полша, смятат, че схемата за задължителни квоти за приемане на бежанци, одобрена от ЕС през 2015 г., е незаконна. Програмата има за цел да облекчи натиска над системите за приемане на бежанци в Гърция и Италия след масовата имиграция през Средиземно море. Генералният адвокат отхвърли повечето процедурни аргументи на Братислава и Будапеща и заяви, че схемата за пренастаняване на 120 000 бежанци е \"подходяща за постигане на зададената цел\". Когато мярката бе приета през септември 2015 г., против нея гласуваха Унгария, Словакия, Румъния и Чехия, отбелязва ДПА. В становището си Ив Бо заяви, че договорите на ЕС разрешават приемане на мерки за справяне с ясно идентифицирани извънредни ситуации. Според него ЕС не е надхвърлил правомощията си, а гласуваният механизъм е \"всъщност пропорционално средство\" за справяне с бежанския поток към Гърция и Италия. Словакия и Унгария внесоха жалбите през декември 2015 г. Решение на Европейския съд се очаква по-късно тази година.", "date": "26.07.2017 13:27", "title": "Генералният адвокат на Съда на ЕС: Да се отхвърлят жалбите на Словакия и Унгария за бежанците"}
{"url": "https://www.24chasa.bg/novini/article/6358356", "text": "Иранка, която опитала да премине нелегално ГКПП \"Дунав мост\", е осъдена по бързо производство на Районната прокуратура в Русе. Това съобщиха от прокуратурата. 45-годишната Найма К. се признала за виновна и сключила споразумение с прокуратурата, одобрено от съда. Тя била заловена на граничния пункт на 12 юли тази година. Съдът е наложил на жената условна присъда от половин година затвор с три години изпитателен срок и глоба от 150 лева.", "date": "26.07.2017 13:30", "title": "Осъдиха иранка за опит да премине нелегално ГКПП \"Дунав мост\""}
{"url": "https://www.24chasa.bg/novini/article/6358358", "text": "През изминалата седмица Окръжна прокуратура – Благоевград предаде на съд двама обвиняеми, нарушили правилата на движение, в резултат на което загинали пешеходци. Това съобщиха от пресцентъра на Апелативна прокуратура – София. Обвиняемият с инициали Б.К. на 4 януари 2016 г. управлявал собствения си лек автомобил „Опел“ в Сандански. На кръстовището на ул. „Даскал Козарев“ и ул. „Васил Левски“, управлявайки колата на заден ход, при избиране на скоростта на движението, той не се съобразил с атмосферните условия и с конкретните условия на видимост. Вследствие на допуснатите от него нарушения Б.К. причинил смъртта на пешеходец. Вечерта на 8 септември 2015 г. в Симитли другият обвиняем - с инициали Г.С. при управление на лек автомобил „Пежо“, шофирал с превишена скорост в посока към центъра на града. Поради проявеното невнимание и непредпазливост към уязвимите участници в движението, каквито са пешеходците и в частност престарелите хора, той допуснал пътнотранспортно произшествие. В резултат на нарушените от Г.С. правила на движение загинал 85-годишен пешеходец.", "date": "26.07.2017 13:33", "title": "Дават на съд шофьори за катастрофи със загинали пешеходци в Сандански и Симитли"}
{"url": "https://www.24chasa.bg/novini/article/6358371", "text": "Възрастна жена дала 6 000 лева на телефонни измамници, съобщиха от пресцентъра на ОД на МВР. Според първоначалната информация вчера, около 18.30 часа, 85-годишна пловдивчанка е получила телефонно обаждане от мним служител на реда. Тя била заблудена, че помага на полицията, изпълнила дадените указания и хвърлила през балкона сумата от 6000 лева. Сигналът е подаден в Трето РУ, образувано е досъдебно производство.", "date": "26.07.2017 13:37", "title": "Ало измамници взеха 6000 лева от пловдивчанка"}
{"url": "https://www.24chasa.bg/novini/article/6358363", "text": "Убитият в Пловдив бизнесмен Данаил Кирилов преди много години е развивал бизнес с дрехи втора употреба, спомнят си в родния му град Дупница. Държал е търговски щанд в бившия ГУМ. В последните години обаче много рядко се връщал в Дупница и хората трудно се сещаха кой е, малко от тях го познават. Още като дете е учил в София, след това е бил и студент във ВИФ, заради което се откъснал от родния си град. ", "date": "26.07.2017 13:41", "title": "Убитият бизнесмен имал бизнес с дрехи втора употреба в миналото"}
{"url": "https://www.24chasa.bg/novini/article/6358539", "text": "Германия предупреди днес, че би било неприемливо САЩ да използват евентуални санкции срещу Русия като инструмент за прокарване на своите икономически интереси и призова за тясна координация на санкционната политика между ЕС и Вашингтон, съобщава Ройтерс, цитирана от БТА.  Говорителят на германското външно министерство Мартин Шефер каза на пресбрифинг в Берлин, че Германия иска да работи със САЩ по въпроса за евентуалните санкции (каквито може и да не бъдат приети), но \"не може да се съгласи\" с практиката да се провежда \"индустриална политика\" под прикритието на санкции. Той говори по повод гласуването от американските законодатели за налагането на допълнителни санкции срещу Северна Корея и Русия, която е обект на обвинения за намеса в американските президентски избори през 2016 г. в полза на кандидатурата за президент на Доналд Тръмп. На брифинга Шефер, цитиран от ТАСС, отбеляза, че ЕС е успял да убеди САЩ за внасяне на редица важни промени в законопроекта за санкции срещу Русия, но въпреки това безпокойството на Берлин остава. \"Пред последните четири седмици ние - правителството на Германия, Еврокомисията, Евросъюзът - излагахме пред Вашингтон своите аргументи. Текстът на приетия законопроект, в сравнение с онова, което виждахме преди 4-6 месеца, е значително подобрен. Постигнахме голям напредък, успяхме да убедим нашите партньори във Вашингтон, че трябва да действаме заедно\", посочи Шефер. Законопроектът предстои да бъде утвърден и в Сената, след което ще отиде за подпис при президента. \"Още е рано да се каже, че всичко ще бъде утвърдено в сегашния му вид\", каза говорителят на германското МВнР. Според него не трябва да се провежда \"индустриална политика под маската на санкции\", и германската страна вече посочи това. Въпросът \"остава актуален и ние и занапред ще настояваме за това пред своите партньори\", подчерта Шефер. Американският законопроект, утвърден вчера от Камарата на представителите, съдържа ограничителните мерки срещу Русия, приети от предишната администрация на САЩ начело с президента Барак Обама на основание на негови изпълнителни заповеди. Европейците са обезпокоени от споменаването в законопроекта на проекта \"Северен поток 2\". Документът изисква от правителството на САЩ \"да продължи да противодейства на (строежа) на газопровода \"Северен поток 2\", като се твърди, че той има \"вредно въздействие върху енергийната сигурност на Европейския съюз, върху развитието на газовия пазар в Централна и Източна Европа и върху енергийните реформи в Украйна\". В законопроекта, цитиран от ТАСС, се казва още, че \"правителството на САЩ трябва да направи свой приоритет експорта на американски енергоресурси\" в Европа, \"за да се създават работни места\" в собствената икономика\"", "date": "26.07.2017 14:32", "title": "Берлин: САЩ не трябва да използват \nсанкциите срещу Русия за прокарване \nна икономически си интереси"}
{"url": "https://www.24chasa.bg/novini/article/6358614", "text": "\"Днес българското правителство, а вчера и македонското, одобри проекта за договор, с което упълномощава премиерите на двете страни да подпишат документа. Радвам се, че това е факт, след усилия на поредица от правителства от 2008 г. и много кръга преговори, които бяха проведени. Документът е в интерес и на двете сърани.\" Така вицепремиерът и външен министър Екатерина Захариева коментира от Тирана, където е на посещение, междудържавния договор с Македония, който предстои да бъде подписан. \"България има интерес всички нейни съседи да бъдат членове на ЕС, развити демокрации, да не бъдат изолирани и затворени и най-вече да не водят антибългарска политика. Този договор дава възможност за подобряване на отношенията, дава възможност историята да обединява, а не да разделя. Нека да гледаме напред в бъдещето!\", каза Захариева.                                                                                                                                                                                                                                                                                                                       ", "date": "26.07.2017 14:48", "title": "Вижте какво каза Екатерина Захариева за договора с Македония (Видео)"}
{"url": "https://www.24chasa.bg/novini/article/6358599", "text": "Подписването на договора за приятелство, добросъседство и сътрудничество с Република Македония е израз на желанието на България да изгради модерни добросъседски отношения, основани на европейските ценности. Това заяви министър-председателят Бойко Борисов по време на днешното правителствено заседание. Той отбеляза, че в продължение на години няколко български правителства от целия политически спектър са били ангажирани в преговорите, отстоявайки българския национален интерес. Според Борисов посещението на министър-председателя на Република Македония Зоран Заев в София и изразената позиция към общата история е първа крачка в стремежа за изграждане на нов дух в отношенията със съседите. „Европейският съюз оцени договора като първа стъпка и ново начало за развитие на европейската перспектива на Република Македония“, допълни премиерът. Министър-председателят Бойко Борисов отбеляза още, че с подписването на договора ще бъде отворена нова страница в отношенията между двете страни и ще се установят отношения на сърдечни приятелства. В рамките на заседанието министър Ивайло Московски представя и друг документ, който ще даде възможност да се предприемат конкретни действия по доизграждането на железопътната връзка между България и Македония. Точка 26 Проект на Решение за одобряване проект на Меморандум за разбирателство между Министерството на транспорта, информационните технологии и съобщенията на Република България и Министерството на транспорта и съобщенията на Република Македония за развитието на железопътните връзки между София и Скопие. БОЙКО БОРИСОВ: Московски! ИВАЙЛО МОСКОВСКИ: Господин премиер, уважаеми колеги, Меморандумът за разбирателство между Министерството на транспорта, информационните технологии и съобщенията на Република България и Министерството на транспорта и съобщенията на Република Македония касае основно развитието на железопътните връзки между София и Скопие и ще даде възможност за предприемането на конкретни действия по доизграждането на железопътната връзка между България и Македония и слага времеви граници за финализирането на съответно от българска страна от направлението Гюешево – македонска граница до 2027 година, а от македонска страна направлението Крива паланка – Деве баир - българска граница до края на 2025 година. С влизането в сила на настоящия меморандум ще се осигури възможността за извършване на железопътни превози между България и Македония и ще позволи коопериране на превозвачите на двете държави на основата на търговски и пазарни споразумения, бизнес правила, трансгранично привличане на капитали и общо стимулиране на развитието на производствени и финансови в туристическите сектори на икономиката, касае основно ускоряване на всички мерки по изграждането на коридор № 8, който беше проактивно заявен и от комисаря Хан и от съответно ръководството на двете държави. Искрено се надяваме, че ще бъдат положени максимални усилия от двете страни, за да бъде реализиран този толкова важен коридор за цяла Европа. БОЙКО БОРИСОВ: В този ред на мисли и срещата в Триест, и в Берлинския процес е включен и именно коридор № 8, за да може да има това свързване между двете държави, които ние толкова настояваме. И за това искам да ви запозная и с Договора за приятелство, добросъседство и сътрудничество между Република Македония и Република България, който би трябвало да се подпише на 1 август. Подписването на Договора за приятелство, добросъседство и сътрудничество с Република Македония е израз на желанието на Република България да изгради модерни добросъседски отношения основани на европейските ценности. В продължение на години няколко правителства на Република България от целия политически спектър бяха ангажирани в тези преговори отстоявайки българския национален интерес. След началото на процеса на преодоляване на дългогодишна политическа криза в Република Македония се създават условия за финализиране на двустранния договор. За успешното завръщане на Република Македония на европейския път е от съществено значение страната да преодолее наследените пропагандни стереотипи и неконструктивни действия спрямо съседите. Посещението на министър-председателя на Република Македония Зоран Заев в София и изразената позиция към общата история бе първа крачка в стремежа за изграждане на нов дух в отношенията със съседите. Европейският съюз оцени Договора за приятелство, добросъседство и сътрудничество с Република България като първа стъпка и ново начало за развитие на европейската перспектива на Република Македония. Договорът ще бъде юридически обвързващ документ между двете страни уреждащ трайно и стабилно добросъседските отношения и стремежа за развитие на сътрудничеството между двете държави. С подписването на Договора за приятелство, добросъседство и сътрудничество ще отворим нова страница в отношенията между Република България и Република Македония и установим отношения на сърдечни приятелства. Очакваме след подписването да се предприемат реални действия от страна на властите в Република Македония за прекратяване на антибългарската пропаганда, езика на омразата и отказ от претенции към Република България. С подписването на договора двете държави ще дадат положителен пример за това, че решават самостоятелно по най-добрия начин отворени въпроси. С използването на термина „Общата ни история“ в договора казваме, че историята ни обединява, а не ни разединява. Осезаеми резултати ще бъдат и сътрудничество с двустранен и многостранен план, разширяването на транспортните връзки и комуникации и участие и усвояване на средства по регионални инфраструктурни и по трансгранични проекти, както и улесняване на контактите между гражданите на двете страни. Подписването на договора ще допринесе за развитието на мултимодалния коридор № 8 и търговията между двете страни, които ще донесат преки ползи на гражданите на Република България и Република Македония. Освен това влизането на Македония в НАТО, е може би едно от най-добрите неща, които гарантират и сигурността на българо-македонската граница. Коалиционните ни партньори и двете партии са го гледали и са дали положително становище. Действително най-лесно е да не се подпише и да се отложи във времето така, както няколко правителства досега са действали. Според мен, ако подкрепите този договор, това дава възможност решавайки си проблемите със съседите, тук специално искам дебело да подчертая, че ние държим да се отрегулират отношенията и за името между Гърция и Република Македония, това трябва да е един общ процес и считам, че това само е за добро на двете държави. Тази заедничка, както те наричат история, можем да празнуваме празници заедно, да се радваме заедно, а не непрекъснато тази тежка конфронтация, която върви и досега, на практика не е от полза за никого. И ако на везните поставим Република Македония в НАТО или Република Македония с тежките политически конфликти години наред да няма правителство, аз мисля, че нашият български интерес е да подкрепим един такъв договор. Надявам се и в Парламента договорът да получи одобрение и да бъде ратифициран. Точка 27 Проект на Решение за одобряване проект на Договор за приятелство, добросъседство и сътрудничество между Република България и Република Македония. БОЙКО БОРИСОВ: Приема се.", "date": "26.07.2017 14:49", "title": "Борисов: Македония трябва да спре с езика на омразата след договора (Стенограма)"}
{"url": "https://www.24chasa.bg/novini/article/6358707", "text": "В съответствие със своите държавни енергийни политики и общата енергийна политика на ЕС и Енергийната общност, България и Македония ще си сътрудничат с цел проучване на възможностите за развитие на нова директна връзка между газовите системи на двете страни, съобщи пресслужбата на Министерския съвет. Това е предвидено в проекта на Меморандум за разбирателство за сътрудничество в областта на природния газ между Министерството на енергетиката на Република България и Министерството на икономиката на Република Македония, одобрен от правителството на днешното му заседание. За изпълнение целите на Меморандума ще бъде създадена съвместна газова работна група, която в шестмесечен срок от влизането на документа в сила ще подготви предварително технико-икономическо проучване за изграждане на газовата връзка. То трябва да представи анализ на техническите, пазарните, икономическите, финансовите и регулаторните аспекти на проекта и да идентифицира решения за необходимата инфраструктура на територията на двете държави. Въз основа на резултатите от тези проучвания ще бъдат взети последващи решения относно изграждането на нова газова връзка между двете държави. Подписването на Меморандума е изцяло в съответствие с целите на сътрудничество в Енергийната общност, създаване на регионален енергиен пазар в Югоизточна Европа и пълното му интегриране с вътрешния енергиен пазар на ЕС. Документът отчита ползите за сигурността на доставките за региона на Югоизточна Европа и ЕС от изпълнението на проектите от Южния газов коридор, включително междусистемните връзки Гърция-България, Турция-България, регионалния газоразпределителен център \"Балкан\", както и други проекти от общ европейски интерес в областта на газовата инфраструктура.", "date": "26.07.2017 15:09", "title": "България и Македония ще си сътрудничат\nс природния газ"}
{"url": "https://www.24chasa.bg/novini/article/6358712", "text": "Правителството одобри допълнителни разходи по бюджета на Министерството на вътрешните работи за 2017 г., съобщи пресслужбата на кабинета. Средствата в размер на 17 474 000 лв. са за изплащане на левовата равностойност на неосигурено униформено облекло на държавните служители по Закона за Министерството на вътрешните работи, които са имали право на униформено облекло за 2011 г., 2012 г., 2013 г., 2014 г. или 2015 г. и за които такова не е осигурено.", "date": "26.07.2017 15:19", "title": "17,4 млн. лв. се отпускат за изплащане на \nнеосигурени униформи на МВР"}
{"url": "https://www.24chasa.bg/novini/article/6358737", "text": "\"Сестра ми Анелия Велева е натопена. Тя не е знаела за какво става въпрос. Аз съм абсолютно сигурна в невинността й\". Това заяви Румяна Велева, сестра на арестуваната Анелия от Костинброд и активистка на НФСБ.  Те бяха докарани с белезници в Пловдивския районен съд, където прокуратурата иска постоянен арест. За тартор на канала се сочи Калина Иванова от Хасково. Тя се представи, че е безработна. Сред задържаните е и Калин Василев, сочен за приятел на Анелия. Той твърди, че е невинен, със средно образование и също бил безработен. Активистката на НФСБ обясни, че има фирма на нейно име и работи там. Сред задържаните е бившата барета Николай Дюлгеров, а също така Дилян Николов от Бургас и Любомир Тодоров от Лом. Техните адвокати поискаха от съда да се запознаят с материалите и в момента заседанието е преуставено.", "date": "26.07.2017 15:25", "title": "Вижте арестуваната за трафик на бежанци  активистка на НФСБ Анелия Велева в съда (Снимки)"}
{"url": "https://www.24chasa.bg/novini/article/6358780", "text": " промени в правителственото постановление от 2009 г., с което се създава Съвет за административната реформа, съобщи пресслужбата на кабинета. Измененията са свързани с новата структура и състав на Министерския съвет, съгласно Решенията на 44-то Народно събрание от 4 май 2017 г. За председател на съвета е определен заместник министър-председателят Томислав Дончев. Към членовете на съвета се добавя председателят на Държавна агенция \"Електронно управление\" с цел осигуряване на връзката между административната реформа и електронното управление. В съответствие с поетите ангажименти на правителството за намаляване на административната тежест като основен акцент в административната реформа, към съвета се създава и Регулаторен борд. Основните му функции ще се състоят в извършване на периодични секторни прегледи на административното регулиране и административния контрол на стопанската дейност и в даване на становища относно предложени за въвеждане регулаторни режими или друга форма на увеличаване или намаляване на регулаторната тежест за гражданите и бизнеса.", "date": "26.07.2017 15:30", "title": "Томислав Дончев става шеф на Съвета за административната реформа"}
{"url": "https://www.24chasa.bg/novini/article/6358797", "text": "Пътник, който се намирал на борда на самолет на нискотарифната компания УизЕър, извършващ полет по маршрут от румънския град Клуж до Лондон, е заявил днес, че има бомба в ръчния си багаж, съобщава в. \"Ромъния либера\". Инцидентът е станал в 5.55 часа тази сутрин, се посочва в комюнике на международното летище в \"Аврам Янку\" в Клуж. При качването си на борда, мъжът казал на една от стюардесите, че има бомба в ръчния си багаж, предава БТА. След прилагане на стандартните процедури в случай на бомбена заплаха, включващи проверка на целия багаж, на всички пътници и на самолета, компанията е предприела полета със закъснение от два часа и 45 минути, уточни в прессъобщение УизЕър. Пътникът, подал фалшивия сигнал, е 44-годишен румънски гражданин от град Бистрица-Нъсъуд. Той е бил арестуван и предстои да се изправи пред прокуратурата към Апелативния съд в град Клуж, посочва Аджерпрес. Останалите полети не са били засегнати от инцидента и се осъществяват съгласно графика, отбелязва международното летище в \"Аврам Янку\".", "date": "26.07.2017 15:32", "title": "Румънец забави полет с близо три часа с фалшив сигнал за бомба в багажа"}
