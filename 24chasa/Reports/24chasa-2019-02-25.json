{"url": "https://www.24chasa.bg/novini/article/7317584", "text": "Парижки съд прекрати съдебното дело за предполагаемото изнасилване на белгийско-холандската актриса Санд Ван Рой от сценариста, режисьор и продуцент Люк Бесон, съобщиха световните информационни агенции, цитирани от БТА. \"Люк Бесон е удовлетворен от решението на прокуратурата да остави без последствия обвиненията на Санд Ван Рой, които той винаги е отхвърлял\", заяви неговият адвокат. Решението идва след щателно 9-месечно разследване. В средата на месец май м.г. бе оповестено, че 27-годишната Ван Рой подала оплакване в полицейски участък в Париж, заявявайки, че 59-годишният Бесон я изнасилил. По думите й, това се случило по време на срещата й с него в хотел \"Бристол\", недалеч от Елисейския дворец. Бесон сипал наркотици в чая й и след като загубила съзнание, я изнасилил. Когато по-късно се събудила и си спомнила какво се е случило, се обадила в полицията. Оказа се обаче, че резултатите от направения в края на месец май м.г. токсикологичен анализ на кръвта й са отрицателни.", "date": "2019.02.25", "title": "Прекратиха делото срещу Люк Бесон за изнасилване на актриса"}
{"url": "https://www.24chasa.bg/novini/article/7317377", "text": "Сирийският президент Башар Асад е в Иран и се е срещнал с върховния лидер на Иран Али Хаменей и с президента Хасан Рохани, съобщиха световните агенции, цитирайки Дамаск, предаде БТА. Очаквайте подробности.                                                                                                                                                                                                                                                                                                                       ", "date": "2019.02.25", "title": "Башар Асад е в Иран, срещна се с върховния лидер Али Хаменей"}
{"url": "https://www.24chasa.bg/novini/article/7317288", "text": "4,2 млн. лв. без ДДС ще струва техническото обслужване на правителствения еърбъс. Това става ясно от обявена обществена поръчка от Авиоотряд 28. Има две обособени позиции. Първата е на стойност 2,5 млн. лв. без ДДС и е за сключване на рамково споразумение, за да се осигури техническото обслужване на самолета. Следващата позиция е за доставка или замяна на сертифицирани компоненти, агрегати и консумативи за самолета и прогнозната ѝ стойност е 1,7 млн. лв. без ДДС. Продължителността на поддръжката е за 2 години и не подлежи на подновяване. По-рано този месец Авиоотряд 28 е обявил обществена поръчка и за наземното обслужване на въздухоплавателните средства за 1 година. Прогнозната стойност е за 110 000 лв. и за правителствените самолети еърбъс, фалкон и за вертолети МИ-8ПС и МИ-8Т.", "date": "2019.02.25", "title": "4,2 млн. лв. за  поддръжка на  самолетите на властта"}
{"url": "https://www.24chasa.bg/novini/article/7317551", "text": "Когато ГЕРБ управлява – Европа ни чува. Когато ГЕРБ управлява – не се спират европейските средства. Това заяви заместник – председателят на ГЕРБ и председател на парламентарната група на партията Цветан Цветанов пред над 300 души по време на среща с членове и симпатизанти на ГЕРБ в Русе, съобщиха от пресцентъра на ГЕРБ. На срещата присъстваха народните представители от ГЕРБ-Русе, областното ръководство на партията, представители на общинските структури, общински съветници и кметове на общини и кметства. С подкрепата на Европа днес имаме най – ниската безработица в България, посочи като пример Цветанов и очерта положителната икономическа перспектива пред страната чрез очаквания ръст на икономиката и увеличаването на доходите. Заместник-председателят на ГЕРБ изтъкна и ролята на евродепутатите от ГЕРБ за осигуряването на повече средства /над 4.4 млрд. лева/ за България от бюджета на ЕС за новия програмен период, което ще позволи осъществяването на множество проекти в различни сфери. „Днес имаме стабилно правителство и всички ние трябва да гарантираме тази устойчивост, както с парламентарното мнозинство, което дава сигурност на законодателния процес, така и с високи резултати на предстоящите европейски избори“, каза още председателят на ПГ на ГЕРБ. „Това, което ще продължим да правим чрез платформата за граждански диалог е да се стремим да обясним на максимален брой от българските граждани всичко, което се прави от държавата за всички региони, да разясним регионалната политика и всяка секторна политика, която провеждаме“, разясни още Цветан Цветанов. „Мотото на тази кампания е „Европа в нашия дом\". Във всеки дом са влезли средства с подобряване на инфраструктурата например“, отбеляза зам.-председателят на ГЕРБ. Той обясни още, че ще се представят основните акценти и от свършения огромен обем от работа в сферата на образованието. „Спазваме ангажимента си към гражданите в края на управленския мандат да има двойно увеличение на учителските заплати. С европейските средства по ОПРР над 700 млн. лева през 2018 – 2019 година вече се инвестират в подобряването на образователната структура и всички деца ще бъдат обхванати в образователната система. Благодарение на координационния механизъм ще се направят реални стъпки за интеграция на децата, особено от ромския етнос. Над 10 000 служители от 1000 екипа направиха така ,че в рамките на 2 години хиляди деца да се върнат в образователната система“, подчерта Цветанов. В регионалната политика е важно да изградим магистралата Русе – Велико Търново, като така ще се ограничат произшествията и ще се постигне по-удобна и надеждна свързаност с магистрала „Хемус\", коментира още Цветанов. Председателят на ПГ на ГЕРБ заяви, че искаме стабилността в страната да продължи, за да изпълним своите ангажименти към гражданите. „Освен европейската солидарност има и национална солидарност, която позволява с отделените по силата на постановления пари да се решат сериозни проблеми в отделните общини“, заяви Цветанов и коментира че това е разликата между БСП и ГЕРБ. „ГЕРБ е доказала, че е номер едно, защото през всичките тези годините е единствената партия, която е направила страшно много неща за развитието на всеки един регион в страната“, каза още той. По отношение на предстоящите избори Цветан Цветанов коментира, че и европейските и местните са изключително важни. „Ако имаме успех на европейските избори – ще затвърдим позицията си в европейското семейство. Насреща си имаме политически опоненти, които, когато са управлявали страната, никога не са отчитали видими резултати, а когато са в опозиция, винаги се правят на ментори“, добави зам. – председателят на ГЕРБ. Цветанов предположи, че политиката на БСП и занапред ще бъде „на инат\". „Ние винаги сме били с протегната ръка за разумните политики. Но когато най-голямата опозиционна сила отсъства от парламента без разумно обяснение – това е чиста доза умишлено противопоставяне. Миналата сряда БСП си търсиха повод да не дойдат на работа, а първа точка от програмата на парламента бе ратификацията за присъединяване на Северна Македония към НАТО. Няма друга парламентарна група в българския парламент през 30-годишния преход, която да не е дала подкрепата си за Северна Македония. И това поведение на БСП показва техния стил на поведение за предстоящите европейски избори. Ето защо това, което се случва в политическия живот на страната ни днес е постоянна битка за демокрацията и за истината“, обобщи Цветанов.", "date": "2019.02.25", "title": "Цветан Цветанов в Русе: Когато ГЕРБ управлява – Европа ни чува"}
{"url": "https://www.24chasa.bg/novini/article/7317306", "text": "Американският милиардер Уорън Бъфет съобщи, че е загубил 4,3 млрд. долара за един ден. Акциите на холдинга Berkshire Hathaway сринаха цената си с 27% за денонощие. Последното тримесечие на 2018 г. беше убийствено за инвеститора. След публикуването на финансовия отчет на компанията “Крафт фудс” богаташът съобщи, че съкращава дивидентите си на 36%. След това Бъфет заяви, че е загубил 4 млрд. долара, но вече е подготвил сделка, която може да му помогне да си върне парите. Уорън Бъфет е един от най-богатите хора в света. Състоянието му се оценява на почти 85 млрд. долара, крупен инвеститор е и активно се занимава с благотворителност. ", "date": "2019.02.25", "title": "Уорън Бъфет губи 4,3 млрд. за ден"}
{"url": "https://www.24chasa.bg/novini/article/7317556", "text": "Президентът на САЩ Доналд Тръмп замина от Вашингтон за Виетнам за втората си среща на върха с лидера на Северна Корея Ким Чен Ун, предаде Франс прес, цитирана от БТА. Президентският самолет \"Еър форс уан\" излетя от военновъздушната база Андрюс близо до Вашингтон в 17.38 ч. по Гринуич. Тръмп ще се срещне с Ким в Ханой в сряда и четвъртък, осем месеца след първата им среща в Сингапур.", "date": "2019.02.25", "title": "Тръмп замина за Виетнам за втората си среща с Ким Чен Ун"}
{"url": "https://www.24chasa.bg/novini/article/7317354", "text": "На 11-ия ден след приемането на спорните поправки в Изборния кодекс президентът Румен Радев му наложи предизвестеното вето. То е четиринадесето за държавния глава. Досега всички са били преодолявани от парламента. Президентът връща три основни момента от поправките - невъзможната преференция, прага за машинно гласуване от 300 избиратели в секция и новия ред за обжалване на решенията на избирателните комисии. Освен това Радев апелира социалистите да се върнат в парламента за гласуването по ветото. “Разразилите се спорове около преференциите потулиха други важни промени в закона, които ни отдалечават от честен и демократичен изборен процес”, заяви вчера на нарочна пресконференция държавният глава. Според него промените не само лишават гражданите от това да гласуват преференциално, а и привилегироват партийната воля над тази на избирателите. “Промените не въвеждат критерий, по който да се определят секциите при поетапното въвеждане на машинното гласуване, а прагът от 300 избиратели лишава малките населени места от правото да гласуват машинно”, допълни той. Радев определи като неприемливо някои от актовете на избирателните комисии да не могат да се обжалват. ( “Законодателят за пореден път отлага въвеждането на машинното гласуване, актуализацията на избирателните списъци и въвеждането на видеоконтрол при броенето на бюлетините. Тези действия издават отсъствие на воля за прозрачен и честен изборен процес”, заключи президентът. Шефът на парламентарната правна комисия Данаил Кирилов обаче обясни, че Радев бил подведен от юристите на ПГ на БСП, а е трябвало да се вслуша в правния си съветник Емилия Друмева, която е била докладчик по конституционно дело №4. Тогава е щял да разбере, че с промените в кодекса не се въвеждат актове в изборния процес, които да не подлежат на обжалване.  За да се върне старият праг за валидност на преференциите, както Бойко Борисов разпореди на депутатите от партията си, се очакваше именно решението на държавния глава. Първоначално от ГЕРБ депозираха нов проектозакон за промяна на току-що приетите текстове, но в крайна сметка досега той не е внесен за обсъждане в правната комисия. Причината - юридически такъв ход е невъзможен, докато процедурата не приключи при държавния глава - или с вето, или с указ за публикуването на кодекса. Сагата обаче не свършва с вчерашното вето, защото ГЕРБ даде да се разбере, че ще го отхвърли, а после ще внесе промяна само за преференцията. Аргументацията на управляващите е, че ветото е наложено цялостно, върху много текстове на кодекса, които не могат да се делят. Ако е било само за преференциите, е можело да го приемат. “Когато вземаш страна на една партия непрекъснато срещу друга, се превръщаш в политически лидер”, коментира лаконично премиерът Бойко Борисов от Египет. Напрежение в поредния епизод от сагата внесе и малкият коалиционен партньор - “Атака” и ВМРО са за приемане на президентското вето. От ДПС вчера отказаха да коментират. “Чухме призива на президента да се върнем в пленарната зала. Разбираме този призив, но БСП взе това нелеко решение на своя Национален съвет, и то с ясни и точни условия, които все още не са изпълнени.” Така зам.-шефът на червената ПГ Крум Зарков коментира призива на Румен Радев БСП да се върне в парламента за обсъждането. “Приветстваме президента за ветото, разгърнатите в мотивите му аргументи както за машинното гласуване, така и за преференциите, за начина на вземане на решения в ЦИК и за обжалването са аргументи, които ние яростно защитавахме преди 2 седмици в парламента”, каза Зарков. Благодарение на активността на БСП и на реакцията на обществото тази грешка можело да се поправи. Но възможността грешката да се поправи зависи най-много от управляващата коалиция, отсече Зарков. “Само преди час чухме, че ГЕРБ не само не са си взели поука от това, което се случи, а и готвят поредния парламентарен цирк, при който да жонглират с ветото и да избират от него това, което им харесва. Ние в този цирк няма да участваме”, обясни той защо няма да се вслушат в президента. “Нещата, които иска БСП, са ясни и точни. Искаме машинно гласуване. Има ли някой съмнения, че чрез машинното гласуване ще се спре фалшификацията на изборите? Казват, в Европа няма такива неща. В Европа не се купуват избори, в Европа няма ГЕРБ”, каза Георги Свиленски. На въпрос какво мисли за думите на премиера Бойко Борисов, че Радев е недвусмислено свързан с БСП, той отговори: “Президентът е недвусмислено свързан с държавността и конституцията и го показва всеки ден.” “Президентът е прав да иска опозицията да е вътре, защото това означава парламентаризъм, управляващо мнозинство, което се контролира от опозицията. Нашето място наистина е там, но по този начин не може да продължи и напускането ни бе ясен знак”, коментира и Весела Лечева. Тя обясни, че групата ще реши окончателно на заседанието си. “Очаквахме с нетърпение позицията на президента. На разположение сме в този дебат, пак ще поканим в правна комисия представители на неговата институция, които на 12-часовото заседание не отделиха 5 минути от времето си”, заяви шефът на правната комисия Данаил Кирилов. То безспорно е политически акт - под формата на юридически аргументи се приемат неправилни интерпретации, категоричен е той. На европейските избори машини ще има в 3000 секции, склонни сме и на 3500, а на местните наесен - в 6000, без подвижните, без дипломатическите и консулските служби, корабите, лечебните и социалните заведения, уточниха от управляващата партия. Минимум 25 000 камери ще са нужни, за да се изпълни искането на президента за видеозаснемане на преброяването на резултата в секционните комисии - това са пресметнали от ЦИК пред Кирилов. “Кога, как, с каква система, с каква обществена поръчка и какъв доставчик ще се направи”, попита той. И добави: “Но и на това сме готови. Когато подкрепим едно предложение - това за камерите, го направи първо “Воля” и ние бяхме готови да го подкрепим, бяхме криви. Когато подкрепим обратното, пак сме криви.” Депутатът от ГЕРБ Тома Биков допълни, че президентът е обидил членовете на секционните комисии, които заедно със застъпниците надхвърлят 100 000 души, че всички участват в организиран от ГЕРБ заговор за фалшифициране на изборите. “Атака” и ВМРО вероятно ще подкрепят ветото на президента Румен Радев, стана ясно вчера. Първо Волен Сидеров съобщи, че депутатите от неговата партия ще го приемат. Припомни, че “Атака” не е участвала в гласуване на промените в изборния закон. Вдигането на прага за преференциите бе предложено от НФСБ и ДПС. Сидеров обясни, че най-бързият начин да се отмени завишаването му и да се върне старото положение е именно приемането на ветото. “Поправки върху закон, който вече е гласуван на второ четене, няма как да станат. Другото е да се изработи съвсем нов кодекс, което е по-дълга и сложна процедура”, каза Сидеров. Определи предложението на президента за уместно и препоръча на БСП да се върне в пленарната зала, и то без да поставя неизпълними условия. След него и от ВМРО заявиха, че ще подкрепят ветото на държавния глава. От партията напомниха, че именно те са призовали президента да го наложи, защото позицията на партията е била винаги за запазването на преференциите и избор на нова ЦИК. Държавите в ЕС премахват всякакви видове машинно или електронно гласуване, за да гарантират сигурността на вота, отбелязаха обаче от ВМРО. Евродепутатът и зам.-шеф на партията Ангел Джамбазки настоя трите партии от малката коалиция да се явят с обща листа на евровота. И отново лансира тя да бъде подредена след вътрешни избори, в които да участват членовете и симпатизантите на ВМРО, НФСБ и “Атака”. Депутатите да не получават месечните си възнаграждения при 3 поредни или общо 5 неоправдани отсъствия от пленарни заседания в месеца. Такова предложение за промени в правилника на Народното събрание внесоха вчера депутатите от НФСБ. Преди седмица депутатите от БСП излязоха от парламента, но продължават да получават 1/3 от възнагражденията си, тъй като сега е така по правилник. Идеите за промени бяха обсъждани от управляващите на председателския съвет още миналата сряда. При неоправдани отсъствия депутатите да не могат да получават и т.нар. пари в плик, които се дават за сътрудници, предлагат още от партията на Валери Симеонов. Стойността им обикновено възлиза на малко над 17 хил. лв. годишно, по неписано правило по-голямата част отиват в касата на групата. Предвижда се и 1/2 от дневното възнаграждение да се удържа, ако депутат участва в по-малко от половината гласувания за деня. “Гласуването на законопроекти и проекти за решения е едно от основните задължения на народния представител, като по този начин той изразява позициите и защитава интересите на тези, които са го избрали. Ето защо неизпълнението на това задължение следва да бъде скрепено със съответна финансова санкция”, мотивират се от НФСБ. Освен това искат да се въведе лимит на процедурите, в които депутати оспорват начина на водене на заседаниета. “За съжаление, през последните години, а особено - през последните месеци се наблюдава груба злоупотреба с тази процедура. Тя се използва за политически декларации, лични обяснения, нападки, но не и за да бъдат посочвани нарушения при воденето”, обясниха те.", "date": "2019.02.25", "title": "Радев с вето и покана към БСП. Нито ГЕРБ ще го приеме, нито левите ще се върнат (Обзор)"}
{"url": "https://www.24chasa.bg/novini/article/7317277", "text": "За утре е планирана корекция на орбитата на Международната космическа станция (МКС), предаде ТАСС, цитирана от БТА.  Това бе оповестено от Центъра за управление на полетите. \"МКС ще бъде повдигната с 1,6 км. За целта двигателите на товарния кораб \"Прогрес МС-10\" ще бъдат задействани за 451 секунди. Това са предварителни данни\", поясниха от Централния научно-иследователски институт по машиностроене. Корекцията е свързана със създаване на подходящи условия за полета на руски товарни кораби. На 14 март е планирано с кораба \"Союз МС-12\" към МКС да се отправят руският космонавт Алексей Овчинин и американските астронавти Ник Хейг и Кристина Кох. Овчинин и Хейг трябваше да бъдат транспортирани до станцията през октомври м.г., но заради аварията с ракетата-носител \"Союз-ФГ\" това не бе осъществено.", "date": "2019.02.25", "title": "Утре МКС ще бъде повдигната с 1,6 километра"}
{"url": "https://www.24chasa.bg/novini/article/7317287", "text": "Бившият десен кмет на Рим Джани Алемано (2008-2013 г.) бе осъден днес на шест години затвор за корупция в рамките на скандала \"Мафия Капитале\" за внедряването на мафията в управата на италианската столица, предаде Франс прес. \"Невинен съм, винаги съм го казвал и ще го повторя пред съда при обжалването. Със сигурност ще обжалваме, щом получим мотивите на присъдата\", заяви Алемано. Скандалът \"Мафия Капитале\" избухна през 2015 г. Разследването разкри в римската община мрежа от 46 души - престъпници, предприемачи и политици. Мрежата бе ръководена от бившия крайнодесен активист Масимо Карминати, който вече е бил осъждан за принадлежност към престъпна групировка в Рим през 80-те години. Според прокуратурата негова дясна ръка е бил Салваторе Буци, шеф на работещо за римската община кооперативно дружество. През септември 2018 г. двамата бяха осъдени - на 14 и половина години затвор за Карминати и 18 години и 4 месеца за Буци. Алемано е заподозрян, че е взел 125 000 евро от Буци - 75 000 за предизборни срещи, 40 000 за фондацията му \"Нова Италия\" и 10 000, получени в брой от посредник. Бившият кмет на Рим е обвинен, че в замяна е улеснил назначаването на близък до Буци човек в ръководството на общинска фирма и е деблокирал плащането на парични суми от друга общинска фирма за кооперативното дружество на Буци.", "date": "2019.02.25", "title": "Осъдиха бивш кмет на Рим на шест години затвор за корупция"}
{"url": "https://www.24chasa.bg/novini/article/7317310", "text": "Цялостното влизане в действие на новото международно летище в Истанбул ще бъде отложено за трети път - за месец април. Това съобщи днес Истанбул Гранд Еърпорт (IGA), консорциумът, отговарящ за изграждането и функционирането на летището, предаде ДПА, цитирана от БТА.  Преместването от летище Ататюрк на новото летище Истанбул се планираше за 29-31 декември, след което бе отложено за 1-2 март. Истанбул Гранд Еърпорт обяви днес поредното отлагане на преместването (за 5-6 април). Никакви причини за отлагането не са посочени. На 29 октомври турският президент Реджеп Тайип Ердоган откри летище Истанбул, което е с огромни размери. В момента от новото летище се извършват полети до няколко дестинации.", "date": "2019.02.25", "title": "Откриването на международно летище в Истанбул се отлага за пореден път"}
{"url": "https://www.24chasa.bg/novini/article/7317311", "text": "Министърът на финансите Владислав Горанов обсъди на работна среща с посланиците на страните от еврозоната и Дания напредъка по мерките в плана за действие за приемането на България във Валутно-курсовия механизъм II /ВКМ-II/ и Банковия съюз, както и икономическото развитие на страната ни. Това съобщиха от пресцентъра на министерството на финансите, цитирани от БТА. В срещата са участвали управителят на Българската народна банка Димитър Радев, заместник-председателят на Комисията за финансов надзор Бойко Атанасов и заместник-министърът на финансите Маринела Петрова, която е презентирала изпълнението на мерките от Плана. Финансовият министър е посочил, че България е поела ангажимент до средата на тази година да бъдат насочени допълнителни усилия за засилване на рамката на надзора в банковия и небанковия финансов сектор, за подобряване на макропруденциалната рамка и тази на несъстоятелността и за засилване на мерките за борба с изпирането на пари и модернизиране на управлението на държавните предприятия. По думите му с изпълнението на тези ангажименти правителството цели да покаже на европейските си партньори, че достигането на България до този етап от европейската си интеграция не е случайно, а е резултат от упорити и целенасочени усилия. Министър Горанов е уверил участниците в срещата, че българското правителство ще продължи да работи за финансовата и макроикономическата стабилност на страната и ще следва мисията си за поддържане на устойчиви и прозрачни публични финанси, и за създаване на условия за икономически растеж. В последвалата дискусия дипломатите от еврозоната и Дания са изразили наблюденията си от протичащия процес и са споделили мнения относно представения напредък.", "date": "2019.02.25", "title": "Горанов се срещна с посланиците на страните от еврозоната и Дания"}
{"url": "https://www.24chasa.bg/novini/article/7317318", "text": "Пожарникари издирват изчезнал фермер на гръцкия остров Крит, където силна буря предизвика отмяна на полети, повреди магистрали и домове и доведе до рухване на мост, съобщава Асошиейтед прес, цитирана от БТА.  Властите съобщиха днес, че 61-годишен мъж е изчезнал, след като водите отнесли пикапа му южно от пристанището Ханя. По-рано две жени бяха спасени от разрушена от свлачище сграда в същия район. Ветровете край западния бряг на Крит достигнаха 70 километра в час днес, което доведе до анулиране на полети на международното летище на острова. Същевременно във вътрешността на острова водите отнесоха каменен двуарков мост в Керити - местна забележителност. Повечето от фериботните услуги от континенталната част на Гърция също бяха спрени заради лошото време.", "date": "2019.02.25", "title": "Фермер е обявен за изчезнал след бурята на гръцкия остров Крит"}
{"url": "https://www.24chasa.bg/novini/article/7317228", "text": "Все още е възможно Великобритания да договори с ЕС споразумение за напускане на съюза на 29 март, Великобритания. Това заяви днес в Шарм ел Шейх премиерът на Обединеното кралство Тереза Мей на фона на натиска да удължи преговорите, предаде ДПА. \"Постижимо е да напуснем със споразумение на 29 март и тъкмо натам смятам да насоча цялата си енергия\", каза Мей пред репортери след разговорите си с европейските лидери в кулоарите на срещата на върха ЕС-Арабска лига в египетския курорт Шарм ел Шейх, предаде БТА. \"Има още работа да се свърши и утре моят екип ще бъде в Брюксел, където ще работи по правнообвързващите гаранции, необходими на парламента на Обединеното кралство във връзка с предпазния механизъм\", каза тя, имайки предвид предизвикалото спорове прилагане на механизма, гарантиращ отворена граница между Република Ирландия и Северна Ирландия след Брекзит. Мей заяви, че долавя \"истинска решимост (у европейските лидери) за намиране на начин Обединеното кралство да напусне ЕС плавно и организирано със споразумение\".", "date": "2019.02.25", "title": "Тереза Мей: Възможно е да се договори споразумение за Брекзит до 29 март"}
{"url": "https://www.24chasa.bg/novini/article/7314711", "text": "      Цял град Раковски тръпне в очакване на папа Франциск. Той ще посети града на 6 май, но още отсега жителите му са в еуфория. “Подобно събитие се случва веднъж в живота на човека. Главата на Римокатолическата църква да дойде на крака”, вълнуват се местните. Шивашките ателиета вече са затрупани с поръчки за нови дрехи. Жените искат да са нагиздени за големия празник, но не с конфекция от мола, обясняват модистки. 200 хлапета, които ще приемат първо причастие в присъствието на папата, усилено учат молитви и песни под надзора на монахини. “Децата са 7-8-годишни и много се радват, че ще видят на живо Негово Свейтешество в този паметен ден за тях”, казва отец Младен от църквата “Пресвето сърце Исусово” в кв. “Ген. Данаил Николаев”. Там ще е първата спирка от посещението на Негово светейшество в Раковски. Предвижда се той в която влизат кардинали, журналисти, персонал. Папата ще отслужи литургия в храма заедно с 50 български католически свещеници и висши духовници от Ватикана, а след това ще даде причастие на двайсетина първолаци и второкласници. “Практически невъзможно е всичките двеста деца да приемат светото тайнство от ръката му. Щастливците най-вероятно ще бъдат избрани с жребий, за да не се сърдят родителите”, коментира отец Димитър, един от организаторите на височайшата визита у нас. Според него Раковски неслучайно е избран като втория град след София, който папата ще посети, тъй като е с най-голямата католическа общност в България. Църквата “Пресвето сърце Исусово” е сред най-красивите у нас. Построена е през 1930 г. и е с капацитет близо 800 души. “Не е необходимо да я освежаваме. Ремонтирана е основно както вътре, така и отвън”, посочва свещеникът в храма отец Младен. Дворът също е грижливо поддържан. В съседство е и ще си почине след литургията и причастието. Обителта е построена през 1992 г. и е със съвременно обзавеждане. Навсякъде е чисто и светло. Светият отец ще отдъхне в студио, предназначено за високи гости. “Папата е много земен човек, той е пастир на църквата. Него не го впечатлява комфортът. Целта на визитата му в Раковски е да се види и разговаря с вярващите”, посочва отец Младен. Все още не е ясно кой ще приготви обяда за светия отец и откъде ще се набавят продуктите. Предполага се, че с храната ще бъде ангажиран личният му готвач. “И на нас да бъде възложена тази задача, ще се справим”, обяснява сестра Елка Станева от манастира. Заедно с нея там са още две монахини от ордена “Св. Франциск” - индийка и италианка. Засега трите не оповестяват повече подробности от бъдещия престой на папата в “Св. Елисавета”. “Много сме развълнувани. Децата, на които преподаваме вероучение, също са нетърпеливи да зърнат папата и да го чуят”, добавя сестра Станева. В манастира монахините въвеждат подрастващите в тайнствата на вярата, занимават ги с музика и изкуство, обучават скаути. Сестрите подготвят и хлапетата, които ще се причестят пред папата. След като си отдъхне в “Св. Елисавета”, папа Франциск ще се отправи към втората църква в Раковски - “Свети Михаил Архангел”, която се намира в кв. “Секирово”. Там ще има среща с католическата общност. И този храм, както “Пресвето сърце Исусово”, побира около 800 души. “Живеещите в “Секирово” се притесняват, че няма да успеят да влязат в храма. Действително ще се създаде такъв проблем, защото ще пристигнат вярващи от цялата страна. Предполагам, че енорийските свещеници ще изберат представители за срещата с папата. Тези, които искат да го чуят на живо, е добре да отидат коментира отец Румен от църквата “Свети Михаил Архангел”. Той усилено се готви за височайшата визита. В момента работници правят изолация на къщата му в двора на храма. Самата църква не се нуждае от ремонт, тъй като е поддържана през годините. Впечатляващи в нея са Докарани са от Одрин. Великолепните статуи са пък от Тирол. По прозорците има красиви витражи, изобразяващи Благовещение, Рождество Христово, светите братя Кирил и Методий и св. Тереза, която умира в газова камера в Аушвиц. Подът на църквата е от скъп гранит. “В двора на храма предстои да засадим цветни лехи, които ще радват окото. Всичко трябва да е празнично”, добавя отец Румен. Той признава, че все още няма точни инструкции за срещата с католическата общност в “Свети Михаил Архангел”, макар че Последното посещение е било на 21 февруари. Тогава в Раковски са пристигнали експерти по сигурността от Ватикана, на спецслужбите ни, представители на българската полиция, пожарната и жандармерията. “Изсипаха се 10 автомобила, пълни с хора. Личеше си, че пътниците не са случайни”, разказва бензинджията Венко Инджов. Пунктът за гориво е край главния път, откъдето ще мине кордонът с главата на Римокатолическата църква. Инджов отсега се тревожи, че цялото движение по шосето на 6 май ще бъде блокирано. “На срещата на 21 февруари се обсъждаха организационни неща - маршрутът, по който ще мине папата, схемите за евакуация, мерките за опазване на реда. Специалистите направиха и оглед на терена”, каза зам.-кметът Татяна Бакова. По думите ѝ светият отец на 6 май. По-рано същия ден ще излети с хеликоптер от София и ще кацне на летището в Граф Игнатиево, а оттам ще потегли към Раковски със специален папамобил. Въпреки желанието на градската управа той няма да посети общината заради ограниченото си време. До визитата му местната власт ще трябва да рехабилитира маршрута, по който ще мине. Правителството отпусна Четири от тях са в Раковски, четири - в Белозем, и една в с. Стряма. Извън сумата общината ще ремонтира със свои средства отсечки, свързани с маршрута на светия отец, ще се поставят нови тротоарни настилки и ще се засадят пролетни цветя. “Готови сме да направим всичко за визитата - да съборим, да обновим, да построим. Това е грандиозно събитие. Раковски ще бъде в центъра на световните медии. Очаква се в града да дойдат между 50 000 и 100 000 гости”, казва кметът Павел Гуджеров. Общинарите ще подарят на папата картина, на която ще бъде нарисувана църквата “Пресвето сърце Исусово” и площадът към нея. Този сюжет в момента рисуват 7 местни художници. До края на март те трябва да представят творбите си, а жури ще избере най-добрата. От градската управа пазят мълчание колко ще струва подаръкът за височайшия гост. Папа Франциск ще получи и чипровски килими с логото на посещението му “Мир на земята”, изписано на български и латински. Подаръкът от Чипровци не е случаен - там е създадена първата католическа общност у нас.", "date": "2019.02.25", "title": "Седем художници рисуват картини за папа Франциск, жури избира най-хубавата"}
{"url": "https://www.24chasa.bg/novini/article/7317258", "text": "Групата от Лима, която е враждебно настроена към президента на Венецуела Николас Мадуро, започна решаваща среща в колумбийската столица Богота за намиране на изход от кризата във Венецуела, предаде Франс прес, цитирана от БТА.  В срещата участват опозиционният лидер Хуан Гуайдо и американският вицепрезидент Майк Пенс. \"В Групата от Лима се борим за мирно решение\", каза зам.-външният министър на Перу Уго де Села при откриването на срещата. Той подчерта, че съобщенията, че в групата имало разделение дали да се използва сила, са фалшиви, съобщи Ройтерс. \"Нееднократно потвърждавахме ангажимента си за демократичен преход и за възстановяване на конституционния ред във Венецуела\", каза ръководителят на колумбийската дипломация и домакин на срещата Карлос Олмес Трухильо, цитиран от АФП. Трухильо добави, че с подкрепата на Групата от Лима някои държави, между които Колумбия, са направили \"важно усилие, за да улеснят създаването на хуманитарен коридор за внасяне на международна помощ, за да облекчат, поне донякъде, тежката ситуация, в която са изпаднали венецуелците\". Колумбийският дипломат осъди действията на правителството на Мадуро, което е реагирало \"с използване на сила и с масови нарушения на човешките права\". Трухильо нарече това \"неприемливо\" и каза, че \"венецуелците никога не са били толкова близо до възстановяване на демокрацията\", предаде Ройтерс. Зам.-министър Де Села посочи, че е дошъл моментът да се предприемат повече мерки за изолиране на режима и каза, че държавите от Групата от Лима са готови да заемат по-категорични позиции и да действат политически и финансово. Председателят на венецуелския парламент Хуан Гуайдо, признат от петдесетина държави за временен президент, призова през последните почивни дни \"да се разгледат всички възможности за действие\" срещу Мадуро, който според противниците си е бил преизбран с измама, предаде АФП. Групата от Лима, която се състои от 13 латиноамерикански държави и Канада, беше създадена през 2017 г., за да насърчи намирането на изход от кризата във Венецуела. Групата не признава втория президентски мандат на Мадуро, започнал на 10 януари. Всякакви нови мерки, които САЩ смятат да предприемат, се очаква да бъдат оповестени от вицепрезидента Пенс в изказването му на форума, след като разговаря днес с Гуайдо, предаде Ройтерс.", "date": "2019.02.25", "title": "Групата от Лима започна решителна среща в Богота за увеличаване на натиска срещу Мадуро"}
{"url": "https://www.24chasa.bg/novini/article/7317260", "text": "Румънският президент Клаус Йоханис призова днес правителството да отмени незабавно приетото миналата седмица извънредно постановление, с което бяха внесени промени в правосъдното законодателство, и да приложи препоръките от доклада по Механизма за сътрудничеството и проверка на Европейската комисия и от докладите на Венецианската комисия, съобщава Аджерпрес. \"Президентът на Румъния Клаус Йоханис осъжда новата атака на управляващата коалиция и правителството по адрес на независимото правосъдие чрез приемането на извънредно постановление 7/2019 без никакви консултации, с пълно пренебрегване на партньорите в диалога, на професионалистите в правосъдието, с риск за отдалечаване на Румъния от съблюдаването на правовата държава\", се посочва в публикувано днес съобщение на президентската администрация, предаде БТА. Държавният глава смята, че начинът на приемане и съдържанието на новия нормативен акт поставят под въпрос разделението на властите в държавата и нарушават юриспруденцията на Конституционния съд, но и нарушават задълженията на Румъния като страна членка на ЕС. Йоханис подчертава, че постановлението е било прието \"с пълно пренебрежение към конституционната роля на Висшия съвет на магистратурата като гарант на правовата държава и без никакъв диалог с корпуса на магистратите\". По думите му \"в една демокрация правосъдието не може да бъде подчинено на политиката, още по-малко може да се определя като спешна промяната на някои регламенти в интерес на определени лица или групи\". \"Начинът, по който се законодателства в областта на правосъдието, не може да продължава така (. . .) Безпрецедентните протести на магистратите, които усещат опита за политически контрол в областта на правосъдието, както и публично демонстрираното от гражданите недоволство не могат да бъдат пренебрегвани. Ефектите от това решение на правителството са вредни за правовата държава и румънското общество като цяло (. . .) Без свободно правосъдие нито един гражданин няма да има гаранция, че правата му се спазват\", изтъква още държавният глава.", "date": "2019.02.25", "title": "Йоханис призова правителството да отмени постановлението, предизвикало масови протести"}
{"url": "https://www.24chasa.bg/novini/article/7317151", "text": "„След създалото се обществено напрежение през изминалата седмица, ние решихме, че ще направим промени и ще върнем дискусионната тема за прага на преференциите, без да чакаме действията на президента”. Това заяви народният представител от ГЕРБ Александър Ненков в предаването \"Плюс-минус\" по  Той коментира решението да има машинно гласуване в 3000 изборни секции. „Темата с машините е много деликатна. Въпреки богатия асортимент от избори, хората не успяха да намерят разликата между преференция и между това да гласуваш за партия. Ако изведнъж утре всичко стане на машини, това ще породи сериозни проблеми. На последните избори видяхме, че хората трудно се справят с машинното гласуване”, каза още Александър Ненков. По думите му БСП си търсят оправдание, защото знаят, че ще загубят изборите. „Ако БСП бяха толкова големи защитници на прага на преференциите, както беше до този момент, нямаше да оставят парламентът да зависи от ДПС. Не сме искали да пипаме прага на преференциите, това беше искане на ДПС”, заяви Александър Ненков.", "date": "2019.02.25", "title": "Александър Ненков: Ако минем изцяло на машинно гласуване, ще имаме сериозни проблеми"}
{"url": "https://www.24chasa.bg/novini/article/7317167", "text": "Ключовите елементи от международната система за контрол на въоръженията се сриват, заяви генералният секретар на ООН Антониу Гутериш, който призова да се запази американско-руският Договор за ликвидиране на ракети със среден и малък обсег от 1987 г. и да се избегне нова надпревара в ядреното въоръжаване, предаде Франс прес. \"Основните елементи на международната структура за контрол на въоръженията рухват. Продължаващото напълно безнаказано използване на химически оръжия води до ново разпространение на оръжия, а хиляди цивилни продължават да умират от употребата на незаконно леко стрелково оръжие и използването в градски райони на експлозиви, които са предвидени за бойното поле\", каза Гутериш на Конференцията на ООН по разоръжаването в Женева, предаде БТА. Освен това \"новите оръжейни технологии усилват рисковете по начин, който още не разбираме, и дори не можем да си представим\", добави той. \"Нужна ни е нова визия за контрола над въоръженията в настоящия сложен контекст на международната сигурност\", подчерта генералният секретар на ООН. Гутериш изрази съжаление, че държавите вече се стремят да постигнат сигурност не чрез дипломация, а чрез разработване и трупане на нови оръжия. \"Положението е особено опасно по отношение на ядрените оръжия\", отбеляза той. САЩ се изтеглиха от ракетния им договор с Русия от 1987 г., след като обвиниха Москва, че го нарушава. В отговор Русия също се изтегли от договора и разкритикува \"измислените обвинения\" на САЩ, с които те според нея оправдават изтеглянето си. Ако позициите на двете страни не се променят, през август договорът ще престане да действа. \"Без договора за ликвидирането на ракети със среден и малък обсег светът ще стане по-несигурен и по-нестабилен. Тази несигурност и нестабилност ще бъдат силно усетени тук, в Европа\", заяви Гутериш.", "date": "2019.02.25", "title": "Антониу Гутериш: Международната система \nза контрол на въоръженията се срива"}
{"url": "https://www.24chasa.bg/novini/article/7317175", "text": "Председателят на Комисията по вътрешна сигурност и обществен ред Цветан Цветанов и ръководена от него делегация на Народното събрание участва в Четвъртата среща на Съвместната група за парламентарен контрол на Европол в Букурещ днес. В делегацията на българския парламент участват още председателят на Комисията за контрол над службите за сигурност, прилагането и използването на специалните разузнавателни средства и достъпа до данните по Закона за електронните съобщения Димитър Лазаров и Мустафа Карадайъ, член на Комисията по вътрешна сигурност и обществен ред и Комисията за контрол над службите, съобщиха от пресцентъра на Народното събрание. По време на срещата бяха изслушани ръководството на Европол и Европейският надзорен орган по защита на данните, Европейският център за киберпрестъпност и европейският комисар за Съюза за сигурност Джулиан Кинг. Доклад за дейността на Управителния съвет на Европол за периода септември 2018 г. - февруари 2019 г. представи новият председател на Управителния съвет на агенцията Виктор Вили Апреутесей. В качеството си на представител на СГПК Цветан Цветанов изнесе доклад за участието си в срещите на Управителния съвет. По време на дебата Цветанов коментира темата за заплахите от хибридната война като отбеляза, че ако само преди години балтийските държави са били единствените притеснени от този феномен, сега цяла Европа осъзнава това сериозно предизвикателство пред сигурността и демокрацията. Председателят на вътрешната комисия подчерта, че демократичните общества са особено уязвими поради принципите за свобода на словото, но именно, за да съхраним тези свободи, които са естествена част от ежедневието на европейците, трябва да търсим начини за превенция и противодействие на хибридната война и фалшивите новини. Цветан Цветанов окуражи Европол да провери как в съгласие с мандата си на европейска агенция може да подпомогне националните правоприлагащи органи в тази трудна задача.", "date": "2019.02.25", "title": "Цветанов коментира заплахите от хибридната война на среща на Европол в Букурещ"}
{"url": "https://www.24chasa.bg/novini/article/7317177", "text": "Българската агенция по безопасност на храните (БАБХ) констатира нов положителен случай на Африканска чума при дива свиня в община Тервел, област Добрич. Това е вторият случай на заболяването у нас за 2019 година. Това съобщиха от пресцентъра на Агенцията. Сигналът за умряло диво прасе в община Тервел, е получен на 22 февруари (петък) в Областната дирекция по безопасност на храните – Добрич. Той е подаден от директора на Ловно стопанство – Тервел. С цел контрол и ликвидиране на заболяването, БАБХ започна прилагането на всички мерки в съответствие с действащото законодателство. БАБХ ще извършва постоянни клинични прегледи за Африканска чума при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта в България. Те са базирани на Стратегията на Европейския съюз (ЕС) за Африканска чума по свинете (SANTE 7113/2015) и са насочени най-вече към дивата популация. Съгласно Стратегията и във връзка с изпълнение на принципите за регионализация при контрола на заболяването АЧС при диви свине, са създадени инфектирана и буферна зони, които обхващат територии от областите Добрич и Силистра. В двете области ще бъдат проведени заседания на областните и общинските епизоотични комисии с участието на областните дирекции по безопасност на храните, кметовете на общините, представители на горските стопанства и ловните организации (включително в рамките на Ловните съвети). Целта им е запознаване с актуалната епизоотична обстановка и нейното проследяване, мерките за контрол на болестта и създаване на организация за щателно претърсване за трупове на умрели диви свине. Ключови теми в предстоящите заседания ще са още биосигурността в свиневъдните обекти, биосигурността по време на лов, условията за придвижване и транспортиране на свине, както и санкциите при нерегламентирано отглеждане на свине в стопанства тип „заден двор“. Биосигурността на фермите е ключов фактор за предпазване на домашни прасета от навлизане на инфекция с вируса на АЧС. В тази връзка БАБХ напомня, че прасетата в стопанства „заден двор“ трябва да се отглеждат затворени и при засилена биосигурност, и да нямат контакт с диви прасета. Неспазването на правилата за биосигурност при ловуване, както и ниската биосигурност при отглеждане на свине в домашни условия, са ключови за пренасяне на заразата от дивите към домашните свине. Затова е важно да бъде проявена висока отговорност и спазване на всички ветеринарномедицински изисквания при отглеждане на свине както в животновъдните обекти, така и при ловуване.", "date": "2019.02.25", "title": "Нов случай на африканска чума при дива свиня в Добричко"}
{"url": "https://www.24chasa.bg/novini/article/7317198", "text": "Северна Македония и Албания са фокусирани върху подобряване на двустранното сътрудничество в областта на отбраната, а присъединяването на Северна Македония към НАТО ще направи целия регион по-сигурен и по-стабилен, заявиха министрите на отбраната на двете страни Радмила Шекеринска и Олта Джачка, цитирани от МИА. Джачка е на официално посещение в Скопие днес. Шекеринска заяви, че Албания винаги е била добър съсед и приятел, но и натовски съюзник и партньор от 2019 г. \"През последните няколко години не само думите, но и делата показаха, че двете страни са истински приятели, които си оказват пълна подкрепа, когато е необходимо\", изтъкна Шекеринска. По думите й фактът, че съседките на Северна Македония Гърция, Албания, България и Словения са били първите, които са ратифицирали протокола за присъединяването й към НАТО, показва, че ценностите на алианса - сътрудничество, уважение и подкрепа - са и техни ценности, предаде БТА. \"Ние работихме и заслужихме членство в НАТО, но факт е, че Северна Македония няма да спре дотук. Ние виждаме НАТО като шанс за по-добър живот на всички граждани, по-добра икономика и шанс за по-добри институции\", изтъкна Шекеринска. Тя посочи, че войници от армията на страната ще участват в многонационални учения в Албания по-късно тази година, и напомни за съвместното участие на войници от двете страни в мисията Решителна подкрепа в Афганистан. \"Албания вижда стабилността и сигурността на Северна Македония като основна предпоставка за сигурността в региона\", изтъкна на свой ред албанската министърка. Тя приветства демонстрирания кураж и лидерство при постигането на Преспанското споразумение с Гърция, както и за закона за употреба на езиците.", "date": "2019.02.25", "title": "Албания: Влизането на Северна Македония в НАТО ще допринесе за по-голяма сигурност на региона"}
{"url": "https://www.24chasa.bg/novini/article/7317202", "text": "Повечето германци са за пълна забрана на рекламите на тютюневи продукти, сочат резултатите от проучване, цитирани ДПА. Шейсет и девет процента от респондентите в допитването, направено по поръчка на Германската асоциация на застрахователите, са заявили, че одобряват забраната, а само 27 процента са против, предаде БТА. По-малко мнозинство - 58%, одобрява забраната за рекламиране на алкохола, а 36% са против. Седемдесет и пет процента приветстват въвеждането на по-висок данък върху тютюневите изделия, а 59% настояват за същото увеличение при алкохолните продукти. Проучването е проведено сред 1003 души на възраст над 18 години, интервюирани от института \"Форса\" за проучване на общественото мнение в периода 4-8 февруари.", "date": "2019.02.25", "title": "Над 2/3 от германците искат пълна забрана на рекламите на тютюневи изделия"}
{"url": "https://www.24chasa.bg/novini/article/7317199", "text": "До 28 февруари, четвъртък, движението в участъка от „Златната рибка“ до „Кокалянско ханче“ на път II-82 Самоков - Боровец ще се осъществява в една лента поради подмяна на ограничителните системи (мантинели), съобщиха от пресцентъра на АПИ. Необходимо е шофьорите да карат внимателно и да спазват стриктно поставената сигнализация, допълват от пътната агенция.", "date": "2019.02.25", "title": "Монтират мантинели на пътя Самоков - Боровец. АПИ: Карайте внимателно"}
{"url": "https://www.24chasa.bg/novini/article/7317213", "text": "В този вид мотивите за ветото на президента върху промените в Изборния кодекс са неприемливи и ГЕРБ ще го отхвърли в пленарна зала. Това заяви в предаването   председателят на правната комисия и депутат от ГЕРБ Данаил Кирилов. „В конкретния случай ветото е политически инструмент без правните основания, които се твърдят в мотивите. По тази причина и си позволих да твърдя, че в голяма част по отношение на основанията, които чух от изявлението на президента, аргументацията е необоснована, а в голяма част от случаите и неистинна. В този вид отхвърляме ветото на президента, защото то излиза извън предмета на това, което ние в името на консенсуса възприехме и го запазихме.“ Кирилов обясни какво ще последва по-нататък: „Дори в хипотеза, в което отхвърлим ветото изцяло, имаме готов, внесен законопроект, който ще възстанови преференциите, такива каквито са към настоящия момент.“ Мнозинството обаче има готовност да върне старите правила в изборите чрез внесените промени в Изборния кодекс, които бяха внесени миналата седмица. \"Ние реагирахме като законодателна инициатива, защото централният ни изборен орган, този който беше формиран по кодекса на Мая Манолова и на тогавашното мнозинство, доминирано от БСП и ДПС, не успя да осъществи пълно машинно гласуване и не успя да докаже сигурността и тайната на вота при електронно дистанционно гласуване. И тези факти са обективни. Това са официални доклади на ЦИК, които не ни ги вменявайте на нас. Обещаваме да върнем преференциите такива, каквито са\", коментира Кирилов. Депутатът каза още, че един от мотивите на ГЕРБ да не искат избор на нова ЦИК е загубата на ценно време преди вота през май: „Ние това го обяснявахме в обществения дебат с опонентите ни от БСП, в това се опитвахме да ги убеждаваме, че това е едно време, което е кратко, за да се извърши процедурата и в крайна сметка предпоставя една несигурност. Но очевидно е, че опонентите ни желаеха да се създаде точно такава несигурност, но въпреки това и тази процедура стартира. Така че сериозните, да ги нарека, основания на опозицията, бяха удовлетворени. В днешното изявление акцентът беше поставен на допълнителни правно-технически въпроси, които на всичкото отгоре бяха обратно интерпретирани, извън смисъла и тяхното съдържание. Затова смятам, че колеги и определено внушават правни изводи на президента, които са неверни. Затова и казах и продължавам да стоя на това – нека в този спор арбитър да ни бъдат независимите върховни административни съдии.“", "date": "2019.02.25", "title": "Данаил Кирилов: Мотивите за ветото на президента са неприемливи"}
{"url": "https://www.24chasa.bg/novini/article/7317221", "text": "Сръбското министерство на отбраната съобщи днес, че е получило четири руски изтребителя МиГ-29 от Беларус, предаде Асошиейтед прес, цитирана от БТА.  Сръбският министър на отбраната Александър Вулин присъства днес на церемония във военновъздушна база в Беларус. Сърбия е получила шест изтребителя МиГ-29 от Русия, която е обещала да достави на Сърбия и 60 бронирани коли. Вулин заяви, че с днешната доставка на четирите изтребителя, които трябва да бъдат ремонтирани, Сърбия ще има 14 изтребителя МиГ-29. Нашите военновъздушни сили не са били по-силни от десетилетия, посочи още сръбският министър на отбраната.", "date": "2019.02.25", "title": "Сърбия получава още четири руски изтребителя МиГ-29"}
{"url": "https://www.24chasa.bg/novini/article/7317217", "text": "Банките много стриктно и строго следят за отношенията с клиентите си успяват да прокарват такива закони, които ги облагодетелстват. Това обяви в предаването „Лице в лице” по   икономистът проф. Гарабед Минасян по повод предложените законови промени от омбудсмана Мая Манолова за ограничаване на свръхправомощията на банките. Преди Манолова да предложи измененията, Европейската комисия започна наказателна процедура срещу България заради нарушения баланс между банки и клиенти в края на януари. България разполага с двумесечен срок, в който да промени законодателството. Банковата дейност е рискова, можеш да загубиш много пари, но трябва да има равнопоставеност между клиент и банкер, уточни проф. Минасян. Той съзира проблем и в прекалено честите промени в законодателството, което определя отношенията между банки и клиенти – Гражданският процесуален кодекс (ГПК) е променян 31 пъти от 2007 г. до 2018 г., а Законът за кредитните институции – 47 пъти. Също и в нарастващите трансакционни разходи за бизнеса, които у нас вече са около 65% от общите разходи", "date": "2019.02.25", "title": "Проф. Минасян: Банките успяват да прокарат закони, които ги облагодетелстват"}
{"url": "https://www.24chasa.bg/novini/article/7317226", "text": "Албанската мафия е превзела пазара на кокаин във Великобритания, който се оценява на около 5 млрд. паунда, пише в. \"Дейли Мирър\". \"Албанската мафия стана доминираща след като много албанци се преместиха в Обединеното кралство след падането на комунизма в тяхната страна през 1990 година. Сега опасните престъпници контролират целия пазар на кокаин във Великобритания, който е най-евтиният от 1990 г. и най-чистият за последните 10 години“, се казва в материала, предаде  . Според вестника албанската мафия завладява пазара, като постига споразумение с \"търговците на едро\" и пряко преговаря с колумбийските картели, което води до по-ниски цени и по-висока чистота на кокаин на пазара. Поради това сега Великобритания е изправена пред най-голям брой млади потребители на кокаин в Европа. \"Мирър“ споменава като най-известна бандата \"Хелбанианс\", която има контрол над Гаскон в източен Лондон и чийто профил в Инстаграм, който беше закрит през ноември миналата година, имал 115 000 последователи. Говорителка на Британската национална агенция за борба с престъпността заяви пред вестника, че албанските престъпници имат голямо влияние върху други престъпни организации в Обединеното кралство и са тясно свързани с престъпни групи, участващи в трафик на хора и оръжия, както и с пране на пари. Вестникът съобщава за изявление на Мохамед Касим от университета „Лийдс Бекети“, според когото албанците имат сериозна репутация. \"Те не мислят два пъти, преди да използват сила\", казал Касим.", "date": "2019.02.25", "title": "Албанската мафия превзе пазара на кокаин във Великобритания"}
{"url": "https://www.24chasa.bg/novini/article/7317262", "text": "Ветото е основен институт на конституционното право, което означава, че аргументите трябва да са юридически и те са такива. Това заяви в \"Още от деня\" по   проф. Емилия Друмева, секретар по правните въпроси на президента Румен Радев. За преференциите тя каза, че чрез тях избирателят прави личностен избор в условията на пропорционалните листи. Сега се направи едно много сериозно отстъпление, концептуално, защото вместо да се измерва прагът за преференциите от гласовете за партийната листа, сега прагът е размерът на избирателната квота. Избирателната квота е число, което се формира в рамките на изборния район или в рамките на общината или в цялата страна, когато е за евродепутати. Получава се много голямо число, което става недостижимо. Това, на практика, обезсмисля преференцията, каза проф. Емилия Друмева.", "date": "2019.02.25", "title": "Проф. Друмева: Аргументите за ветото на президента са юридически"}
{"url": "https://www.24chasa.bg/novini/article/7317150", "text": "Властите в северозападните турски окръзи Истанбул и Чанаккале обявиха днешния ден за неучебен в училищата заради силни снеговалежи и ниски температури, съобщиха турски вестници, цитирани от БТА. Валията на Истанбул Али Йерликая обяви снощи, че заради лошите метеорологични условия днешният ден ще бъде неучебен, съобщи в. \"Сабах\". Валията отправи призив към гражданите да бъдат изключително внимателни, особено по време на пътувания, за да бъдат избегнати инциденти по пътищата на фона на силния снеговалеж. Учениците в окръг Чанаккале и в град Демиркьой (окръг Къркларели) днес също са в дървена ваканция, пише в. \"Хюриет\".", "date": "2019.02.25", "title": "Дървена ваканция в Истанбул и Чанаккале заради снеговалежите и студа"}
{"url": "https://www.24chasa.bg/novini/article/7316872", "text": "Нови снимки на разбития самолет на футболиста Емилиано Сала се появиха в социалните мрежи. Те са споделени от журналиста Кристиан Мартин. Кадрите показват плана за полета, в който са допуснати основни грешки преди излитането. Пилотът от фаталния полет е работил на непълен работен ден и се е опитал да предотврати трагедията. От доклада на отдела за разследване на авиационни произшествия става ясно, че е имало проблем с регистрацията на самолета. Втората грешка показва, че намереният документ показва, че пилотът е предпочел да се движи на ръчно управление, вместо на автопилот. Това означава, че въпреки неблагоприятните атмосферни условия, той не се е доверил на техниката и най-вече на приборите за ориентация. Това се оказва изключително голямо нарушение. Открият план на полета показва също, че има отклонения от предварително одобрения. Пилотът не е имал разрешение да лети през нощта, още по-малко с пътник на борда.  Едната снимка показва как Ибътсън попълва неправилно лицензния номер на самолета. Той въвежда N246DB, вместо N264DB. В доклада се посочва още, че самолетът е бил разцепен на 3 части. Той е влязъл в лошо време и буря над Ламанша, а не е пригоден за летене в облаци, заключават специалисти. Тялото на пилота Дейвид Ибътсън все още не е намерено. Самолетът изчезна от радарите на 21 януари над Ламанша, след като излетя от френския град Нант към уелския град Кардиф, където Сала трябваше да направи дебют за новия си клуб \"Кардиф сити\".", "date": "2019.02.25", "title": "Нови снимки и доклад показват 2 сериозни грешки, открити при фаталния полет на Сала"}
{"url": "https://www.24chasa.bg/novini/article/7317117", "text": "Вицепремиерът и министър на външните работи Екатерина Захариева обсъди с генералния секретар на Съюза за Средиземноморието Насер Камел възможности за общи проекти с Организацията за Черноморско икономическо сътрудничество (ЧИС), на която България в момента е ротационен председател, съобщиха от пресцентъра на външното ни министерство. „Амбицията на българското председателство е да работи за превръщането на ЧИС в проектна организация“, заяви министър Захариева пред госта си. По покана на министър Захариева, това е първото посещение у нас на генерален секретар на организацията от създаването й през 2008 г. Двамата събеседници обсъдиха възможността за сътрудничество в областта на почистването на Черно море от пластмасови отпадъци. Гостът отбеляза, че Съюзът за Средиземноморието има добра експертиза и желание да я сподели. Насер Камел допълни, че благодарение на стабилната политическа подкрепа Съюзът за Средиземноморието има опит в мобилизирането на национални, регионални и глобални фондове за свои проекти, предимно в областта на опазване на околната среда, образование и култура. Насер Камел изрази благодарност към министър Захариева за поканата да посети България и за организираните му плодотворни срещи. По-рано през деня на разговори в Министерството на образованието и науката е била постигната договореност МОН да бъде домакин на събития на Съюза за Средиземноморието по въпросите на мобилността и образователната програма „Еразъм +“. В Министерството на околната среда и водите е била обсъдена възможността за общ проект между ЧИС и Съюза за Средиземноморието, с който именно по време на българското председателство на ЧИС да започне изпълнението на споразумение за сътрудничество между двете регионални организации. Насер Камел беше впечатлен и от размаха на дейността и познанията на българския неправителствен сектор в сферата на правата на жените, подпомагането на младежта, миграцията, с чийто представители също разговаря. България е член на Съюза за Средиземноморието от самото му създаване. Днес в организацията членуват всички 28 държави от ЕС, Лигата на арабските държави и 15 държави от Балканите, Северна Африка и Близкия изток, включително Израел. „Интересът върху региона ни се завръща, а страната ви става все по-активен и важен член на Съюза за Средиземноморие“, сподели Насер Камел.", "date": "2019.02.25", "title": "Захариева прие за първи път у нас генералния секретар на Съюза за Средиземноморието"}
{"url": "https://www.24chasa.bg/novini/article/7317113", "text": "Лошо време в Европа. В Италия шестима души загинаха. Трима души изчезнаха край пристанищния град Катания, предаде  След сложна спасителна операция бреговата охрана намери телата на двама от тях. Властите предполагат, че младежите на възраст между 21 и 27 години са били в кола, пометена в морето от силни ветрове. Мощна буря отне живота и на четирима души в централния регион Лацио. 115 километра в час достигна скоростта на вятъра в планинските райони на Швеция. Над 6000 домакинства останаха без ток. А в далечна Австралия пожарникари заснеха огнено торнадо. Явлението е в резултат на горските пожари, които изпепелиха над 33 хиляди декара земя.", "date": "2019.02.25", "title": "Лошото време взе 6 жертви в Италия"}
{"url": "https://www.24chasa.bg/novini/article/7316628", "text": "Тринадесетгодишното куче Дюк, което от 2014 година непрекъснато беше избирано за кмет на градчето Корморант в щата Минесота, се спомина само  , предаде агенция ЮПИ, цитирана от БТА. Домашният любимец на общността беше от породата пиренейско планинско куче. Кандидатурата му се поставяше на годишния фестивал \"Корморант дейз\", като заедно с гласуването трябваше да бъде дарен и по един долар. Дюк от 2014 година излизаше неизменен победител. В неговите задължения влизаше да представлява градчето, да води парадите и да се появява на билбордове. Четириногото излезе в пенсия миналата година поради влошено здраве. Според стопаните му Карен Нелсън и Дейв Рик, Дюк страдал от артрит, два пъти е боледувал от лаймска болест. Господарите му също подозират, че кучето им е било блъснато от кола преди две години. За кариерата си като политик Дюк разказа в автобиографична онлайн книга, която имаше голям успех. Кучето почина на 21 февруари и в кметството ще бъде организирано възпоменателно тържество през месец март или април.", "date": "2019.02.25", "title": "Американското куче-кмет Дюк \nпочина месеци\nслед пенсионирането си"}
{"url": "https://www.24chasa.bg/novini/article/7316596", "text": "Ускоряването на процеса на европейска интеграция на Република Северна Македония ще бъде позитивен знак за целия регион, затова очакваме бърз напредък в извършването на необходимите реформи и в процеса на изграждане на добросъседски отношения. Това заяви държавният глава Румен Радев на среща с министъра на външните работи на Република Северна Македония Никола Димитров на „Дондуков“ 2, цитиран от прессекретариата на президента. Румен Радев поздрави Никола Димитров с подписването на протокола за присъединяване на Северна Македония към НАТО и с ратификацията му от българското Народното събрание. По думите на президента пред двете държави предстои много работа – изграждане на нов модел на приятелство чрез укрепване на свързаността, изграждане на нови ГКПП, провеждане на бизнес форуми и насърчаване на контактите между компаниите от България и Северна Македония. Според Румен Радев, двете държави имат потенциал да достигнат в близко бъдеще стокообмен от 1 млрд. евро. Необходима е и по-лесна комуникация в европейски контекст и постигане на по-осезаем напредък за преодоляване на застоя в съвместната работа по изясняването на теми от общата ни история и възстановяването на войнишките паметници. Позитивната промяна в двустранните отношения с подписването на Договора за приятелство, добросъседство и сътрудничество между България и Северна Македония трябва да бъде затвърдена с изваждането на политиката и идеологемите от учебниците по история в западната ни съседка. Най-прекият и безпроблемен път на Северна Македония към постигането на пълноправно членство в ЕС е уважението на историческите факти. Президентът заяви, че хората от двете страни на границата са свързани от обща история от над 1000 години и политиците от двете държави трябва да положат усилия за преодоляване на изкуственото разделение от близкото минало. За България е особено важно издаването в Северна Македония на трудовете на българските възрожденски дейци и на писатели от по-новата ни история, да става в цялост и без изменение на текстовете на техните творби, подчерта още държавният глава. Развитието на добросъседски връзки с България е от интерес на Северна Македония, посочи от своя страна Никола Димитров. Той добави, че изграждането на истинско приятелството между двете държави е отговорност на политиците и от България, и от Северна Македония, а личностите и датите от общата ни история трябва да бъдат средство за още по-голямо сближаване.", "date": "2019.02.25", "title": "Радев: От македонските учебници да се извадят идеологемите"}
{"url": "https://www.24chasa.bg/novini/article/7316629", "text": "Специализираната прокуратура повдигна обвинения на четири лица за участие в организирана престъпна група за трафик на мигранти през страната от Турция към Сърбия. Те бяха задържани на 24 февруари 2019 г. в София при операция на ГДБОП и Специализираната прокуратура. Според събраните до момента доказателства групата е действала епизодично от февруари 2015 г. Неин ръководител е бил афганистански гражданин, законно пребиваващ в страната, на когото е било отказано убежище на чужденец. При операцията по неутрализиране на групата той е задържан в център за мигранти в столицата, където е живеел. Всички участници в групата са българи. Групата организирала превеждането на мигранти от Турция през „зелена“ граница, транспортирането им с различни автомобили през страната и прекарването им през българо-сръбскта граница (отново с автомобили). Разследващите уточняват размера на реализираните от групата сериозни печалби от предстъпната й дейност. Събрани са множество доказателства за дейността на групата, в т.ч. събрани със СРС. Те се подкрепят и от показанията на голям брой свидетели. Днес, 25 февруари 2019 г., Специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ на двама от обвинените, в т.ч. на ръководителя на групата. На двама от участниците са наложени парични гаранции.", "date": "2019.02.25", "title": "Арестуваха 2-ма за трафик на мигранти от Турция, други двама - с парична гаранция"}
{"url": "https://www.24chasa.bg/novini/article/7316668", "text": "ВМРО ще подкрепи президентското вето на Румен Радев върху Изборния кодекс, както и евентуалните промени за преференциите, внесени от ГЕРБ. Това заявиха от партията на Красимир Каракачанов на пресконференция в централата на партията. Така депутатите на Каракачанов ще бъдат единствените заедно с \"Атака\", които ще дадат рамо на Румен Радев, докато издигналата го за президент БСП му отказа подкрепа и заяви, че няма намерение да се върне и да гласува за президентското вето. От ВМРО напомниха, че те са призовали държавния глава да наложи това вето, защото позицията на партията е била винаги за запазването на преференциите и избор на нова ЦИК. Държавите в Европа и в ЕС премахват всякакви видове машинно или електронно гласуване, за да гарантират сигурността на вота, казаха от ВМРО. По-рано днес и лидерът на \"Атака\" и на парламентарната група на \"Обединени патриоти\" Волен Сидеров обяви, че депутатите му ще подкрепят ветото на президента Радев.", "date": "2019.02.25", "title": "ВМРО ще подкрепи ветото на президента"}
{"url": "https://www.24chasa.bg/novini/article/7316684", "text": "Председателят на Комисията по вътрешна сигурност и обществен ред Цветан Цветанов проведе работна среща с изпълнителния директор на Европол Катрин де Бол. Двамата обсъдиха стратегията на агенцията за периода 2020+, многогодишното програмиране и приоритетите за дейността й, съобщиха от пресцентъра на Народното събрание. Де Бол увери Цветанов, че Европол интензивно работи да се превърне не само в мощен информационен център на ЕС по въпроси, свързани с престъпността, но и да предоставя гъвкава оперативна подкрепа на националните правоохранителни власти и да бъде платформа за европейски полицейски решения и авангард за иновации и изследвания в областта на правоприлагането. Цветан Цветанов изрази подкрепа и подчерта, че Европол трябва да помага на партньорските структури от различните държави-членки за постигане на необходимото ниво на съвместимост, както и да имат способността да вземат координирани или общи решения навременно. Цветан Цветанов и Катрин де Бол се обединиха около мнението, че агенцията изгражда доверие с партньори извън ЕС, като поставя Западните Балкани сред приоритетите си и отбелязва важността на активността по отношение на регионите на Близкия Изток, Северна Африка и Средиземноморието, както и на сътрудничеството с Турция. Отчетена беше добавената стойност към сигурността на Европа от продължаващото стратегическо сътрудничество със САЩ. Срещата се състоя в Букурещ по време на Четвъртото заседание на Съвместната група за парламентарен контрол на \"Европол\".", "date": "2019.02.25", "title": "Цветанов обсъди стратегията на Европол с шефа й Катрин де Бол"}
{"url": "https://www.24chasa.bg/novini/article/7316711", "text": "България и Турция заедно да предложат Желязната църква “Свети Стефан” в Истанбул да бъде вписана в Списъка на световното наследство на ЮНЕСКО, защото тя е уникален паметник на културата. Това предложи днес председателят на парламентарната Комисия по културата и медиите Вежди Рашидов на срещата си в Анкара с турския си колега Емруллах Ишлер, председател на Комисията по националното образование, културата, младежта и спорта на Великото национално събрание на Турция, съобщиха от пресцентъра на комисията. Двамата се обединиха около идеята за задълбочаване на сътрудничеството между двете парламентарни комисии . Турция и България оценяват високо усилията на двете страни за опазване на културното наследство, а идеята за съвместни предложения за записване в т.н. Индикативна листа на ЮНЕСКО може да бъде разширена в бъдеще. Г-н Ишлер сподели, че реставрацията на Желязната църква е отличен пример за стремежа на двете страни да покажат в пълния му блясък за поколения напред един храм, в който е въплътен талант и вдъхновение. Вежди Рашидов получи в Анкара и висока оценка за усилията си още като министър на културата да подпише двустранно споразумение за предотвратяване на нелегалния трафик на културни ценности. Този документ има устойчиво значение в тази област, е мнението на експертите. Вежди Рашидов и Емруллах Ишлер се договориха двете парламентарни комисии да проведат съвместно заседание в удобно и за двете страни време. За Турция представлява интерес и сътрудничеството с Регионалния център за опазване на нематериалното културно наследство на Юнеско, който функционира в София.", "date": "2019.02.25", "title": "Рашидов: Да запишем заедно с Турция Желязната църква “Свети Стефан” в ЮНЕСКО"}
{"url": "https://www.24chasa.bg/novini/article/7316721", "text": "Премиерът Бойко Борисов не пожела да коментира факта, че  , предаде  От Шарм Ел-Шейх, където участва в среща на върха Европейски съюз - Лига на арабските държави, той заяви: \"Всеки политически лидер си има партия, има си организация. Аз не се бъркам в тяхната работа, в техните решения. Всеки може да коментира каквото има. Когато вземаш страна на една партия непрекъснато срещу друга, се превръщаш в политически лидер\". Управляващите не казаха дали ще подкрепят ветото на президента върху промените в Изборния кодекс. От ГЕРБ заявиха, че са готови да обсъждат въпросите за машинното гласуване, но не смятат че по този въпрос може да има промяна за предстоящите евроизбори. Според депутата от ГЕРБ Тома Биков с ветото си държавният глава осигурява на депутатите от левицата авариен изход от ситуацията след напускането на парламента: \"И респективно осигуряване на авариен вход към Народното събрание\"", "date": "2019.02.25", "title": "Борисов: Ако вземаш страната на една партия, се превръщаш в политически лидер"}
{"url": "https://www.24chasa.bg/novini/article/7316726", "text": "В горичка извън това разположено северно от Ханой село малък мемориал напомня за ерата, когато Северна Корея и Северен Виетнам бяха изправени заедно срещу \"американската агресия\", както наричат тук войната. Четиринадесет паметни плочи маркират първоначалното място за вечен покой на офицерите и войниците от Корейската народна армия, по-голямата част от които военни пилоти, летели тайно като част от военновъздушните сили на Северен Виетнам и изгубили живота си между 1965 и 1968 г. \"Смятахме един другиго за братя в борбата срещу американския империализъм\", казва 75-годишната До Тхи Хоа, бивша виетнамска посланичка в Северна Корея. Когато президентът Тръмп се срещне със севернокорейския лидер Ким Чен-ун тази седмица в Ханой, за да обсъдят сближаването и денуклеаризацията, Вашингтон ще даде страната домакин за пример: Трансформирайки се след войната, Виетнам, по думите на лидерите му, \"се гмурна в големия океан\" на глобалната търговия, за да се превърне в динамична и растяща бързо икономика, която има близки отношения със старите си американски врагове. \"В светлината на някога невъобразимия просперитет и партньорство, което имаме с днес с Виетнам, имам съобщение за председателя Ким Чен-ун: Президентът Тръмп вярва, че Вашата страна може да измине същия път\", заяви държавният секретар Майк Помпейо при своя визита във Виетнам през юли. \"Ваше ще е, ако уловите мига. Чудото може да е Ваше. Това може да е Вашето севернокорейско чудо\", каза Помпейо. В музея за военна история в Ханой останките от свалените от виетнамците самолети Боинг Б-52 са изложени като напомняне за американските бомби, пускани над града. Ако севернокорейците обаче все още ги учат да мразят \"хитрите американски вълци\", виетнамците прегърнаха Холивуд, Кей Еф Си и американската мечта. Повече от четири десетилетия след края на Виетнамската война изумяващите 84 процента от виетнамците са изказали благоприятно мнение за САЩ през 2017 г. (по данни на института Пю) - резултат, по-висок от този във всяка друга чужда страна, където е имало подобно допитване, и само с един процентен пункт по-нисък от броя на американците със същото виждане (85 процента). Примамливо е да се мисли, че Северна Корея може да премине през сходна трансформация, но това не е много реалистично, твърдят мнозина експерти. Отношенията на Северна Корея с Виетнам претърпяха колапс през 70-те години, когато Ким Ир-сен подкрепи извършилия геноцид камбоджански лидер Пол Пот, който недолюбваше Виетнам. Последващата виетнамска инвазия на Камбоджа с цел свалянето на Пол Пот обтегна отношенията между Виетнам и Северна Корея. Персоналът на виетнамското посолство в Пхенян бе намален от 20 на седем служители, припомня До. В завоя на Виетнам към пазарната икономика и установяването на дипломатически отношения със САЩ фанатичните лидери на Северна Корея съзряха още предателство. \"Те така и не го казаха официално, но всички разбрахме, че не са изпитвали радост, когато започнахме да ставаме приятели със стария си враг\", казва До. Отношенията на Виетнам със САЩ и Северна Корея обаче не са единствените, които преживяха кардинални изменения след средата на 70-те години. На един час път с автомобил западно от този като цяло забравен мемориал на севернокорейските пилоти се извисява живият символ на виетнамската трансформация: огромен комплекс с фабрика на Самсунг, където работят повече от 60 000 души. В центъра на комплекса има голяма сграда без прозорци, заобиколена от огради, наблюдателни кули и спални, чиято цел не е да пречат на работниците да бягат, а да възпрепятстват проникването на индустриални шпиони. Южнокорейският конгломерат Самсунг, който произвежда една трета от световната си продукция във Виетнам, е инвестирал тук повече от 17 милиарда долара и неговото производство представлява една четвърт от целия износ на Виетнам. Южна Корея през миналата година е вторият най-голям пряк чуждестранен инвеститор във Виетнам след Япония. Северна Корея е третата държава, установила дипломатически отношения със Северен Виетнам през 1950 г., след Съветския съюз и Китай, но днес отношенията на Ханой със Сеул са доста по-дълбоки, отколкото някога са били с Пхенян. Те са основани не само на бизнеса, но също така на туризма и културата, твърди Фам Хонг Тхай от правителствения мозъчен тръст Виетнамска академия за социални науки. Корейската поп музика и корейските сериали са популярни във Виетнам. Когато Ким Чен-ун пристигне тази седмица, той може да насърчи идеята страната му да тръгне по виетнамския път. Японският вестник \"Санкей Шимбун\" прогнозира, че той ще посети фабрика на Самсунг, а южнокорейското правителство също казва, че Ким е заинтересуван от виетнамския икономически модел. Севернокорейският външен министър И Йон-хо бе на визита във Виетнам през декември в рамките на обиколката си в четири държави, като посети мавзолея на Хо Ши Мин, академия за земеделски науки и живописния Хайфонгски залив. Други севернокорейски служители също посетиха Виетнам, за да почерпят от виетнамския опит в минното дело и риболова и от успеха при привличането на чуждестранни инвестиции, заяви Фам. Говори се, че Ким ще посети посети Халонгския залив по примера на дядо си Ким Ир-сен през 1964 г., но не само за да съзерцае изумрудените води и варовичните и карстови образувания: Той отчаяно иска разработването на туристически проект във Вонсан, пристанищен град на източното крайбрежие на Северна Корея. Макар да е ясно, че Ким явно желае да създаде изолирани зони за туристическо и икономическо развитие (и да се поучи от виетнамския опит), има голяма разлика между това и истинско реформиране на икономиката на страната. \"Публично демонстрираният интерес на Северна Корея по отношение на виетнамския опит е донякъде шоу\", твърди Лейф-Ерик Ийзли, професор от университета Еуха Уоманс в Сеул. \"Идеята е да се привлече международна подкрепа за севернокорейската икономика, дори и режимът на Ким да продължава да има за цел минимизиране на чуждестранното влияние в страната и може би да няма намерение да извърши денуклеаризация\". Толерантността на Северна Корея към частните търговци и пазари наистина съвпадна с информации за подновени акции срещу чуждестранните културни влияния като например видеозаписи на южнокорейски сериали и филми. \"Каквото и да се случва с икономическото развитие, правителството ще ангажира цялото си внимание, за да си запази контрола. Те по-скоро ще си останат бедни, отколкото да изгубят властта\", заяви Бенджамин Кацеф Силбърщайн, научен сътрудник от мозъчния тръст Стимсън сентър. \"Да забогатееш е нещо славно\", гласи фразата, приписвана на китайския лидер Дън Сяопин. Невъзможно е обаче да си представим Ким Чен-ун да каже нещо толкова дръзко, защото ще значи, че Южна Корея е близо 20 пъти по-славна от Северна Корея. Виетнамските комунисти бяха в много по-силна позиция, от която да предприемат рисковани икономически реформи, защото преди това те обединиха Виетнам. Силбърщайн препоръчва да няма самозалъгване по отношение на Северна Корея и да не се предполага, че тя просто ще последва модела на друга държава. \"Могат ли да се учат от Виетнам? Абсолютно. А от Китай? Със сигурност. Има ли обаче характерни за Северна Корея неща, които ще си останат характерни за Северна Корея? Със сигурност. Това е уникална страна от гледна точка на контрола над обществото. Тогава защо да не създаде свой уникален модел на икономическо развитие в условията на изключително строга диктатура, която контролира информационния поток?\", пита Силбърщайн. С широкото отваряне на вратите за търговията и инвестициите виетнамската комунистическа партия преотстъпи също така значителна част от контрола на глобалния капитал, твърди Го Мьон-Хюн, икономист от Азиатския институт за политически науки в Сеул. \"Капиталът идва с доста багаж, с много условия за употреба\", казва той. Продукти с марката \"произведено в Северна Корея\" няма да са популярни на световния пазар, докато в КНДР има затворнически лагери, например. Останките на 14-имата севернокорейци във Ван Тан бяха върнати в Северна Корея през 2002 г. До е една от стотиците млади северновиетнамци, учили в Пхенян през 60-те години преди да стане служителка във виетнамското посолство и да се издигне до длъжността посланичка. Според нея Виетнам все още е благодарен за подкрепата, която е получил тогава от Северна Корея. Взорът на младите виетнамци обаче не е обърнат към бруталните сектанти в Пхенян, а към възможностите, които им предлагат Съединените щати и Южна Корея. Подобни признаци все още не се забелязват сред младите хора в Северна Корея. /БТА/", "date": "2019.02.25", "title": "САЩ искат Северна Корея да тръгне по пътя на \"виетнамското чудо\", но може да останат разочаровани"}
{"url": "https://www.24chasa.bg/novini/article/7316741", "text": "Председателят на Европейския съвет Доналд Туск каза днес, че отлагането на Брекзит отвъд предвидения срок на 29 март би било \"рационално решение\", защото няма мнозинство в британския парламент за одобрението на сделката с ЕС, съобщиха Ройтерс и ДПА. В кулоарите на срещата на върха ЕС-Арабска лига в Шарм ел Шейх Туск посочи, че независимо от резултата страните членки на пакта ще покажат \"максимално разбиране и добра воля\", предаде БТА. Туск направи това изявление след срещата си с британския премиер Тереза Мей в кулоарите на форума. \"Смятам, че в положението, в което се намираме, удължаването на срока би било рационално решение, но премиерът Тереза Мей все още счита, че ще може да избегне този сценарий\", каза Туск на пресконференция в египетския курорт. Туск каза, че с Мей са обсъдили \"правния и политически контекст на възможно удължаване\" на двегодишния срок за преговори за Брекзит, изтичащ на 29 март. \"Според мен е напълно ясно, че няма мнозинство в Камарата на общините за одобрение на сделката. Ще бъдем изправени пред алтернативен, хаотичен Брекзит или пред отлагане\", посочи Туск. \"Колкото по-малко време остава до 29 март, толкова е по-вероятна възможността за отлагане. Това е обективен факт, не е наш план или цел, а обективен факт\", заключи Туск.", "date": "2019.02.25", "title": "Доналд Туск: Отлагането на Брекзит би било рационално решение"}
{"url": "https://www.24chasa.bg/novini/article/7316736", "text": "Окръжна прокуратура-Пазарджик привлече като обвиняем и задържа 29-годишен мъж за  , съобщиха от Прокуратурата на Република България. Днес, 25 февруари 2019 г., Окръжна прокуратура-Пазарджик привлече като обвиняем Х.С., на 29 г., за  . До момента е установено, че на 24 февруари 2019 г., в гр. Велинград, обл. Пазарджик, обвиняемият Х.С. чрез използване на дървен прът, нанасяйки удари в областта на главата, умишлено е умъртвил 71-годишна жена, негова баба. По делото са извършени процесуално-следствени действия – оглед на местопроизшествие, иззети са веществени доказателства, разпит на свидетели и др. Обвиняемият Х.С. е задържан за срок от 72 часа с постановление на наблюдаващия прокурор. Предстои Окръжна прокуратура-Пазарджик да внесе искане в съда за определяне на мярка за неотклонение „задържане под стража“ спрямо него.", "date": "2019.02.25", "title": "Обвиняват мъжа, убил баба си с дървен прът във Велинград"}
{"url": "https://www.24chasa.bg/novini/article/7316757", "text": "За проблема с нарастващата агресия сред учениците разговаря на „Дондуков“ 2 вицепрезидентът Илияна Йотова с Моника Митова – победител в инициативата „Посланик за един ден“. Моника е ученичка в 11-и клас в Езикова гимназия „Акад. Людмил Стоянов“, Благоевград. Мечтае да стане дипломат. Това съобщиха от прессекретариата на държавния глава.  Инициативата „Посланик за един ден“ се провежда от посолството на Великобритания в България. Поводът за нея е Международният ден на жената 8 март. Победителките – на възраст от 15 до 19 години, са селектирани след конкурс с есе на тема „Как бих използвала силата си на личност, за да променя света“. Тази година вицепрезидентът Илияна Йотова се включи в инициативата, като избра своя победителка. Потъпкването на основни човешки права бе основна тема на разговора между вицепрезидента и Моника. Те обсъдиха причините за агресията и тормоза в училище, както и възможните начини за тяхното преодоляване. Двете изтъкнаха семейната среда като един от най-важните фактори за възпитаване в добродетели. В есето си Моника споделя, че би използвала влиянието си на посланик, за да организира инициативи в училищата в България, които да учат на морални ценности, да дават широко познание за света. Заедно с екипа на вицепрезидента Моника проведе среща с ученици от Обединено училище „Св. св. Кирил и Методий“, село Априлово, община Горна Малина. Директорът Павлина Стоименова сподели опита си с проблемите, свързани с обхващането на децата от малцинствата в образователната система. Заедно със социален работник и медиатор всяка сутрин учителите събират тези ученици от домовете им, за да дойдат на училище. Необходима е много работа с родителите, които да бъдат убедени в необходимостта децата им да посещават училище. Чрез игри, снимки и видеоклипове Моника изпрати своите послания към учениците, предимно от начален етап – за това колко са важни образованието, учението и многото знания, за толерантност към всички, независимо от техния етнос, религия, възраст, пол, социално положение, за непримиримост към агресията между хората и тормоза в училище.", "date": "2019.02.25", "title": "Йотова разговаря победителката от инициативата \"Посланик за един ден\""}
{"url": "https://www.24chasa.bg/novini/article/7316738", "text": "Китайските цензори се опитаха днес да изтрият коментарите в интернет относно маршрута на лидера на КНДР Ким Чен Ун, който ще прекоси Китай с влак, за да достигне Виетнам, където ще се срещне с президента на САЩ Доналд Тръмп, предаде Франс прес, цитирана от БТА. Маршрутът на младия севернокорейски лидер е пазен в тайна, което подхранва дискусии в социалната мрежа Уейбо. Интернет потребители съобщиха за закъснения на влакове, за бариери по пътищата и за задръствания в близост до жп гарите, през които ще премине железопътният конвой. Редица потребители използваха популярните прозвища на Ким Чен Ун в Китай, като \"Босът Ким\" и \"Дебелия Ким\", за да избегнат цензурата. Бронираният маслинено зелен влак на Ким потегли в събота от Пхенян на пътуване, което ще отнеме около 60 часа, при максимална му скорост около 60 километра в час. Конвоят няма да премине през Пекин, а директно се насочва към Ханой, където в сряда и четвъртък ще се състои втората среща на върха между Ким и Тръмп, след историческата им първа среща в Сингапур. Голяма част от трасето с дължина около 4000 км е през Китай, където преминаването на железопътната композиция е свързано с драконовски мерки за сигурност: около гарите са разположени полицаи и достъпът до тях е временно блокиран. \"Този влак е много бавен. Пристигна вчера в Джънджоу, а едва днес пристига в Ухан\", коментира интернет потребител, като има предвид два големи града на 500 км един от друг. Много съобщения с хаштаг Блокиранипътища бяха изтрити в Уейбо, според сайта FreeWeibo, който съхранява цензурирани съобщения. Медийното мълчание обаче не е повсеместно. Телевизионният канал Финикс ТВ в Хонконг публикува в Уейбо видео, представено като репортаж от преминаването на конвоя. Виетнамската гара, където влакът трябва да премине границата с Китай, беше затворена днес и заобиколена от въоръжена охрана. Отсечката от 170 километра от китайско-виетнамската граница до Ханой ще бъде затворена за движение през утрешния ден, предупредиха вече виетнамските власти.", "date": "2019.02.25", "title": "Недостъпният брониран влак на Ким Чен Ун блокира жп гарите"}
{"url": "https://www.24chasa.bg/novini/article/7316774", "text": "Пожар е унищожил питейно заведение в морската зона на Каварна. Сигналът за инцидента е подаден в събота около 03 ч. – съобщават от Областната дирекция на МВР-Добрич. Огънят е потушен от пожарникари от Каварна. Вследствие на инцидента са унищожени дървената конструкция на тавана, силно обгорени са северната страна и преградна стена на обекта, унищожено е и наличното оборудване в обекта. По случая е образувано досъдебно производство.", "date": "2019.02.25", "title": "Пожар унищожи заведение в Каварна"}
{"url": "https://www.24chasa.bg/novini/article/7316815", "text": "Полицията е открила и разпитала Явор Първанов, който е заподозрян за побоя над 15-годишния Андрей в неделя, научи  . Тийнейджърът беше нападнат от четирима маскирани пред дома му, а след това беше откаран заради получените травми в „Пирогов”. Според баща му Желяз Топузов причината за побоя е момиче, с което Андрей ходел преди време. Битият ученик пък е посочил именно Явор Първанов като един от нападателите, които е разпознал. Явор е син на добре познатия в родния ъндърграунд Мартин Първанов - Марто Лудия, разследван като наркодилър. Лудия беше прострелян през 2007 г. с няколко куршума в главата и корема, но оживя по чудо. Според неофициална информация той е свидетел срещу Вальо Бореца по делото „Килърите 2”. Синът му Явор е търсен от полицията още в събота, но не е открит на адреса, на който живее. Още вчера обаче са разпитани други седем момчета, които са устроили преди 4 дни засада на Андрей в градинката до неговото училище. Тогава само намесата на бащата на 15-годишния ученик предотвратил саморазправа. В столичния квартал Зона Б-5 Явор Първанов, който е криминално проявен, е известен като тартор на над 20 младежи с лоша слава. Групата е известна като „зонаджийската ОПГ”( организирана престъпна група). За тях има сигнали, че пласират наркотици сред ученици. На бандата се приписват и няколко нападения срещу тийнейджъри от района. Самият Явор се определя в профила си в социалната мрежа като „шеф в Зоната”. Бандата на „зонаджиите” стана медийно известна през 2016 г. , когато преби зверски две момчета на 17 години.", "date": "2019.02.25", "title": "15-годишният Андрейс посочил сина на Марто Лудия като един от биячите му"}
{"url": "https://www.24chasa.bg/novini/article/7316923", "text": "Народните представители от НФСБ, част от групата на Обединените патриоти, внесоха в деловодството на парламента днес промени в Правилника за организацията и дейността на Народното събрание по отношение на депутатските заплати. Това съобщиха от пресцентъра на НФСБ. От НФСБ предлагат при неоправдано отсъствие от 3 поредни или общо 5 пленарни заседания за съответния месец на народния представител да се прави удръжка в размер на месечното му възнаграждение и Народното събрание да не поема допълнителните му разходи. Според сега действащите разпоредби при неоправдано отсъствие на депутата се удържат две трети от месечното му възнаграждение. Според НФСБ предложеният от тях начин на определяне на възнагражденията е по-справедлив и депутатите ще получават заплата единствено, ако участват в пленарни заседания или при отсъствие по уважителни причини. Освен това, обосновано е при отсъствие на три поредни или от общо пет заседания през месеца да не се поемат допълнителните разходи на депутатите, смятат от партията. НФСБ искат още, ако народен представител участва в по-малко от половината гласувания в едно пленарно заседание, да му се удържа една втора от дневното възнаграждение. \"Гласуването на законопроекти и проекти за решения е едно от основните задължения на народния представител, като по този начин той изразява позициите и защитава интересите на тези, които са го избрали. Ето защо, неизпълнението на това задължение следва да бъде скрепено със съответна финансова санкция\", заявяват в мотивите си вносителите. От НФСБ предлагат промяна, с която да се регламентира максималния брой процедури \"по начина на водене\" по точка от дневния ред за работа на НС, на които една парламентарна група има право. \"През последните години, а особено - през последните месеци от работата на Народното събрание, се наблюдава груба злоупотреба с тази процедура. Тя се използва за политически декларации, лични обяснения междуличностни нападки, но не и за да бъдат посочвани нарушения при воденето на заседанието\", посочват от партията. С промяната според тях ще се дисциплинират както отделните народни представители, така и парламентарните групи.", "date": "2019.02.25", "title": "НФСБ предлага удръжка от депутатските заплати при отсъствия от заседания"}
{"url": "https://www.24chasa.bg/novini/article/7316916", "text": "Политическият консултант и бивш медиен мениджър Игор Малашенко бе намерен мъртъв в Испания, съобщава \"Комерсант\". Той бе на 64 години. Според някои се е самоубил, но все още няма официално излязла информация. В средата на февруари Малашенко бе хоспитализиран в Латвия. Главният редактор на \"Эха Москвы\" Алексей Венедиктов и журналистката Ксения Собчак потвърдиха версията за самоубийство. Игор Малашенко е един от основателите на НТВ, както и генерален директор на Руската държавна телевизионна и радио-телевизионна компания \"Останкино\". През 1996 г. Малашенко е главен съветник на предизборната кампания на кандидата за президент Борис Елцин. През януари 1997 г. става един от учредителите на ЗАО „Медия-Мост”, член на управителния съвет на дружеството. През 2001-2009 г. е генерален директор на канала RTVI. Малашенко също така оглавява предизборния щаб на телевизионния водещ Ксения Собчак, която се кандидатира за президент на Русия през 2018 г.", "date": "2019.02.25", "title": "Откриха мъртъв в Испания бившия директор на руската НТВ Игор Малашенко"}
{"url": "https://www.24chasa.bg/novini/article/7316108", "text": "Това заяви шефът на парламентарната правна комисия Данаил Кирилов на пресконференция в централата на ГЕРБ в отговор на изявлението на държавния глава Румен Радев, в което обяви очакваното си вето върху Изборния кодекс. Друмева е била докладчик по конституционно дело номер 4 и като такава е възприела, че не се засягат правата на субектите във връзка с обжалването, напомни Кирилов. И увери: \"Очаквахме с нетърпение позицията на президента. На разположение сме в този дебат, пак ще поканим в правна комисия представители на неговата институция. Надявам се, че ще се прекрати практиката да се създават страх и внушения\", приветства Кирилов. БСП се опитват да оправдаят отсега изборната си загуба, смята депутатът от ГЕРБ Александър Ненков. Опит за осигуряване на авариен изход - вход на БСП обратно в Народното събрание. Така изтълкува депутатът от ГЕРБ Тома Биков апела на държавния глава за завръщането на депутатите социалисти в парламента. И призова: \"Нека БСП признае г-н Радев за свой неформален лидер, за да спре театърът между \"Дондуков\" 2 и \"Позитано\" 20!\" Биков допълни, че президента обидил секционните избирателни комисии, които заедно със застъпниците, работещи над 16 часа, надхвърлят 100 000 души, че всички участват някакъв в заговор, организиран от ГЕРБ, за фалшифициране на изборите. Голяма част от тях са от БСП, това е обида и за БСП, че не може да осигури честни избори, вметна още депутатът от ГЕРБ. Ветото на президента е безспорно политически акт - под формата на юридически аргументи се приемат неправилни интерпретации, обясни Кирилов. С уговорката, че предстои да се запознаят с мотивите на държавния глава, шефът на правната комисия обясни, че се очертава ГЕРБ да го отхвърли, понеже то е цялостно върху кодекса. В случай, че е само по преференциите, е можело да се мисли и за друг вариант, но сега текстовете няма как да се делят, напомни шефът на правната комисия на парламента. На европейските избори машини ще има в 3000 секции, склонни сме и на 3500, а на местните наесен - в 6000, без подвижните, без дипломатическите и консулските служби, корабите, лечебните и социалните заведения, където гласуването остава само с бюлетини, уточниха от управляващата партия. Минимум 25 000 камери ще са нужни, за да се изпълни искането на президента за видеозаснемане на преброяването на резултата в секционните комисии - това са пресметнали от ЦИК пред Кирилов. \"Кога, как, с каква система, с каква обществена поръчка и какъв доставчик ще се направи\", попита той. И добави: \"Но и на това сме готови. Когато подкрепим едно предложение - това за камерите го направи първо \"Воля\" и ние бяхме готови да го подкрепим, бяхме криви. Когато подкрепим обратното, пак сме криви.\"", "date": "2019.02.25", "title": "ГЕРБ: Президентът е бил въведен в заблуждение, по-скоро отхвърляме ветото (Видео)"}
{"url": "https://www.24chasa.bg/novini/article/7316119", "text": "Над 200 търговски обекти – магазини, барове, дискотеки, спортни клубове, хотели, бензиностанции и дори ветеринарна клиника са били запечатани от звеното „Фискален контрол“ на НАП от началото на годината. Според действащото законодателство неиздаването на касова бележка е основание за запечатване за срок до един месец, припомнят от НАП. Освен временното затваряне на обектите, на собствениците им са наложени и глоби, достигащи до 2000 лв. за всяко нарушение. Това съобщиха от пресцентъра на НАП. От началото на зимния туристически сезон фискалният контрол на НАП извършва масови проверки в зимните курорти и областните градове, като на някои места в страната патрулират униформени служители. Фискалните агенти използват специален софтуер за наблюдение от разстояние на оборотите на определени рискови търговци, чиито приходи значително се различават от обичайните за съответния бранш и територия. „Засилваме контрола в зимните курорти и централните части на областните градове. Запечатването на обекти за срок до 1 месец е тежка и неприятна мярка за търговците, която обаче може да бъде избегната с издаване на касова бележка за всяка покупка“ каза директорът на „Фискален контрол“ в НАП Спас Шишков по повод проверките.", "date": "2019.02.25", "title": "НАП запечата 200 обекта за неиздадени касови бележки"}
{"url": "https://www.24chasa.bg/novini/article/7316128", "text": "Създадена преди повече от половин век в Германия, ЗААТЕН УНИОН не престава да търси иновативни решения за качествено и високодобивно земеделско производство. Всяка година в производствените центрове на компанията в Румъния се заготвят и разпределят в редица страни от Югоизточна Европа, в това число и България, над 60 сорта и хибрида от различни земеделски култури. Програмата за проучване и развитие на ЗААТЕН УНИОН Румъния включва изпитване при екстензивни условия и подбор на добре адаптирани хибриди от царевица и слънчоглед, и сортове от зърнено-житни и бобови култури, както към условията на Румъния, така и на съседните и държави. Целите, които ЗААТЕН УНИОН си поставя, са свързани със селектиране на сортове и хибриди, характеризиращи се с висок потенциал за добив, висока устойчивост на хербициди, икономически важни болести, засушаване и полягане, както и с високо качество на произведената продукция при всички отглеждани култури. През пролетната кампания на 2019 г. ЗААТЕН УНИОН предлага на земеделските стопани широка гама от вече добре познати на българския пазар хибриди царевица и слънчоглед, обогатена с продукти от нова генетика, отговарящи на променящите се условия на отглеждане. При царевичните хибриди, освен известните СУМ 305, СУМ 405, СУПЪРБИЯ и др., сме подготвили изненади в ранния сегмент- ТОНАЦИЯ /ФАО 220/, СУР 204 /ФАО 280/, СЪРАУНД /ФАО 300/. Не сме подминали, разбира се, и най-предпочитания от фермерите- средно късен сегмент, които сме обогатили с хибриди като: СУР 307/ФАО 410/ и ОС 4014 /ФАО 450/. Атракция сред царевичните хибриди представлява СУМ 402 /ФАО400/, който се характеризира с висока хранителна стойност и е подходящ за производство на различни видове храни, в това число и царевично брашно. Слънчогледовото портфолио на ЗААТЕН УНИОН се отличава с голямо разнообразие на Clearfield и Clearfield Plus хибриди в различните групи на ранозрелост. Тук са включени както добре познатите на българския фермер ПАРАЙЗО 102 CL и ПАРАЙЗО 1000 CL Plus, характеризиращи се със стабилност и постоянство на добивите, така и новите предизвикателства- СУРИМИ CL и СЪРФЪР CL, с висок потенциал за добив дори и при не особено благоприятни условия. За да бъдем в унисон с последния „хит на модата“ в производството на слънчоглед, предоставяме на вниманието на фермерите високолеиновия СЪНТЕК HО CL с потенциал за съдържание на олеинова киселина от 90%. Не пропускаме и непрекъснато нарастващия интерес към експрестолерантните хибриди с предложението ни наречено МИРАНДА SU, като имаме готовността да стартираме следващата стопанска година с три нови трибенурон-метил устойчиви хибрида. За настоящата пролетна кампания сме подбрали също така четири сорта пролетен ечемик- ТЮРИНГИЯ, КСАНАДУ, БЕАТРИКС и ГЕЗИНЕ, с потенциал за висок добив и признати пивоварни качества. Отличният за хранително-вкусовата промишленост сорт овес - СКОРПИОН, е вече добре познат в България, а многогодишният сорт люцерна- АДОРНА, със сигурност ще впечатли с високия си потенциал за възстановяване- 4-6 откоса годишно. Ние, в ЗААТЕН УНИОН сме спокойни, че с богатото продуктово разнообразие, което компанията ни предлага, сме в състояние да задоволим нуждите и на най-капризните земеделски стопани. Заедно можем да реализираме високи резултати с внимателно прецизиране на вложените в земеделското производство инвестиции!", "date": "2019.02.25", "title": "Ефективно производство с продуктовата гама на Заатен Унион"}
{"url": "https://www.24chasa.bg/novini/article/7316132", "text": "Върховният касационен съд в Румъния прие днес жалба, подадена от бившия министър на енергетиката Константин Ница, и разпореди анулиране на присъдата му от четири години затвор ефективно по дело за търговия с влияние, предаде агенция Аджерпрес, цитирана от БТА. Върховният касационен съд реши процесът срещу Ница, който се намира в апелативна фаза, да се гледа повторно на 15 април. Аджерпрес отбелязва, че това е втората жалба, одобрена от Върховния касационен съд, след тази на бившия сенатор от Социалдемократическата партия Дан Шова, чието дело също ще се гледа повторно на 15 април. На 19 декември 2018 г. бившият енергиен министър Константин Ница бе освободен от затвора, след като Върховният касационен съд постанови спиране на изпълнението на присъдата му. Това стана въз основа на решение на Конституционния съд, който постанови, че петчленните съдебни състави на Върховния касационен съд не са били сформирани в съответствие със законова промяна от 2013 г. През юни 2018 г. Ница бе осъден на четири години затвор по обвинение в търговия с влияние. Според обвинението, повдигнато от антикорупционната прокуратура, през 2013 г. Ница е поискал от местен бизнесмен пет процента комисиона от стойността на договор, сключен между фирмата на бизнесмена и кметството на град Яш. Бившият министър получил през юли 2013 г. 30 000 евро от бизнесмена, а след това бил сключен и фиктивен договор за консултантски услуги с друга фирма, на която бизнесменът превел общо 303 118 леи на няколко транша в периода май 2013 - юни 2014 г.", "date": "2019.02.25", "title": "4 години затвор за бивш министър на енергетиката в Румъния"}
{"url": "https://www.24chasa.bg/novini/article/7316134", "text": "Брекзит може да бъде отложен до 2021 г. Информацията с маркер \"извънредна новина\" разпространи британският в. \"Гардиън\". Той се позовава на данни от високопоставени чиновници на ЕС. Според авторитетното издание причината за отваряне на \"вратичката\" е в растящото недоверие в премиера Тереза Мей. Публикацията на \"Гардиън\" се превърна във водеща политическа новина на Острова днес и за кратко време се появи и на първите страници на останалите големи медии, като Би Би Си, цитирана от  Данните сочат, че от ЕС са на мнение, че е по-добре периодът на преговорите да бъде удължен съществено. Това ще позволи на Великобритания и ЕС да разработят своите планове за бъдещите отношения. Освен митата, търговията и потокът на хора, един от най-важните проблеми е свързан с границата на Северна Ирландия. Висшите служители на Европейския съюз са на мнение, че ново удължаване от 3 месеца само ще удължи агонията, тъй като правителството на Тереза Мей най-вероятно пак няма да постигне съгласие относно Брекзит. \"Удължаването с 21, а не с 3 месеца, е смислено, тъй като ще обхване многогодишната финансова рамка [бюджетния период на ЕС] и ще улесни нещата. В коридорите на ЕС се говори за това. Удължаването с 3 месеца може да не е достатъчно за уговаряне само на техническите детайли около сделката. Ако депутатите на консервативното правителство не се уморят напълно от Брекзит, то 21-месечен период ще е достатъчен за съставяне и гласуване на сделката\", споделя Мартин Зелмайер, генерален секретар на Европейската комисия. Раздразнението на Брюксел към Тереза Мей нараства, тъй като ЕС оценява възможността сделката за Брекзит да се провали след две седмици на \"повече от 50%\". Британското правителство обмисля различни опции за излизане от ЕС, в случай че парламентът не одобри сделката на премиера Тереза Мей до 12 март, предаде Ройтерс. Решението на Мей да отложи гласуването на сделката за излизане от Европейския съюз провокира появата на информации, според които тя ще бъде принудена да удължи срока за излизане от съюза. Британският премиер до този момент се обявяваше против подобно удължаване с аргумента, че то само ще отложи взимането на решение за Брекзит и няма да доведе до изход от патовата ситуация в парламента. Великобритания е изправена пред възможността да трябва да отложи планираното за 29 март излизане от ЕС, заяви днес пред радио Би Би Си държавният секретар в британското министерство на отбраната Тобаяс Елуд. \"Възможно е премиерът Мей в крайна сметка да се сдобие с необходимите отстъпки и юридически споразумения по отношение на предпазния механизъм (за ирландската граница), но времето изтича\", отбеляза Елуд. В Брюксел са обезпокоени от възможността Ирландия да бъде използвана за \"изкупителна жертва\", за да не се стигне до сделка. В Европа обаче ще отговорят \"на всеки опит ирландците да бъдат обвинени за провалената сделка\", пишат от \"Гардиън\". Според ЕС в британския парламент не съществува консенсус относно това, какви търговски отношения ще иска да развива Обединеното кралство със страните членки на съюза след Брекзит. Повод за тревоги за протакане и ново забавяне е, че забавянията около гласуването на планът за Брекзит са свързани и с извличането на вътрешнополитически дивиденти от страна на някои политически фигури в британския парламент, твърдят някои източници от Брюксел.", "date": "2019.02.25", "title": "\"Гардиън\" и Би Би Си: Брекзит може да бъде отложен до 2021 г."}
{"url": "https://www.24chasa.bg/novini/article/7315185", "text": "Премиерите на Великобритания и на Италия Тереза Мей и Джузепе Конте са играли билярд преди двустранните си преговори в кулоарите на срещата на върха на ЕС и Арабската лига в египетския курорт Шарм ел Шейх, предаде ТАСС, цитирана от БТА, Всеки от премиерите нанесъл по един удар в залата за билярд в хотела, в който били отседнали участниците във форума на върха. После Мей и Конте се оттеглили в стаята за двустранни разговори.", "date": "2019.02.25", "title": "Мей и Джузепе Конте играли билярд преди преговорите в Египет (Обновена+видео)"}
{"url": "https://www.24chasa.bg/novini/article/7316191", "text": "Молдова проведе на 24 февруари избори за парламент. Москва бе заложила на Партията на социалистите (ПС), ръководена от проруския президент Игор Додон. Независимо от резултатите специалният кореспондент на \"Комерсант\" препоръчва те да не бъдат смятани за окончателни и необратими. Защото в Молдова е от значение не как ще се гласува, дори не как ще се броят гласовете, а как умее да придумва конкурентите си олигархът Влад Плахотнюк. * * * =============================== Изборната кампания в Молдова приключи с шумен финал. Два дни преди вота заваляха скандални новини. Начало сложи Москва. На 22 февруари руското вътрешно министерство съобщи, че лидерът на управляващата в Молдова Демократическа партия (ДП) Влад Плахотнюк е заподозрян като организатор на схема за източване на 37 милиарда рубли от Русия. Доколкото демократите, нарекли се прозападни, изглежда са основни конкуренти на проруската ПС, зам.-председателят на ДП Андриан Канду тутакси обвини Москва, че се меси в молдовските избори. Същия ден в. \"Аргументи и факти в Молдова\", контролиран от ПС, помести анонимно писмо до Игор Додон - авторът твърди, че Плахотнюк готви покушение срещу президента. \"Господин президент, както разбрах от достоверни източници, В. Плахотнюк подготвя убийството ви веднага след изборите. Основният му мотив е да обезглави социалистическата фракция в новия парламент, а после, чрез шантаж и подкуп, да примами при себе си депутатите социалисти\", цитира изданието анонимния сигнал. Информацията бе тиражирана от медиите в Русия. А когато на 22 февруари кортежът на Додон претърпя ПТП - в кола на президентската охрана се блъсна \"шкода\", изхвръкнала в насрещното платно, - новината заискри с нови краски. Игор Додон впрочем прикани да не се градят по този повод конспирологични версии и аварията да се смята просто за авария. Накрая, пак на 22 февруари, лидерите на опозиционните прозападни сили \"Платформа Достойнство и истина\" и \"Партия на действието и солидарността\" - Андрей Нъстасе и Мая Санду, заявиха, че някой ги е тровил с живак. Двамата се явиха на изборите в тандем, създавайки блока \"Сега\" (Acum). Те критикуват в еднаква степен и Плахотнюк, и Додон с призив страната да се отърси от диктата на олигарсите. За доказателство, че са тровени, те представиха данни от изследвания и обявиха за отговорни властите. От справките личи, че политиците са се изследвали преди повече от година. По думите им те огласяват предполагаемото покушение чак сега, тъй като по-рано не били стопроцентово сигурни, че вината носи режимът на Плахотнюк. Демократите нарекоха случката измислена отначало докрай. =================== На изборния ден наказателното дело срещу Плахотнюк в Русия, инцидентът с президентския кортеж и съобщението за отравяне на двамата опозиционери бяха затъмнени от други, не по-малко скандални новини. Още от сутринта запристигаха сигнали за жители на непризнатата Приднестровска Молдовска република (ПМР), масово докарвани с автобуси в секциите, отворени за избиратели от териториите извън контрола на Кишинев. Неколцина души от ПМР разказаха пред \"Комерсант\", че на тях или на техни близки било предложено да гласуват за демократите или за партия \"Шор\" с лидер Илан Шор, молдовски бизнесмен и съпруг на руската певица Жасмин. Снимки и видеозаписи, на които се виждат автобусите с хора от Приднестровието, наводниха молдовския сектор от Фейсбук. Посочваха се и сумите, плащани срещу гласове за поръчана партия и кандидат - 20 долара на избирател. Според Игор Додон превозът до секциите бил организиран от приднестровската фирма \"Шериф\", чиито служители инструктирали хората за кого да гласуват. \"Разбрах, че \"Шериф\" дава указания приднестровците да гласуват за Демократическата партия. Имам данни, че хората са категорично против. Зная, че в тези секции има наблюдатели от ОССЕ и ОНД, които правят проверки\", каза президентът. Демократите заявиха на свой ред, че зад превоза на приднестровци стоят социалистите и тъкмо те им плащат, за да гласуват. \"Граждани ни съобщиха, че хора от ПС предлагат на избиратели от Приднестровието пари, за да гласуват за техния кандидат\", се казва в съобщение от сайта на ДП. \"Шериф\" - голям приднестровски холдинг, е собственост на местния бизнесмен Виктор Гушан. През 2016 г. президент на ПМР стана Вадим Красноселски, подкрепен от \"Шериф\" и от партията \"Обновление\" - финансирана от холдинга, тя контролира местния парламент. Приднестровските власти впрочем опровергаха твърденията, че са замесени в гласуването на хора от региона. \"Приднестровието си има собствен парламент, официално не участваме в изборите в съседна Молдова, не сме отваряли изборни секции на своя територия. У нас обаче живеят граждани с молдовски паспорти, които имат право да избират парламента на съседната страна. Ние приехме с уважение молбата на намолдовското ръководство да не им пречим да гласуват. Колкото до обвиненията в измами от страна на някои молдовски партии, властите на Приднестровието нямат нищо общо с това\", заяви пред ТАСС Галина Антюфеева, зам.-председател на Върховния съвет на ПМР. Предизборните анкети не установиха да има партия с шансове за достатъчно мнозинство в новия парламент, за да формира правителство самостоятелно - затова конкуренцията за гласове се засили. В този смисъл нищо чудно активността на приднестровци и резултатът от техния вот да се отразят на разположението на силите. Защото изборите в Молдова за пръв път се провеждат по смесената система - половината депутати от общо 101 се избират с партийните листи, а другите - в едномандатни окръзи. В Приднестровието са формирани два окръга, значи жителите му със сигурност са избрали двама парламентаристи. ================== В Молдова няма праг на активността, затова изборите се смятат за валидни независимо от участието. По данни на ЦИК активността е била висока (над 49 на сто, б. р.) Кой е получил най-много гласове, ще стане ясно още на 25 февруари. Данни от предизборните допитвания сочеха, че в парламента гарантирано ще влязат проруската Партия на социалистите, блокът \"Сега\" и управляващата ДП. Шансовете да вкара там свои депутати има и партията \"Шор\", смятана за сателит на демократите. Твърди се, че нейният лидер Илан Шор е управляем, тъй като срещу него е образувано наказателно дело за \"кражбата на века\" - източването на един милиард долара от три молдовски банки през 2014 година. Ако се вярва на социолозите, никоя политическа сила няма да разполага с мнозинство. При това положение обикновено започват преговори за коалиция. Преди вота обаче \"Сега\" заяви, че няма намерение да сключва алианси с демократите и социалистите. Партията на социалистите пък отхвърли възможността за съюз с ДП. Игор Додон вече заяви, че според него е твърде възможно да има предсрочни избори. По-рано впрочем ДП демонстрира умения да придобива необходимите гласове независимо от изборния резултат. През 2014 г. демократите взеха само 19 места в парламента, но само след година вече контролираха над 50 мандата, след като примамиха на своя страна депутати от други групи, включително от Партията на комунистите, обявила се за сближаване с Москва. Затова ги обвиняват и до днес в подкуп и шантаж. Според източник, близък до ДП, партията разчита поне на 30 кресла в парламента. \"Най-интересното предстои, когато всички си седнат по местата и започнат преговори. С оглед перспективата за предсрочни избори са възможни всякакви изненади\", казва той. Шефът на кишиневското Сдружение за демократично участие Игор Боцан е убеден, че същинските избори ще започнат след изборите - когато Демократическата партия започне да подбира привърженици в другите фракции. \"Те се надяват заедно с партията на Шор да съберат мнозинство, тъй че да не търсят още депутати другаде. Ако ли не, ще се наложи да пречупват и социалисти, и хора от \"Сега\" - заяви Боцан пред \"Комерсант\". - А могат да ги убедят само със специални методи. Веднъж Плахотнюк успя за една нощ да прекове и преобрази повечето проруски депутати в проевропейски. Наистина е по силите му.\"", "date": "2019.02.25", "title": "Молдова: изборът се очаква след изборите"}
{"url": "https://www.24chasa.bg/novini/article/7316211", "text": "В Окръжния съд в Добрич започна наказателно дело срещу двама младежи, пазарували онлайн като използвали номерата на банкови карти, издадени в САЩ и Канада, без съгласието на титулярите им. Заедно с Н.Г./21 г./ от София и Д.Д. /23 г./ от Добрич подсъдим е и бащата на единия от мъжете - Д.Д. /52 г./, който е обвинен за пране на пари, съобщиха от пресцентъра на съдебната институция. Производството е образувано по акт на Софийската градска прокуратура, но се гледа в Добрич, тъй като обвиненията срещу двамата граждани на Добрич са по-многобройни и по-тежки. Делото срещу сина и бащата се гледа задочно, защото двамата са напуснали страната и местонахождението им е неизвестно, поясняват от съда. Според прокуратурата подсъдимият столичанин е направил две поръчки на обща стойност 3356 лева, а младежът от Добрич - пет за 2455 лева. Поръчвани били преносими компютри, часовници, смартфон, периферия за компютър и други. Младият мъж от Добрич е подведен под отговорност и за това, че на преносимия си компютър - чрез програмата скайп, е съхранявал и е предоставил на друго неустановено до момента лице информация за номерата на 34 банкови карти и данни за титулярите им. Третият подсъдим, според обвинителния акт, е получил два парични превода за 943 лева, за които е предполагал, че са придобити чрез престъпление. Подсъдимите младежи се запознали в интернет и често общували. Разследването започнало след като от електронния магазин забелязали, че поръчаната стока се заплаща чрез банкови карти, собственост на чужди граждани, а след това се доставя на едни и същи адреси в Добрич и София.", "date": "2019.02.25", "title": "Съдят младежи в Добрич, пазарували с банкови карти, издадени в САЩ и Канада"}
{"url": "https://www.24chasa.bg/novini/article/7316228", "text": "Европейската комисия и Лондон очакват да приключат възобновените преговори по оттеглянето на Великобритания от ЕС до 21 март, когато е насрочено следващото заседание на Европейския съвет. Това съобщи говорител на комисията след днешната среща в Египет между председателя на ЕК Жан-Клод Юнкер и британския премиер Тереза Мей. По думите на говорителя двамата събеседници са имали \"поредната конструктивна среща\". Те са обсъдили работата на своите преговорни екипи от последните дни. Бил е отчетен \"добър напредък\" по въпросите, свързани с политическото изявление към споразумението за британското оттегляне, обхвата на бъдещите отношения и допълнителните уверения около приложението на предпазната мярка за ирландската граница, предава БТА. Утре главният преговарящ на ЕС Мишел Барние отново ще приеме в Брюксел британския преговорен екип, уточни говорителят. Засега съобщенията за удължаване на срока на британското оттегляне са само предположения, коментира говорителят в отговор на въпрос. Засега не говорим за това - за да има удължаване, първо то трябва да бъде поискано от Лондон и одобрено единодушно от останалите държави в ЕС. Това не се е случило. Работим с разбирането, че Великобритания напуска на 29 март и оставаме в готовност бързо да приемем необходимите решения, допълни той.", "date": "2019.02.25", "title": "ЕК и Великобритания очакват да приключат настоящите преговори до 21 март"}
{"url": "https://www.24chasa.bg/novini/article/7316251", "text": "жени в Добрич само за ден попаднаха в клопката на телефонни измамници, съобщиха от областната дирекция на МВР, цитирана от БТА. Една от пострадалите - на 86 години, е дала 1000 евро, 2000 лева, 500 щатски долара и около пет грама златни накити. Измамени са били и 77-годишна, и 78-годишна жена, от които злосторниците са взели 6800 и 3165 лева. И трите са обяснили в полицията как непознат мъж ги убедил по телефона, че търси съдействието им в полицейска акция за залавянето на телефонни измамници. Полицията издирва извършителите в досъдебно производство.", "date": "2019.02.25", "title": "Три жени в Добрич за ден си дадоха парите на ало измамници"}
{"url": "https://www.24chasa.bg/novini/article/7316312", "text": "Проект за промени в Гражданския процесуалния кодекс, които да осигурят по-добра защита на длъжниците в заповедното производство от злоупотреби на банки, кредитни и монополни дружества представиха днес на дискусия омбудсманът Мая Манолова и екипът й, предава БТА. Сред участниците в дискусията бяха председателят на парламентарната правна комисия Данаил Кирилов, магистрати, представители на научните среди, представители на граждански организации. Действащото законодателство е изцяло в полза на банки, монополни дружества, фирми за събиране на вземания, бързи кредити, мобилни оператори, които имат облекчени процедури за събиране на своите вземания, коментира Манолова. Тя обясни, че особени привилегии имат банките, които могат само на базата на едностранен документ - съставено от банковата институция извлечение от счетоводни книги, да получат заповед за изпълнение и тази заповед подлежи на изпълнение, без длъжникът да е имал възможност да изрази становище по отношение на претенцията. Режимът на издаване на заповеди за незабавно изпълнение не дава възможност на съдилищата да следят за наличие на неравноправни клаузи, както и на допуснати грешки при изчисляване на размера на дълга, тъй като длъжникът не разполага с възможност да спре изпълнението извън изрично предвидени ограничени случаи, посочи омбудсманът. По тази причина длъжниците са изправени пред опасността да загубят имуществото си до произнасянето на съда поради неравноправни клаузи, злоупотреби или допуснати грешки от страна на кредитните институции. Манолова изрази надежда, че тласък на проекта за промени в ГПК дава и ЕК. Тя припомни становището на ЕК от януари тази година, че приема досегашната съдебна практика, при която заповеди за изпълнение и заповеди за незабавно изпълнение се издават без съдът да има възможност да провери дали удостоверяват вземания, основани на неравноправни клаузи, за противоречаща на правото на ЕС. ЕК дава двумесечен срок на България да предприеме мерки за отстраняване на проблема. Изготвеният от експерти законопроект отговаря изцяло на забележките и на предупрежденията на ЕК и разчитаме, че това ще бъде допълнителен стимул за неговото разглеждане по бърза процедура, отбеляза Манолова. Част от промените са свързани с осигуряване на възможност на съда служебно да следи за наличието на неравноправни клаузи в договорите с потребителите. Предлага се и подлежащ на незабавно изпълнение акт по чл. 417 от ГПК да не бъде изпълняван, ако длъжникът своевременно подаде възражение, с изключение на вземанията на държавата и общините, както и в случаите на работодатели, задължени за заплащане на трудови възнаграждения. Друга промяна е свързана с хипотезата, когато длъжникът не е открит и е призован чрез залепване на съобщение. Предлага се премахване на презумпцията, че невъзможността длъжникът да бъде намерен, автоматично води до исков процес, и се предоставя възможност на длъжника да реагира адекватно, след като научи, че срещу него се води заповедно производство. Целта на законопроекта е да се търси балансиран подход между интересите на длъжниците и кредиторите с цел икономичен, бърз и ефективен съдебен процес, отбелязват авторите на промените. Манолова изрази надежда промените да бъдат припознати от депутати от различни парламентарни групи. Данаил Кирилов отправи покана към омбудсмана да представи в сряда пред депутатите от парламентарната правна комисия проектопромените.", "date": "2019.02.25", "title": "Мая Манолова представи проектопромени за по-добра защита на длъжниците"}
{"url": "https://www.24chasa.bg/novini/article/7316289", "text": "Човечеството е изправено пред огромен проблем - замърсяването с пластмаса, чието разрешаване може да отнеме доста време. За да успокоят загрижените за съдбата на планетата хора, учени от САЩ са потърсили екологичен заместител на пластмасата и смятат, че са го открили - в сепиите, съобщават \"Сайънс дейли\" и сайтът Ред ферит. Въпросният заместител - протеин от сепия, е извлечен от зъбите на главоногите мекотели, които са разположени върху пипалата им. Авторите на настоящото изследване от университета на Пенсилвания, САЩ, са установили, че протеинът може да бъде преработен лабораторно в синтетични покрития и влакна, предава БТА. Заместителят може да намери приложение не само в борбата срещу замърсяването с пластмаса, но и в следващите поколения умни и самовъзстановяващи се тъкани и материали, например в смарт дрехи, които следят човешкото здраве. \"Природата произвежда разнообразие от умни материали с \"усет\" към заобикалящата ги среда, способни да се самовъзстановяват и със забележителни механични функции. Въпросните материали или биополимери имат уникални физични свойства, с каквито не разполагат синтетичните полимери като пластмасата. Те освен това са възобновяеми и могат да бъдат модифицирани с цел подобряване на свойствата им\", пишат авторите на изследването в сп. \"Frontiers in Chemistry\".", "date": "2019.02.25", "title": "Сепиите - екологичен заместител на пластмасата"}
{"url": "https://www.24chasa.bg/novini/article/7316353", "text": "Ветото на президента трябва да бъде прието от Народното събрание (НС). Така коментира председателят на парламентарната група на \"Обединени патриоти\" Волен Сидеров, цитиран от  . Той припомни, че партия \"Атака\" не е участвала в гласуване на промените в изборното законодателство: \"Сега вече се очаква може би да се впуснат в залата от мнозинството, тъй като това е най-бързият начин да се отмени, да се върне законът в старото положение. Поправки върху закон, който вече е гласуван на второ четене, няма как да станат. Трябва да се изработи съвсем нов кодекс – по- сложа, по-дълга процедура\". Сидеров е на мнение, че \"БСП трябва да се върне в пленарната зала и то без да поставят условия, които са неизпълними, затова предложението на президента е уместно\".", "date": "2019.02.25", "title": "Сидеров: Ветото на президента трябва да бъде прието от НС"}
{"url": "https://www.24chasa.bg/novini/article/7316352", "text": "Европейският съюз е финансирал в района на градовете Фъгъраш, Сибиу и Брашов (в централна Румъния) проекти на обща стойност над 800 милиона евро, съобщи днес европейският комисар за регионалната политика Корина Крецу по време на визита във Фъгъраш, предаде агенция Аджерпрес, цитирана от БТА. Корина Крецу се срещна днес с представители на местната администрация от Сибиу, Брашов и Фъгъраш, на които благодари за положените усилия по прилагане на проектите със структурни фондове. Крецу отбеляза, че ЕС е финансирал проекти на обща стойност над 800 милиона евро в тази зона и че тези средства са допринесли за подобряване качеството на живот на местните жители. \"ЕС подкрепи тук инвестиции за модернизиране на градския транспорт, развитие на здравната инфраструктура, енергийната ефективност, подкрепа на бизнеса и не на последно място - модернизиране на мрежата за водоснабдяване и канализация. Фондовете на кохезионната политика ще продължат да подкрепят развитието на тази зона\", посочи еврокомисарката във Фейсбук.", "date": "2019.02.25", "title": "Корина Крецу: ЕС е финансирал проекти за над 800 млн. евро в централна Румъния"}
{"url": "https://www.24chasa.bg/novini/article/7316389", "text": "Съветът на ЕС съобщи, че е решил да удължи срока на действие на ограничителните мерки срещу Беларус с една година - до 28 февруари 2020 година. Тези мерки включват ембарго върху оръжията и оборудването, които биха могли да се използват за вътрешни репресии, както и запор на имущество и забрана за пътуване на четирима души от списъка за неразкритите случаи на изчезване на двама политици от опозицията, един бизнесмен и един журналист през 1999 и 2000 година, се посочва в съобщението. Съветът удължава изключението от ограничителните мерки, за да се позволи износът на екипировка за биатлон и на ограничен брой спортни пушки и пистолети със специална употреба за Беларус. Този износ остава предмет на предварително разрешение от съответните национални власти за всеки отделен случай, уточнява БТА. Ограничителните мерки срещу Беларус бяха въведени първоначално през 2004 г. в отговор на изчезването на посочените четирима души. Впоследствие бяха приети допълнителни ограничителни мерки срещу участниците в нарушенията на международните избирателни изисквания и международното право в областта на правата на човека, както и в репресиите срещу гражданското общество и демократичната опозиция. Оръжейното ембарго беше въведено през 2011 година. На 15 февруари 2016 г. Съветът на ЕС реши да отмени ограничителните мерки срещу 170 граждани и четири дружества, като запази оръжейното ембарго и санкциите срещу четирима души.", "date": "2019.02.25", "title": "ЕС удължава срока на оръжейното ембарго \nсрещу Беларус"}
{"url": "https://www.24chasa.bg/novini/article/7316406", "text": "Трупът на удавен мигрант бе открит от полицията и хърватската планинска служба в река Мрежница тази сутрин, съобщи Хина, цитирана от БТА.  Продължава издирването на друг мигрант, който също паднал в реката. Полицията в Карловац съобщи, че група мигранти от Пакистан и Сирия са потърсили помощ от собственик на няколко вили, давани под наем на туристи, след като двама от тях паднали в реката. Собственикът настанил шестима мигранти и повикал полицията. Полицията използвала безпилотен летателен апарат за наблюдение на терена и открила трупа. Издирването на втория мигрант продължава. Мигранти, пътуващи към Западна Европа, преминават през района на Карловац, след като влязат в Хърватия от Босна и Херцеговина. Те се опитват да достигнат до Словения на път към други дестинации в Европа.", "date": "2019.02.25", "title": "В Река Мрежница в Хърватия бе намерен удавен мигрант"}
{"url": "https://www.24chasa.bg/novini/article/7315778", "text": "Министър-председателят Бойко Борисов проведе среща с министъра на външните работи на Кралство Саудитска Арабия Ибрахим Абдулазис ал-Асаф. Двамата разговаряха в рамките на Срещата на върха ЕС-Лига на арабските държави в Шарм Ел-Шейх. Това съобщиха от пресцентъра на Министерския съвет. Активизирането на сътрудничеството в сферите на търговията, инвестициите и енергетиката бяха във фокуса на срещата между премиера Бойко Борисов и министър Ибрахим Абдулазис ал-Асаф. Двамата подчертаха добрите отношения, които поддържат България и Кралство Саудитска Арабия. Външният министър приветства предстоящото откриване на българско посолство в Рияд, а българският премиер посочи, че това допълнително ще засили двустранните ни отношения във всички сфери. „Саудитска Арабия е важен външноикономически партньор на България и за нас е важно да надграждаме потенциала в сферата на инвестициите\", каза премиерът Бойко Борисов. Министър-председателят Бойко Борисов и министър Ибрахим Абдулазис ал-Асаф обсъдиха възможностите за инвестиция от страна на Саудитска Арабия в проекта за изграждане на европейския газов хъб \"Балкан\". Борисов съобщи, че газовият хъб \"Балкан\" е важен за енергийната сигурност в целия регион на Югоизточна Европа. \"До момента е направено предпроектно проучване за газоразпределителния център, в което се разглеждат няколко източника за доставки на природен газ – от Русия, от Каспийския регион през междусистемната връзка с Гърция, от Румъния, както и евентуален местен добив от Черно море, където в момента се осъществяват проучвания\", каза българският министър-председател. Премиерът Борисов посочи още, че само преди седмица Министерският съвет одобри създаването на съвместно дружество между Министерството на земеделието, храните и горите и Компанията за инвестиции в земеделието и животновъдството (SALIC) на Кралство Саудитска Арабия. Министър-председателят заяви, че така ще се засилят бизнес-контактите и преговорите между фирми от двете страни.", "date": "2019.02.25", "title": "Борисов: Саудитска Арабия е важен външноикономически партньор на България"}
{"url": "https://www.24chasa.bg/novini/article/7315796", "text": "Турски гражданин опита да изнесе през митническия ни пункт в Малко Търново незаконни части за 10 пистолета. Това съобщиха от пресцентъра на митница Бургас. Те били в джобовете му и облепени по тялото на мъжа. Той е пристигнал на пункта в Малко Търново с лек автомобил с чуждестранна регистрация на 20 февруари вечерта. Пътувал е в посока към Турция. Пред българските митнически служители е обявил, че няма нищо за деклариране. Служители от териториален отдел \"Митническо разузнаване и разследване Южна морска\" в ГД \"Митническо разузнаване и разследване\" селектират автомобила за щателна митническа проверка. По време на проверката, при личен преглед на шофьора, митническите служители откриват в два вътрешни джоба на дрехите му и облепени по тялото му 5 пакета, съдържащи 10 броя долна външна част за пистолети, с изписано лого на австрийска марка пистолети и изписани серийни номера. Контрабандно пренасяните части за пистолети са иззети. Работата по случая продължава.", "date": "2019.02.25", "title": "Турчин опита да изнесе незаконни части за 10 пистолета през митницата в Малко Търново"}
{"url": "https://www.24chasa.bg/novini/article/7315801", "text": "Министърът на отбраната на Турция Хулуси Акар заяви, че въоръжените сили на страната са готови за операция в районите на Северна Сирия, контролирани от терористи, съобщи Анадолската агенция. \"Подготовката ни за (операция в) Манбидж и на изток от Ефрат е завършена. Ние ще предприемем необходимите стъпки, когато настъпи моментът и съобразно със заповедите на нашия президент\", каза Акар на митинг в южната турска провинция Хатай в неделя, предава БТА. Акар подчерта, че Анкара няма желание да застрашава териториалната цялост на друга страна и че развитията в Сирия са въпрос на \"оцеляване\". Турският министър на отбраната допълни, че Турция е \"опустошила\" терористичните групи в региона с операциите \"Ефратски щит\" и \"Маслинова клонка\" в Северна Сирия срещу Ислямска държава и срещу Кюрдската работническа партия (ПКК) и Силите за защита на народа (СЗН). Акар подчерта още, че Турция ще продължи да защитава и морските си територии. Той заяви, че Турция се бори срещу терористичните организации, а не срещу кюрдската общност в региона. \"Искам да кажа съвсем ясно, че кюрдите са наши братя [и сестри]... Ние сме едно цяло и никога не можем да бъдем разделени\", каза Акар.", "date": "2019.02.25", "title": "Турски министър: Армията ни е готова за операция в Северна Сирия"}
{"url": "https://www.24chasa.bg/novini/article/7315805", "text": "\"Чух се с жената на  \". Това заяви премиерът Бойко Борисов в Египет, където е за срещата на върха между лидерите на ЕС и Лигата на арабските държави. \"Искам да привлечем колкото се може повече големи участници, компании в Саудитска Арабия правят големи газопроводи. Знаете за смесените предприятия със Саудитска Арабия. Ние инвестирахме много във взаимовръзките ни. Ако нещо се разклати в Саудитска Арабия, Сирия е като пионерска организация\", каза той. \"Огромен интерес има към България, потвърдено е това и от краля, и от външния им министър. Независимо от огромните различия, които има, само диалогът може да помогне за борбата с тероризма, борбата с миграцията\", допълни Борисов. \"Люксембуркският премиер каза, че всяка една толерантност носи повече за различните. Тежка беше срещата, но в крайна сметка по-добре е да си говорим и да се напътстваме, от войните\", добави премиерът. \"Имам много работа, политически лидери не искам да коментирам. Не се бъркам в техните решения. Когато взимаш страната на една партия, се превръщаш в политически лидер\", каза по адрес на президента Румен Радев Борисов. \"Изказванията на Орбан и на люксембургския премиер са толкова противоречиви. България е пример как работи с Турция и едновременно с Гърция, Кипър, Ливан. Ние не разваляме приятелства за сметка на нови. Развиваме с Египет връзките си в сферата на културата, медицината\", коментира той. \"С Майк Пенс говорихме за НАТО, четвъртък и петък Столтенберг ще е тук, а в понеделник идва руският премиер. България е лоялен член на ЕС и на НАТО с прагматична политика. Ако има толкова ербап някой, може да се справи по-добре предполагам\", каза още Бойко Борисов. \"На никоя държава не й е добре президентът да излезе и да каже, че приема няколко милиона мигранти. Това може да си го позволи само Ердоган, темата е деликатна. Виждате какво става в Мексико и Венецуела, спорът за оргадата дори доведе до извънредно положение\", добави премиерът. \"С Ципрас си говорихме да направим една четиристранна среща - Сърбия, Македония, Гърция и България. С колегите вървим много напред. Казах му, че до юни ние ще направим първата копка за интерконектора с Гърция - той ни е много важен за диверсификацията на газовия хъб \"Балкан\". Важно е да има много участници, за да е максимално честен търгът. Газовият хъб е нашата цел, Юнкер лично каза, че го благославя. Той ще гарантира същите количества газ, които имаме, да продължаваме да ги имаме. Старите тръби през Украйна също са въпрос на диверсификация. С една дума - не трябва да изпускаме възможността да сме част от магистралата. Това са прекрасни проекти - Кипър също има огромно находище на газ, но там пазят и турски кораби. Ако нямаш тръби, по които да се прекара газ, само ще слушаме, че някъде са открили газ. Ако няма хъб, думата ''транзит'' е образно забранена. ЕС знае, че ние се борим за него, за да остане същото количество газ, което имаме и сега. Ако нямаме тръбите, трябва само да внасяме. Знаете с какво усилие махнахме 3 посредници преди 3-4 години\", заяви той.", "date": "2019.02.25", "title": "Борисов: Газовият хъб е нашата цел, Юнкер лично каза, че го благославя (Снимки+Видео)"}
{"url": "https://www.24chasa.bg/novini/article/7315803", "text": "Скандалът за плагиатство, заради който бе уволнен ректорът на Техническия университет във Варна проф. Росен Василев, приключи на първа инстанция в районния съд. Според решението професорът е уволнен незаконно и трябва да бъде възстановен като временно изпълняващ длъжността. Решението не е окончателно и може да бъде обжалвано. Районните магистрати прецениха, че Розалина Димитрова трябва да заплати 600 лв. - представляващи сторените от ищеца по делото съдебно-деловодни разноски за заплатен адвокатски хонорар пред настоящата инстанция, както и 100 лв. за дължими държавни такси. Ректорът на ТУ Росен Василев бе уволнен от министъра на образованието Красимир Вълчев, след като експерти от Комисията по академична етика към Министерството на образованието и науката обявиха в доклад, че ректорът ТУ-Варна проф. дтн Росен Василев е обвинен в плагиатство при написването и защитата на дисертационния си труд за присъждане на научната степен \"доктор на науките“ и в представените от него научни трудове за участие в конкурса за заемане на академичната длъжност \"професор“. Решението е взето с 4 гласа „за“ и 1 глас „против\". Проверката беше образувана по сигнали на проф. Николай Минчев и на бившия ректор проф. Овид Фархи. От ръководството на Техническия университет категорично отхвърлиха заключенията на доклада. В позиция до медиите се заявява, че Комисията по академична етика е избрала абсолютно незаконен състав от арбитри. Затова проф. Василев се обърна към съда, за да търси правата си.", "date": "2019.02.25", "title": "Съдът отмени уволнението на ректора на Техническия университет и го върна на работа"}
{"url": "https://www.24chasa.bg/novini/article/7315850", "text": "Вето върху промените в Изборния кодекс наложи днес президентът Румен Радев. Това стана ясно на пресконференция, която даде държавният глава на “Дондуков” 2. “Днес върнах за ново обсъждане в парламента закона за изменение и допълнение на Изборния кодекс. Разразилите се спорове около преференциите потулиха други важни промени в закона, които ни отдалечават от честен и демократичен изборен процес. Промените не само лишават гражданите от възможността да гласуват преференциално за личности и привилегироват партийната воля над тази на избирателите. Но промените не въвеждат критерий, по който да се определят секциите при поетапното въвеждане на машинното гласуване, а прагът от 300 избиратели лишава малките населени места от правото да гласуват машинно”, заяви Радев. Той определи и като “категорично неприемливо” актовете свързани с изборния процес да остават необжалваеми. Според него основно конституционно право като изборното остава без съдебна защита при нарушение. “Въвеждането на спадащото мнозинство в работата на избирателните комисии ерозира политическия плурализъм, без който няма честни избори. Промените в подсъдността в решенията и работата на ЦИК не са в интерес на законността в изборния процес. Така пакетът от промени в Изборния кодекс отслабва механизмите за гарантиране на честни избори. В тази връзка налагам вето на посочените промени”, допълни Радев. Той посочи, че законодателят за пореден път отложил и въвеждането на машинното гласуване, актуализацията на избирателните списъци и въвеждането на видеоконтрол при броенето на бюлетините. Това обаче доказвало липсата на воля за честен и прозрачен изборен процес. “Особено тревожен е опитът на мнозинството да коригира собствените си грешки, заобикаляйки установения в Конституцията ред. През изминалата седмица едни и същи депутати с еднакво усърдие защитаваха две противоположни решения в рамките само на няколко дни. Подобно поведение руши вярата на българите в парламентаризма и издава опсано изкушение политическата целесъобразност да се реализира без оглед на Клнституцията и законите. Хубавото е, че здравият разум възпря този опит преди да се е реализирал”, каза още Радев. “Призовавам опозицията да се завърне в парламента при повторното разглеждане на промените в Изборния кодекс. Смея да се надявам, че народните представители ще проявят отговорност и ще уважат мотивите на ветото”, заключи държавният глава. Уважаеми сънародници, Днес върнах за ново обсъждане в парламента Закона за изменение и допълнение на Изборния кодекс. Разразилите се спорове около преференциите потулиха други важни промени в закона, които ни отдалечават от честен и демократичен изборен процес. Промените не само лишават гражданите от възможността да гласуват преференциално за личности и привилегироват партийната воля над тази на избирателите. Промените не въвеждат критерии, по които да се определят секциите при поетапното въвеждане на машинното гласуване, а прагът от триста избиратели лишава малките населени места от правото да гласуват машинно. Категорично неприемливо е актове, свързани с изборния процес, да остават необжалваеми. Така основно конституционно право, каквото е изборното право, остава без съдебна защита при нарушение. Въвеждането на спадащото мнозинство в работата на избирателните комисии ерозира политическия плурализъм, без който няма честни избори. Промените в подсъдността на работата и решенията на ЦИК не са в интерес на законността в изборния процес. Пакетът промени в Изборния кодекс отслабва механизмите за гарантиране на честни избори. В тази връзка налагам вето на посочените промени. Подробните мотиви ще откриете на сайта на президентството. Същевременно законодателят за пореден път отлага въвеждането на машинното гласуване, актуализацията на избирателните списъци и въвеждането на видеоконтрол при броенето на бюлетините. Тези действия издават отсъствие на воля за прозрачен и честен изборен процес. Особено тревожен е опитът на мнозинството да коригира собствените си грешки, заобикаляйки установения в Конституцията ред. През изминалата седмица едни и същи депутати с еднакво усърдие защитаваха две противоположни решения в рамките само на няколко дни. Подобно поведение руши вярата на българите в парламентаризма и издава опасно изкушение политическата целесъобразност да се реализира без оглед на Конституцията и законите. Хубаво е, че здравият разум възпря този опит, преди да се е реализирал. Уважаеми сънародници, Честните избори са това, което отличава демокрацията от всички останали форми на управление. Загубим ли правото да избираме управниците си, ще изгубим и всичко постигнато през последните три трудни десетилетия. Призовавам опозицията да се завърне в парламента при повторното разглеждане на промените в Изборния кодекс. Смея да се надявам, че народните представители ще проявят отговорност и ще уважат мотивите на ветото. Благодаря ви за вниманието! МОТИВИ за връщане за ново обсъждане в Народното събрание на разпоредби от Закона за изменение и допълнение на Изборния кодекс, приет от 44-то Народно събрание на 14 февруари 2019 г. Уважаеми народни представители, Правото на избор е израз на свободата на мисълта и убежденията, но и реална форма на участие на гражданите в политическия живот. Изборните правила са важни за демократичните устои на нашата държава, поради което не мога да се съглася с някои от приетите в тях промени, свързани с преференциите за даден кандидат, машинното гласуване, обжалването на актовете на избирателните комисии, мнозинствата при отмяна на решенията им за отхвърляне и правилата за подсъдността. Предвид това упражнявам правото си мотивирано да върна за ново обсъждане Закона за изменение и допълнение на Изборния кодекс (ЗИД ИК) със съзнанието, че това е единственият конституционен механизъм за промени във вече приет закон, преди той да е обнародван в „Държавен вестник“. 1. Съобразно § 21, 25, 30, 36, 37 и 38 от ЗИД ИК предпочитанията (преференциите) за даден кандидат от кандидатска листа ще бъдат ефективни и валидни, ако броят на действителните гласове, които той е получил, е не по-малък от избирателната квота при съответния вид избори. Промените в законоустановения праг за валидност на преференциите са необосновани от гледна точка на демократичното управление и правовата държава. Възможността за личностен избор в рамките на пропорционална система, където участието на политическите партии е определящо, действа като коректив на партийната хегемония, която селектира и подрежда кандидатите. Всеки избран черпи представителната си власт от народа и тази власт не може да се ограничава по никакъв начин от парламентарното мнозинство в Народното събрание (Решение на Конституционния съд № 11 от 2009 г.). Прагът на преференцията следва да бъде такъв, че да дава възможност за разместване на кандидатите в листите. Изравняването на този праг със стойността на гласовете за един мандат на практика лишава гражданите от реална възможност да изразят своите предпочитания въпреки партийно установените. Въпросът за влиянието на отделния човек в изборния процес е особено важен, тъй като опира до народа като суверен. За отделния гражданин възможността гласът му да се чуе чрез преференцията е силен фактор да гласува, а оттам и държавните органи да черпят своята легитимност, както изисква демократичната държава. Преференциите са утвърден и признат способ, чрез който пропорционалният избор може да стане по-личностен, макар и в границите на подкрепяната партийна листа. В условията на хронично недоверие към партиите и институциите влиянието и контролът на гражданите върху изборния процес е основен фактор в демократичната държава, който се обезсмисля с приетите промени. Поради всичко това считам, че разпоредбите за преференциите са отстъпление от достиженията на изборното законодателство и са в разрез с обществените нагласи. 2. Предимствата на машинното гласуване, сред които и минимизирането на недействителните бюлетини, са признати в изборната теория и практика. По силата на § 14 от ЗИД ИК от тези предимства ще бъдат лишени гражданите, които гласуват в избирателни секции с по-малко от 300 избиратели. Тяхното право на глас няма да бъде упражнявано при същите условия, както в по-големите секции. Конституционният съд в практиката си многократно е подчертавал, че равенството на всички граждани пред закона е основен принцип на гражданското общество и държавата (Решение № 14 от 1992 г. и Решение № 12 от 2018 г.). Отчитам, че не само изискването за повсеместно въвеждане на машинното гласуване се забавя, но неясни остават и критериите, по които на изборите през 2019 г. ще бъдат определени най-малко 3000, респ. 6000 избирателни секции, за поетапното му въвеждане. Предвидено е, че Централната избирателна комисия (ЦИК) определя броя и номерата на избирателните секции, в които ще има машинно гласуване, но няма уредба въз основа на какви критерии ще стане това определяне. Затова считам, че с тези промени не се гарантира стабилност, предвидимост и равни условия, които са неизменни изисквания при реализирането на основните права на гражданите, включително и на избирателните им права. 3. Конституцията гарантира правото на защита на всеки гражданин, когато са нарушени или застрашени негови права или законни интереси. Правото на защита е основно право с универсален характер и принцип на правовата държава (Решение на Конституционния съд № 14 от 2014 г.), което включва и правото на съдебна защита. Неразривно свързана с това право е общата клауза за обжалваемост пред съд на всички административни актове по чл. 120, ал. 2 от Конституцията. Именно поради това конституционно изискване е изключенията от общата клауза за обжалваемост да бъдат изрично посочени със закон. С § 2, § 16, т. 2, § 22, т. 2, § 23, т. 2 и § 26, т. 2 от ЗИД ИК законодателят се е отклонил от този конституционен принцип. Вместо да се посочат необжалваемите актове на ЦИК, са изброени онези актове, които подлежат на обжалване. Този подход е несъвместим с ясното конституционно изискване в закона да се посочат актовете, които се изключват от съдебно обжалване. Така в приетия ЗИД на ИК, противно на чл. 120, ал. 2 от Конституцията, се утвърждава принципът на необжалваемост на актовете на ЦИК, от който са предвидени изключения. Като е ограничил актовете, които могат да бъдат предмет на съдебно обжалване, законодателят не е отчел значимостта на правата, гарантирани чрез съдебната защита. Безспорно избирателното право на гражданите по чл. 42, ал. 1 от Конституцията е основно право, което пряко произтича от народния суверенитет и съгласно чл. 57, ал. 1 от Конституцията е неотменимо (Решение на Конституционния съд № 3 от 2017 г.). В своята практика Конституционният съд последователно провежда разбирането, че законодателната целесъобразност по отношение на необжалваемостта е лимитирана и не може да засяга реализацията на основните права и свободи на гражданите, освен ако не се налага за защитата на висши конституционни ценности, свързани с особено важни интереси на обществото (Решение № 7 от 1995 г., Решение № 21 от 1995 г., Решение № 5 от 1997 г., Решение № 1 от 2012 г. и Решение № 14 от 2014 г.). В този смисъл предвидената необжалваемост на актовете на ЦИК по чл. 57, ал. 1, т. 1, 2, 3, 27 и 48 от Изборния кодекс е конституционно недопустима, тъй като с тези актове се засягат избирателните права на гражданите. Централната избирателна комисия е държавен орган, създаден със закон, чиито правомощия са да осигури свободното изразяване на волята на гласоподавателите, вярно и точно установяване на тази воля, нейното отчитане и официално обявяване. Затова актовете, с които тя осъществява контрол и методическо ръководство по прилагането на кодекса и свързаните с него нормативни актове (чл. 57, ал. 1, т. 1, 2, 3, 27 и 48 от Изборния кодекс), не могат да бъдат необжалваеми. Те се отнасят до изборния процес, регламентирането на който няма как да не засегне упражняването на избирателното право. Следва да могат да се обжалват актовете, които под формата на тълкуване на норма от по-висш ранг или указания до подчинените органи нарушават или застрашават правата или законните интереси на гражданите. Тези актове губят своя чисто тълкувателен или вътрешен характер и проявяват действие \"навън\" спрямо трети лица (Решение № 21 от 1995 г. на Конституционния съд). Сигналите и жалбите са основен инструмент, с който гражданите могат да реагират на нарушения на изборния процес. Затова решенията на ЦИК по чл. 57, ал. 1, т. 27 от Изборния кодекс, с които се определя редът за тяхното разглеждане, не може да бъде изключен от съдебен контрол, още повече че правото на гражданите да подават жалби е закрепено в чл. 45 от Конституцията. С оглед на гореизложеното считам, че като цяло създадената уредба за обжалването на актовете на ЦИК не е в съответствие с изискванията на Конституцията и не предвижда ефективната защита, която държавата чрез закон е длъжна да предостави при накърняване на основно право, каквото е избирателното право. 4. Съгласно § 1, т. 1 от ЗИД ИК при отмяна на решение за отхвърляне ЦИК постановява ново решение, което приема с мнозинство повече от половината от членовете й. Аналогична промяна е направена с § 4, т. 1 и § 7, т. 1 по отношение на решенията на районните избирателни комисии и на общинските избирателни комисии. По този начин се въвежда изключение от правилото, възприето в Изборния кодекс, че решенията на всички избирателни комисии се приемат с мнозинство две трети от присъстващите членове. Приетото правило за „спадащо мнозинство“ е съществена промяна, която може да доведе до увеличаване на броя на решенията, за които ще се прилага. Така вместо да се търси консенсус при вземане на решения, ще се цели и ще се разчита на новото гласуване, при което ще се изисква по-ниско мнозинство. Следва да се отчита, че мнозинството от две трети отразява принципа на политическия плурализъм в работата на избирателните комисии, който е присъщ за тяхната дейност. Въвеждането на по-ниското мнозинство ще създаде възможност една или повече политически сили да увеличат своето влияние непропорционално на съотношението между парламентарно представените партии и коалиции. Въз основа на горното считам, че уредбата не следва да предвижда непознато за изборното ни законодателство спадащо мнозинство, което би довело до ерозия на политическия плурализъм, без който честното провеждане на избори е немислимо. 5. Според § 5, 8 и 12 от ЗИД ИК решението на районната или общинската избирателна комисия, потвърдено с решение на ЦИК, подлежи на обжалване пред тричленен състав на административния съд по местонахождение на съответната избирателна комисия. Когато решението не е потвърдено от ЦИК, обжалването е пред Върховния административен съд. По този начин за първи път се отстъпва от установеното правило, че решенията на ЦИК се обжалват само пред Върховния административен съд. Българското изборно законодателство не трябва да допуска подобно изключение. Представителната демокрация е израз на конституционното начало, че цялата държавна власт произтича от народа. Накърнените права на суверена в изборния процес изискват съдебната защита да се осъществява пред най-висшия административен съд. Това следва и от значимостта на решенията на ЦИК, произтичаща от характера и обхвата на регулираната материя и от обяснимо големия брой на адресатите им. Тази значимост предопределя необходимостта контролът за законност да се упражнява от Върховния административен съд. Несъмнено ЦИК стои начело на изборната администрация и е висш постоянно действащ държавен орган. Спазването на йерархичната симетрия между нивото на административния орган, издал акта, и нивото на съда от системата на административните съдилища също налага решенията на ЦИК да продължават да се обжалват пред Върховния административен съд. Наред с това, съобразно законовите изисквания, в този съд правораздават съдии с по-дълъг професионален опит, което е допълнителна гаранция за качеството на съдебния контрол, особено предвид бързината, която се изисква в изборния процес. Възможността едни решения на ЦИК да се обжалват пред Върховния административен съд, а други - пред административните съдилища, създава предпоставки за противоречива съдебна практика. Този проблем е още по-сериозен предвид неяснотата дали решенията на тричленните състави на административните съдилища са окончателни, или подлежат на касационно обжалване. Отстъплението от правилото, че актовете на ЦИК се обжалват единствено пред Върховния административен съд, не е в интерес на законността в изборния процес и ерозира конституционно отредената функция на този съд да осъществява върховен съдебен надзор за точното и еднаквото прилагане на законите в административното правораздаване. Не мога да подмина и начина, по който бяха приети разпоредбите на ЗИД ИК. Правилата за законодателния процес неслучайно са заложени в Конституцията и доразвити в Правилника за организацията и дейността на Народното събрание (ПОДНС), който стои паралелно със закона в йерархията на нормативните актове. На тях не трябва да се гледа като на формални изисквания, защото те са преди всичко гаранции за приемането на справедливи и добре обмислени закони, които да уреждат трайно обществените отношения. Нарушено беше изискването на чл. 79, ал. 1 от ПОДНС докладът на водещата комисия да се предостави на народните представители не по-късно от 24 часа преди началото на заседанието, в което се разглежда законопроектът. Също така в нарушение на чл. 83, ал. 1 от ПОДНС значителна част от предложенията, направени от народни представители между двете гласувания, включително относно преференциите, не бяха аргументирани. Необмислени и неаргументирани промени, особено когато се отнасят до начина, по който се избират органите на една демократична и правова държава, създават несигурност и поставят под съмнение способността на държавата да налага справедлив ред при зачитане на индивидуалните права и свободи. Уважаеми народни представители, Като се ръководя от гореизложените мотиви, на основание чл. 101, ал. 1 от Конституцията на Република България връщам за ново обсъждане в Народното събрание разпоредбите на § 1, 2, 4, 5, 7, 8, 12, 14 (относно израза „в избирателни секции с по-малко от 300 избиратели“), § 16, 21, 22, 23, 25, 26, 30, 36, 37 и 38 от Закона за изменение и допълнение на Изборния кодекс, приет на 14 февруари 2019 г.", "date": "2019.02.25", "title": "Президентът налага вето на изборните промени, зове БСП да се върне в парламента (Видео)"}
{"url": "https://www.24chasa.bg/novini/article/7315843", "text": "Кучетата може да се славят като най-добрия приятел на човека, но испански археолози установиха, че предшествениците им от бронзовата епоха са имали съперници в лицето на смрадливите и лукави лисици, съобщиха Ай Еф Ел сайънс и Сайънс дейли. Археолози откриха на обекта Кан Рокета край Барселона и Минфери край Лейда останките от четири лисици сред общо 64 погребения на хора. На обектите имало също кости от вълк, 32 кучета, 19 копитни бозайници. Това е в унисон с известните обичаи от онова време хората да се погребват заедно с домашните животни. Две от лисиците са намерени редом до костите на млада жена, коза и рог от говедо. Като са анализирали изотопите на въглерода и азота в костния колаген, археолозите са успели да определят как са се хранели животните и стопаните им. Те установиха, че храната на кучетата е приличала повече на човешката, отколкото тази на останалите бозайници. Учените установиха също, че мъжете през бронзовата епоха са ядели повече месо от жените. Кучетата са се хранели по-скоро като жените и децата, вероятно защото са им давали остатъците. Това може да означава, че кучетата са били повече в средата на жените и децата, обясни Аурора Грандал д'Англаде. По-големите кучета са яли повече зърнени храни, вероятно защото са били използвани като носачи. Що се отнася до лисиците, храната им прилича понякога на тази на кучетата, но и на дивите животни. Едната от тях е била гледана като малко кученце. Нейният случай е специален, защото е била стара, със счупен крак. Фрактурата още не е зараснала и има признаци кракът да е бил обездвижен и лекуван от хора, обясни Силвия Албисури Канадел от университета на Барселона. \"Интерпретираме случая като на домашно животно, живяло дълго с хората\" - добави тя.", "date": "2019.02.25", "title": "Хората отглеждали лисици като домашни любимци през бронзовата епоха"}
{"url": "https://www.24chasa.bg/novini/article/7315335", "text": "Наскоро ръководителят на отдела за привличане на чуждестранни капитали към Комисията за развитие и реформи на провинция Анхуей Уей Сяодзюн заяви пред журналисти, че през тази година ще стимулират изграждането на взаимосвързаността, като поставят акцент върху усъвършенстването на железопътната мрежа, магистралите, въздушния транспорт и др. Ще бъдат пуснати повече полети за държавите и регионите в обхвата на инициативата „Един пояс, един път\", предава  Стимулите за проектите за сътрудничество са важна мярка, с която ще се съдейства за участието на Анхуей в изграждането на инициативата. През миналата година провинцията непрекъснато усъвършенства свързаните с „Един пояс, един път\" важни проекти, като в същото време реализира тези в сфери като инфраструктурата, търговското и икономическо сътрудничество, индустриалните инвестиции и др. През месец май миналата година официално излязоха от производствената линия автомобили задвижвани с нови енергии, произведени съвместно от китайска автомобилна компания и германската Фолцваген. Публикуваните от Комисията за развитие и реформи на провинцията данни показват, че от януари до октомври миналата година общият обем на търговията на Анхуей с държавите и регионите в обхвата на „Един пояс, един път\" е достигнал 12,24 милиарда щатски долара, което е увеличение с 10,8% спрямо същия период на по-миналата година. В същото време провинцията е реализирала проект за участието на 100 анхуейски компании в „Един пояс, един път\" и те са се включили в различни изложения зад граница.", "date": "2019.02.25", "title": "Анхуей активно участва в изграждането на „Един пояс, един път\""}
{"url": "https://www.24chasa.bg/novini/article/7315865", "text": "Окръжната прокуратура в Хасково внесе искане в съда за определяне на мярка за неотклонение \"задържане под стража\" спрямо турски гражданин, привлечен като обвиняем  съобщиха от Апелативната прокуратура в Пловдив. 43-годишният М. Е. е уличен в трафика на високорисково наркотично вещество - разноцветни таблетки, съдържащи МДМА-екстази, с общо брутно тегло от 35 килограма. Дрогата е в особено големи размери и случаят е особено тежък, като опитът е останал недовършен, уточняват от държавното обвинение. Наркотикът, разпределен в 18 пакета, е бил открит при щателна митническа проверка на автобус укрит във фабрични кухини на автобус. Той е трябвало да бъде превозен до Истанбул. Установено е, че обвиняемият М.Е., който бил един от водачите на автобуса, приел пратката на територията на страната ни. Той е бил задържан за срок от 72 часа с постановление на наблюдаващия прокурор. Разследването по случая продължава, посочват още от прокуратурата.", "date": "2019.02.25", "title": "Поискаха арест за турчина, хванат с 35 км екстази на \"Капитан Андреево\""}
{"url": "https://www.24chasa.bg/novini/article/7315829", "text": "Криминалисти от Областната дирекция на МВР в Плевен и полицаи от Районното управление в Левски разкриха и задържаха участник в телефонна измама, съобщиха от полицията. Полицейските действия по случая са започнали на 7 февруари след сигнал за телефонна измама в плевенското село Аспарухово. Жена от селото на 85 години получила обаждане на стационарен телефон от друга жена, представила се за нейна дъщеря, която й поискала пари за операция, защото била пострадала от гръмнал бойлер. После по телефона се обадил мъжки глас и казал, че е лекар и парите трябват спешно, за което ще дойде човек да ги вземе. Потърпевшата събрала около 800 лева, сложила ги в полиетиленов плик и ги предала на непознат на улицата пред дома. След бързи действия на полицията от Плевен и Левски е установен извършителят на измамата - 45-годишен от село Градище. Той е привлечен като обвиняем, направил е пълни самопризнания и е задържан за 72 часа с постановление на прокуратурата в Левски. Сумата, взета при измамата, е възстановена.", "date": "2019.02.25", "title": "Полицаи от Плевен и Левски задържаха ало измамник"}
{"url": "https://www.24chasa.bg/novini/article/7315877", "text": "Генералният секретар на ООН Антониу Гутериш изрази днес силно безпокойство от разрастващата се ксенофобията, расизъм и нетърпимост, и предупреди, че човешките права губят почва по света, предаде Асошиейтед прес, цитирана от БТА. При откриването на 40-ата сесия на Съвета на ООН по правата на човека в Женева Гутериш алармира, че гражданското общество се свива, а журналисти и активисти стават мишена на нападки и насилие. През последните три години са убити над 1000 журналисти и правозащитници, каза той. Всяка седмица през 2018 г. е имало средно четирима убити екоактивисти, отбеляза генералният секретар. \"Длъжни сме да направим повече, за да защитим защитниците и да сложим край на репресиите срещу онези, които говорят открито за злоупотребите с правата им\", каза Гутериш. Не трябва да търпим възмутителната и почни пълна безнаказаност за престъпленията срещу журналисти и активисти, защитаващи човешките права и свободите, подчерта той, цитиран от ТАСС. Гутериш изрази тревога също от икономическото неравенство и предупреди, че се злоупотребява с данните и технологиите за лицево разпознаване. Участниците в сесията, която продължава до 22 март, ще разгледат състоянието на правата и свободите в около 30 страни, сред които Украйна, Венецуела и Сирия. Ще бъдат обсъдени теми като защитата на децата от насилие, спазването на правата на човека при борбата с тероризма и предотвратяването на изтезанията.", "date": "2019.02.25", "title": "ООН: Човешките права по света са в отстъпление"}
{"url": "https://www.24chasa.bg/novini/article/7315910", "text": "Дали победите във войните, които същевременно бяха и национални трагедии, ни оставиха на правилната историческа страна, а с по-късни грешни избори преминахме на грешната страна на историята? Дали собственият интерес е ориентирът за правилния избор, дали това е разпознаването на интереса на водещата световна сили и действията в съответствие с нейната позиция, дали към правилната страна води линията на по-малкото съпротивление, дали, всъщност, правилната и погрешната страна на историята не могат да бъдат константа, а зависят от контекста? Най-новият случай, в който бяхме обвинени в неправилна ориентация, е коментарът на американския посланик в Сърбия Кайл Скот, който констатира, че Сърбия по въпроса за актуалната ситуация във Венецуела се е оказала на погрешната страна на историята. Предполагаме, че повод за тази констатация на американския посланик е официалното становище на сръбските власти, че няма да променят отношението си към Венецуела, нито ще обмислят промяна на политиката към тази приятелска страна. Министърът на външните работи на Сърбия Ивица Дачич на 19 февруари прие заместник-министъра на външните работи на Венецуела и повтори позицията за ненамеса във вътрешните работи на други страни. Към това трябва да добавим, че пред посолството на Венецуела се събраха няколко десетки граждани да изразят подкрепа към народа на Венецуела и президента Мадуро, против когото е Америка и повечето нейни съюзници. Колкото е трудно да се универсализира въпросът за правилната и грешната страна на историята, толкова са и различни мненията дали и доколко в този конкретен случай сгрешихме или бяхме прави. Историкът Милан Протич вижда нещата така: В случая с Венецуела Сърбия, от една страна, следва политиката на Русия, която подкрепя Мадуро, а от друга страна може да се каже, че това е въпрос на вкус. Мадуро и неговият режим са по вкуса на Дачич и в идеологически, и във всеки друг аспект. Кое е тук добро за венецуелския народ и колко той търпи от това нещастие, което го застигна, изглежда никого не интересува. Южна Америка е основна сфера на интересите на САЩ и е ясно, че нито един опит там да се установи режим, който би бил против американските интереси, не е успял, ако изключим онзи в Куба, заради който на косъм бе избегната нова световна война. Да подкрепяме режими в Южна или Централна Америка, които не са в съответствие с интересите на САЩ, на мен не ми изглежда много умно, казва Протич. Д-р Сърджа Трифкович, професор от Факултета по политически науки в Баня Лука, има друго становище и смята, че негово превъзходителство посланикът е сгрешил. Не съществува правилна или грешна страна на историята. Такива твърдения отразяват заблудата на \" прогресивните\", обусловена от идеологически илюзии. Тази заблуда подтиква ирационалната вяра в историята като фактор сам по себе си, сила, независима от човешката воля, която води към един по-добър и по-морален свят. Логично следствие от това е, че застъпниците на това становище вярват, че техните оценки и становища са правилни и окончателни, неподлежащи на емпирична оценка. Страшна е заблудата, че историята е един необясним процес в линеарно развитие. Застъпниците на тази заблуда, като болшевиките, бяха готови да ликвивидират всички, за които приеха, че са на грешната историческа страна, казва д-р Трифкович, изтъквайки, че г-н Скот с това изявление е изтъкнал себе си като застъпник на една идеологизирана визия, която го поставя в една сфера с болшевиките от времето на Ленин и е жалко, че днешна Америка се е превърнала в Кремъл на река Потомак. Драматургът Синиша Ковачевич казва, че малките народи, като сърбите, доказват своята идентичност и изтънчен вкус към справедливостта според това дали се е кланят или не се кланят на великите сили. Ние два пъти в историята успяхме за разпознаем коя е правилната страна. Веднъж в Първата, а втори път във Втората световна война, като и в двете влязохме преди Америка. Същността е в това, а казвам това като голям почитател на някогашната американска демокрация, че именно Америка е на страничен път и на кривата страна на историята. По отношение на американците ние дълго време не бяхме на правилната страна на историята, а що се отнася до тях ние бяхме на грешната страна и когато ни бомбардираха през 1999г., казва Ковачевич. Ако може да се говори за нашия непрекъснат път на погрешната страна на историята, то това са последните три десетилетия. Започвайки от нашето неразбиране на последиците от падането на Берлинската стена и подкрепата на сръбския режим на погрешната страна в Русия, през това, че бе отхвърлено предложението на тогавашната Европейска общност Югославия ускорено да влезе в тази организация и на Вашингтон да стане членка на НАТО. По време на войната бе отхвърлен План Z, който гарантираше пълна автономия на сърбите в Хърватия. А и в прочутите преговори в Рамбуйе бе гарантирана териториалната цялост на Сърбия с голяма автономия на Косово, но в рамките на Сърбия. Това бе отхвърлено, тъй като това включваше влизане на войски на НАТО в Косово, които да разоръжат и нашите, и албанските полувоенни формирования. Резултатът - пак получихме НАТО, но изгубихме Косово, а преди това бяхме бомбардирани. (От БТА)", "date": "2019.02.25", "title": "Полемиката между Дачич и американския посланик отвори старите противоречия"}
{"url": "https://www.24chasa.bg/novini/article/7315920", "text": "Първият космонавт от Обединените Арабски Емирства ще полети в космоса на борда на пилотирания кораб \"Союз\" на 25 септември, предадоха ТАСС и Асошиейтед прес. Понастоящем в Центъра за подготовка на полетите са постъпили двама граждани на ОАЕ - Хаза ал Мансури и Султан ан-Нияди. Един от двамата ще стартира на 25 септември, а вторият ще бъде негов дубльор, предаде БТА. На борда на Международната космическа станция космонавтът от ОАЕ ще пребивава около една седмица.", "date": "2019.02.25", "title": "Първият космонавт от ОАЕ ще полети в космоса на 25 септември"}
{"url": "https://www.24chasa.bg/novini/article/7315965", "text": "„Предизвикателствата, пред които е изправен регионът на Близкия изток и Северна Африка, са предизвикателства и за ЕС. Това може да се обясни както с географската ни близост, така и с изградените в годините връзки в търговията, икономиката, образованието, културата и други“. Това посочи министър-председателят Бойко Борисов в изказването си на Първата среща на високо равнище между държавите членки на ЕС и на Лигата на арабските държави (ЛАД) в египетския град Шарм Ел-Шейх, съобщиха от пресцентъра на Министерския съвет. Българският премиер акцентира, че е необходимо в рамките на наличния инструментариум и институционални възможности, ЕС и ЛАД да намерят подходящия и възможен начин за справяне с общите проблеми и предизвикателства. „България смята за изключително важна дейността на ЛАД и своето сътрудничество с нея в контекста на всеобщия стремеж за избягване на нови разделения и конфронтации на основата на религиозни или културни различия“, обърна се министър-председателят Борисов към световните лидери в Шарм Ел-Шейх. Той подчерта, че установеното тясно партньорство, основано на доверие, исторически връзки и споделени интереси, ще придобива още по-динамични измерения както в интерес на страните ни, така и за справянето с глобалните предизвикателства. „В тази връзка бих искал да повторя известното мото „Единни ще устоим, разделени ще загубим!”, каза премиерът Борисов по време на първия панел на срещата на върха. Той бе посветен на укрепването и задълбочаването на евро-арабското партньорство и справянето с глобалните предизвикателства. Министър-председателят Борисов заяви, че настоящата Първа среща на върха между ЕС и ЛАД е логично продължение на вече съществуващите формати на провеждане на съвместни министерски срещи. Но тя е и нещо повече - силен политически сигнал за ангажираност с проблемите на региона, които се обсъждат в Шарм Ел-Шейх. „Нашето присъствие днес е категорично доказателство, че въпреки съществуващите различия между нас, можем да водим честен и открит диалог. Уверен съм, че в дух на сътрудничество и взаимно доверие може да бъде намерен правилният подход за обсъждане на въпросите от взаимен интерес“, каза още българският премиер. В изказването си той се спря още на сериозните промени в някои страни от Близкия изток и Северна Африка, които из основи промениха облика не само на региона, но и на света като цяло. „В тази връзка глобалните предизвикателства, пред които сме изправени, изискват глобални решения. ЕС и ЛАД трябва да се опитат да задълбочат сътрудничеството си в области като борбата с тероризма, превенцията на конфликти, ранното предупреждение и управление на кризи, в хуманитарната помощ, борбата с трансграничната организирана престъпност и неразпространението на оръжия“, изброи премиерът Борисов. Министър-председателят добави, че фокус на общите действия трябва да се постави също върху неконтролираната миграция, трафика на хора, икономическата и социална несигурност, екологичните проблеми и др. Те също изискват многостепенни отговори, формирани на основата на солидарност и споделена отговорност.", "date": "2019.02.25", "title": "Борисов: Предизвикателствата на Близкия изток и Северна Африка са такива и за ЕС"}
{"url": "https://www.24chasa.bg/novini/article/7315969", "text": "Министър-председателят Бойко Борисов ще се срещне с председателя на правителството на Руската федерация Дмитрий Медведев, който ще е на официално посещение в България на 4 и 5 март по покана на българския премиер, съобщиха от пресслужбата на кабинета. Визитата на руския министър-председател Дмитрий Медведев ще започне в понеделник с церемония по официалното посрещане от премиера Бойко Борисов на пл. Св. Александър Невски в София, след което председателят на руското правителство ще поднесе венец пред Паметника на Незнайния войн. Премиерите Борисов и Медведев ще проведат разговор на четири очи в сградата на Министерския съвет, последван от пленарна среща на двете делегации. Основните теми, които ще бъдат обсъдени между българската и руската страна са свързани със сътрудничеството в енергетиката, икономиката и туризма. Във вторник, 5 март, министър-председателите Бойко Борисов и Дмитрий Медведев ще открият Българо-руски бизнес форум в областта на туризма.", "date": "2019.02.25", "title": "Борисов се среща с Медведев на 4 и 5 март в София"}
{"url": "https://www.24chasa.bg/novini/article/7315964", "text": "След края на официалната проверка, ще започне процедура по възстановяване на сумите от неразрешените транзакции, заявиха от Алианц Банк България в официално становище  Управителката на банковия клон е задържана, тъй като е теглила пари от сметки на клиенти без тяхното знание. Във връзка с информацията за извършени неправомерни действия от страна на служител на Алианц Банк България в Нова Загора, бихме искали да уверим засегнатите клиенти, че са предприети всички необходими законови мерки, както и да дадем повече информация относно случая. Незабавно след регистриране на нередност от Системата за сигурност и надзор на Алианц Банк България и последвалата проверка на място, сезирахме органите на реда. В резултат на подадения сигнал от Банката е инициирано досъдебно производство пред Окръжна прокуратура – Сливен. Към настоящия момент продължаваме активно своята вътрешна проверка с цел установяване автентичността на транзакциите, съгласно изискванията на приложимите нормативни актове. Засегнати са ограничен брой клиенти само от град Нова Загора. След уведомяване на компетентните органи, Банката се свърза с всички засегнати лица и отправи официални покани за разпознаване или оспорване на операциите по банковите им сметки. Алианц Банк България ще започне процедура по възстановяване на сумите от неразрешените транзакции, веднага след приключване на официалната проверка по случая. Извиняваме се за създаденото неудобство на всички засегнати клиенти и ги уверяваме, че ще продължим да бъдем техен доверен партньор и съветник.", "date": "2019.02.25", "title": "Алианц банк: Ще възстановим парите след края на официалната проверка"}
{"url": "https://www.24chasa.bg/novini/article/7315970", "text": "Полицията разкри злоумишлено анонимно обаждане за бомба на тел.112, съобщи Областната дирекция на МВР в Плевен. В полицията в Никопол на 23 февруари в 11.20 ч. чрез телефон 112 е получен анонимен сигнал от младежки глас: \"В село Гиген има бомба, искам 1 милион\". Обаждането е локализирано от град Оряхово. Деянието съставлява престъпление по Наказателния кодекс. При бързи действия на полицаи от Гулянци и Оряхово е установен извършителят - 13-годишен от град Оряхово, област Враца. От малолетния е снето писмено сведение, в което той е направил пълни самопризнания, в които е посочил, че си е направил шега. Мобилният телефон, заедно със сим картата, от който е направено обаждането, е иззет в РУ-Оряхово. По случая продължава работа полицейски инспектор.", "date": "2019.02.25", "title": "Разкриха младеж, обадил се на 112: В село Гиген има бомба, искам 1 милион"}
{"url": "https://www.24chasa.bg/novini/article/7315980", "text": "Днес България загуби един истински патриот и родолюбец, който създаде и наложи стандарт за обективната, бърза и точна информация. Това написа във фейсбук зам.-председателят на ГЕРБ Цветан Цветанов във фейсбук по повод новината за  . \"Красимир Узунов ще липсва на всички, които го познаваме, защото беше честен човек, който винаги поставяше принципите и идеалите пред самоцелната печалба и успеха. Затова и Информационна агенция „Фокус” е не просто медия, а новинарска институция, която той изгради спрямо личните си високи морални стандарти. Поднасям своите сърдечни съболезнования на семейството на Краси! Ще ми липсваш, приятелю!\", пише още Цветанов.", "date": "2019.02.25", "title": "Цветанов за Красимир Узунов: Ще  ми липсваш, приятелю!"}
{"url": "https://www.24chasa.bg/novini/article/7315991", "text": "Мъртъв 10-тонен гърбат кит удиви експертите, след като беше намерен насред амазонската джунгла в Бразилия на километри от естественото му местообитание, пише в. \"Мирър\". Морският бозайник с дължина 11 метра беше открит в гъстата растителност на остров Маражо край устието на река Амазонка. Все още няма обяснение как огромното морско животно е попаднало толкова далече на сушата. Експерти предполагат, че китът е умрял в океана и трупът му е бил изхвърлен от висока приливна вълна, предава БТА. Той е бил открит благодарение на това, че над него са кръжали лешояди. Останките на животното са били скрити от гъстата растителност. Китът е от мъжки пол и е било на около 1 година. По него не са били открити следи от наранявания.", "date": "2019.02.25", "title": "Откриха мъртъв гърбат кит насред амазонската джунгла (Снимки)"}
{"url": "https://www.24chasa.bg/novini/article/7315978", "text": "Министър-председателят Бенямин Нетаняху си навлече необичайни критики от Американско-израелския комитет по обществените въпроси (АИКОВ) - най-голямото произраелско лоби в САЩ, заради предизборен съюз с крайнодясна партия, вярна на политиката на покойния антиарабски равин Меир Кахане. Нетаняху уреди в сряда сделката между \"Еврейска сила\" и друга ултранационалистическа формация - \"Еврейски дом\", след като е изправен пред ново обединение на центристки партии, което според социологическите проучвания може да го победи. Анкетите предполагат, че без съюза една от крайнодесните партии или и двете може да не прескочат 3,25-процентовата бариера, необходима за влизане в 120-членния парламент. С обединението те може да спечелят цели пет. Нетаняху защитава обединението като начин да подобри шансовете си за съставяне на дясна управляваща коалиция, оглавявана от неговата партия \"Ликуд\", за да остане на власт за пети мандат след изборите на 9 април. Той каза, че подобен блок ще защити по-най-добрия начин сигурността на Израел. Но критиките, отправени от АИКОВ и друга водеща еврейска организация в САЩ - Американския еврейски конгрес (АЕК), срещу \"Еврейска сила\", бяха основна тема вчера в медийното отразяване на оспорваната надпревара в Израел. \"АИКОВ има дългогодишна политика да не се среща с членове на тази расистка и заслужаваща порицание партия\", каза лобистката група в духа на коментарите, които направи АЕК в Туитър. АИКОВ обикновено категорично е подкрепяла политиката на Нетаняху през 13-те му години на власт, макар някои еврейски организации в САЩ да са изразявали резерви заради израелския уклон надясно. Водещият противник на Нетаняху - бившият началник на генералния щаб на въоръжените сили Бени Ганц, който е лидер на новия центристки съюз \"Синьо и бяло\", каза, че министър-председателят е прекрачил етична граница и вреди на \"важните ни отношения с американските евреи\". След своите критики АИКОВ обяви вчера в Туитър, че Нетаняху е потвърдил, че ще направи обръщение на годишната политическа конференция на организацията във Вашингтон в края на следващия месец. Лидерите на \"Еврейска сила\" се определят като наследници на родения в САЩ равин Кахане, изкарал един мандат в парламента през 80-те години на 20 век, преди неговата партия \"Ках\" да бъде забранена от Израел като расистка. Кахане, убит с огнестрелно оръжие в Ню Йорк през 1990 г. от американец от египетски произход, се застъпваше за \"прехвърляне\" на палестинците в съседни арабски страни и забрана на смесените бракове между израелски евреи и араби. \"Ние обикновено не се месим в избори. В този случай обаче е необходимо гласът ни да бъде чут\", заяви вчера за Ройтерс директорът на представителството на Американския еврейски конгрес в Ерусалим Авитал Либович. Попитан вчера по Армейското радио за критиките на АИКОВ, лидерът на \"Еврейска сила\" Итамар Бен-Гвир каза: \"Те не се намират тук, не виждат терористичните нападения, нито усещат от непосредствен опит кръвта, която се пролива тук.\" Подкрепящият Нетаняху вестник \"Израел хайом\" също осъди АИКОВ, обвинявайки организацията в заглавие с големи букви на първа страница, че е \"играчка в ръцете на медии и политици, целящи да ударят десницата\". (От БТА)", "date": "2019.02.25", "title": "Нетаняху е критикуван у дома и в чужбина заради съюз с крайната десница"}
{"url": "https://www.24chasa.bg/novini/article/7316027", "text": "Медицински университет – Варна бе домакин на специална среща на Европейския борд по офталмология (EBO), която се проведе на 22 и 23 февруари. Варна получи огромната чест да събере елита на европейската офталмология заради председателя на борда – проф. д-р Христина Групчева, зам.-ректор на МУ-Варна, която през 2017 г. бе избрана за бъдещ президент на дружеството. По традиция встъпването в длъжност на президента се осъществява на специална среща на борда в държавата на председателя. На заседанията присъстваха специалисти от Швейцария, Белгия, Холандия, Великобритания, Ирландия, Испания, Франция, Германия и Словения. На срещата бяха взети важни решения, сред които сътрудничеството между ЕВО и Европейското общество по офталмология и стандартизация на практическата част на изпита. Специалистите решиха, че от 2020 г. изпитът за Европейския борд по офталмология ще се провежда 2 пъти годишно - в Париж и Берлин. Европейският борд по офталмология е утвърдена институция като секция в Европейската асоциация на лекарите (UEMS) и се занимава с обучението и подготовката на специалисти, тяхното сертифициране (чрез изпит), както и с подготовката им в различни направления. Организацията е създадена през 1992 г. и за 27 години се разраства значително. Освен с дейностите, свързани с образованието, ЕВО, акредитира курсове за обучение, одитира центрове за обучение, работи върху обмен на специализанти, като осигурява стипендии, сътрудничи си с останалите европейски организации, изгражда системи за супер специализирано обучение. За първи път в сравнително кратката история на борда председателството се поема от представител на Източна Европа. Проф. Христина Групчева, д.м.н. FEBO, FICO, FBCLA, FIACL, получава специално разрешение да се яви на изпита на борда през 2002 г. и защитава своите познания с отлично представяне. След влизането на България в ЕС тя е поканена за първия български екзаминатор и е номинирана за национален предсставител. През 2013 г. става член на екзекутивния съвет и 4 години е председател на комисията по образованието. След изтичане на мандата е единодушно избрана за бъдещ президент през 2017 година. - Това е огромна чест и невероятна отговорност. Когато аз се явявах на изпит, имаше 50 кандидати, днес ние имаме лимит от 700. Тъй като да поставяме ограничения за броя на кандидатите е недопустимо, по време на моя мандат ще бъде направена голяма промяна. До момента изпита се провежда винаги веднъж годишно, през май в Париж. От 2020 г. ще има втори шанс за всички през септември в Берлин. Идеята е да осигурим оптимални условия на младите офталмолози в Европа да докажат своите познания и да практикуват с достойнство. - Това е сертификат за практикуване като специалист на европейско ниво. Различните държави имат различа политика. В Швейцария това е изпитът за специалност, във Франция, тъй като няма друг изпит, този изпит на практика се превърна в задължителен. В Германия е просто въпрос на престиж, всъщност това е и най-многобройната група. - До момента има 38 българи, които носят престижната титла FEBO. За някои от тях това беше част от билета за Европа, но за щастие 60% останаха в България и тези, върху които имам наблюдения, показаха изключително развитие. Много съм щастлива, че трима от моите асистенти и двама от моите докторанти положиха изпита успешно в годините. Един от тях е вече доцент. Всяка година интересът на младите специалисти в България расте и аз твърдо вярвам, че ще се представят достойно.", "date": "2019.02.25", "title": "МУ-Варна бе домакин на специална среща \nна Европейския борд по офталмология"}
{"url": "https://www.24chasa.bg/novini/article/7316010", "text": "На пазара беше пуснато евтино яйце за пране, струващо само 10 долара, заменящо праховете в пералнята за срок от една година, пише в.\"Метро\", цитиран от БТА. Новият продукт не е токсичен, не съдържа фосфати и е хипоалергенен. Яйцето е с отвори и е запълнено с бели минерални пелети, които се разтварят с времето, и с по-тъмни, керамични пелети, които са постоянни. Новият перилен артикул се поставя в барабана на пералнята заедно с прането. Единственото задължение на домакинята е да попълва запасите от бели пелети в яйцето, когато те се изпразнят наполовина. Това трябва да стане на 76-ия перилен цикъл. Допълнителни бели пелети са включени към оригиналната опаковка на продукта.  Средностатистическото домакинство извършва седмично три пранета, което прави 156 цикъла годишно. Използвайки новото яйце, могат да се спестят много средства от покупка на прахове за пране, пише изданието.", "date": "2019.02.25", "title": "Яйце за пране заменя праховете в пералнята за цяла година"}
{"url": "https://www.24chasa.bg/novini/article/7314897", "text": "В продължение на години един човек остава неизменно до Путин, и по-скоро в неговата сянка. Когато миналия април Владимир Путин отново стана президент на Русия, всички очакваха предизвестения му ход - премиер пак да е Дмитрий Медведев. Той е руският държавник, когото София ще посрещне на 4 и 5 март заедно с бизнесделегация. Как ленинградският юрист, когото повечето наблюдатели смятат за безличен, успя да стане незаменим за силния човек в Кремъл? Единствен син на професор, роденият на 14 септември 1965 г. Медведев завършва право в Ленинградския държавен университет и след това прави аспирантура. Политическият му стаж започва като съветник по външната политика на кмета на Ленинград Анатолий Собчак. От тези години датира познанството му с Путин, чиято президентска кампания ръководи през 1999 и 2000 г. През 2000-2001 г. Медведев е шеф на съвета на директорите на “Газпром”. Щом Путин става президент, го назначава за зам.-шеф, а от 2003 г. и за шеф на президентската администрация. Именно тогава изгрява звездата на бързата му политическа кариера. Лоялен на Путин, той до такава степен печели доверието му, че се превръща във фаворит да го замени в Кремъл. Така и става - Медведев безапелационно печели президентските избори през 2008 г. На практика мандатът му на държавен глава е начин Путин да заобиколи конституцията и да се оттегли за кратко на втора позиция, за да изчака момента отново да се върне на бял кон като №1 на Русия. Независимо от ясната цел на тази рокада, докато беше начело на държавата, Медведев опита да внесе свой управленски почерк. “Той е изключително интелигентен, пример за новото поколение руски политици”, заяви тогавашният държавен секретар на САЩ Кондолиза Райс. Медведев се старае да се понрави на либералната част от руското общество, произнася прочутата си фраза “свободата е по-добра от несвободата”. Има амбицията да модернизира Русия, захваща се с проекта “Сколково” за създаването на руска силициева долина, демонстрира увлечението си към технологичните новости. Показва човешката си страна - хобитата си като фотографията, появява се често публично със съпругата си Светлана и всички са наясно къде учи синът му Иля. По време на мандата си Медведев опитва да подобри отношенията със Запада, да институционализира борбата с корупцията и да придаде някаква прозрачност на властта. Стига се дотам, че доста руснаци започват да харесват “либерала” Медведев и да го спрягат за нов президентски мандат. Популярността му става опасна и на конгреса на “Единна Русия” през есента на 2011 г. ясно е подчертано, че втори мандат за него няма да има. Според наблюдатели на руския политически живот от този момент поведението на Дмитрий Медведев рязко се променя. Предавайки безропотно на Путин президентската власт през 2012 г. и поемайки премиерския пост, рейтингът му се срива дотолкова, че не може да се възстанови и досега. “Чекистите на Путин никога не го приеха за свой, така че му се налагаше някак да оцелява в това опасно обкръжение, и той се стараеше. Стана по-голям путинист от Путин, всеки негов отчет пред Думата е възхвала за успехите на Русия под ръководството на президента. Сега е удобен: нищо не решава, за нищо не претендира, ако се наложи - ще изиграе ролята на гръмоотвод за народното недоволство в случай на сериозно влошаване на икономическата ситуация”, описва ситуацията руският публицист Иван Давидов. Като такъв гръмоотвод Медведев се превърна по повод пенсионната реформа в страната, която сам призна, че е най-трудното решение на властта от 10 г. насам. През 2013 г. дори се заговаря открито за оставка на кабинета му. Путин непрекъснато критикува министрите, тръгват слухове, че отношенията между двамата са в криза. От началото на 2014 г. обаче нещата приемат радикален обрат. Никой не е напълно наясно за причината - дали става дума за някакво събитие, или за откровен разговор на 4 очи, но “тандемът” Путин-Медведев отново започва да работи в синхрон. Всичките му реформи, извършени като президент, обаче са отменени една след друга. Сред тях бе и постоянното въвеждане на лятно часово време в Русия. Според наблюдателите подновеният премиерски мандат на Медведев през 2018 г. се дължи на няколко причини. Едната е девалвацията на самия пост на премиера - неговите функции са сведени почти до изпълнението на технически въпроси. Втората е далече по-съществена - Медведев е не само един от най-близките съратници на Владимир Путин. Това е човекът, на когото той поверява властта за 4 г. с увереност, че ще му я върне без колебание. Превръщането на Медведев в амбициозен лидер, който, влизайки в Кремъл, започва да действа до известна степен самостоятелно и дори в разрез с курса на Путин, показва също на президента, че трябва да държи приятеля си под око и близо до себе си. “Днешният премиер има опозиционен потенциал, способен да се разкрие в условията на отдалеченост от Путин. Изхвърлен от властта, той безусловно би представлявал непосредствена опасност и за Путин, и за единството на Путиновия елит”, посочва анализ на московския център “Карнеги”. Според него Медведев е особено нужен в първата част от четвъртия мандат на Путин - когато като премиер ще трябва да поеме върху себе си болезнените социални решения като вдигането на пенсионната възраст. Какво ще се случи през втория етап - на транзита на властта, никой не се заема да гадае. Но всички са убедени, че Путин е обречен на съжителство с Медведев, който, макар дискретно да седи в сянка, всъщност знае всичко за всички.  През март 2017 г. избухна скандал около филма “Он вам не Димон”, създаден и качен в ютюб от опозиционера Алексей Навални и неговия Фонд за борба с корупцията. В него се твърди, че чрез мрежа от фондации и благотворителни организации, основани от роднини и приближени, Медведев е натрупал собственост за над 1 млрд. долара в недвижими имоти, лозя, яхти и пр. в Русия и зад граница. Една от вилите му била имение на площ колкото 30 пъти Червения площад. Руският премиер определи филма като “лъжлив продукт”, направен с политически цели. Той обаче стана причина за масови протести срещу корупцията в големите руски градове. През 2010 г. Медведев прави посещение в Силициевата долина в САЩ, където се среща с основателя на “Епъл” Стив Джобс. Той подарява на руския гост айфон 4, който предния ден е пуснат за продажба в американските магазини.   По-късно се оказва, че Медведев няма как да ползва смартфона, тъй като той е свързан с американски оператор и се блокира извън границите на Щатите. След време руският политик сам разкри, че е дал модерната джаджа на сина си. Най-мащабният проект на Медведев е “Сколково”.  Става дума за построен от нулата научно-технически иновативен център, чрез който да бъдат подпомагани компании, работещи в телекомуникациите, Космоса, биомедицината, информационните и ядрените технологии. Медведев е женен от 1989 г. за Светлана Линник, негова съученичка.  Имат син Иля, роден през 1995 г., студент по право в Московския държавен университет по международни отношения. По инициатива на Светлана е създаден Денят на семейството, любовта и верността. Като студент Медведев се увлича по твърдия рок, харесва “Дийп Пърпъл”, “Лед Цепелин” и “Блек Сабат”. Занимава се сериозно с фотография.   Спортува активно и споделя любовта на Путин към ските и плуването. Голям фен е на футболния клуб “Зенит” от Санкт Петербург. Има профили в туитър, инстаграм и руската социална мрежа “ВКонтакте”. Той е сред първите руски политици, започнали да общуват с населението чрез видеоблог. Премиерът отглежда в дома си 2 котки и 4 кучета.", "date": "2019.02.25", "title": "Незаменимата сянка на Путин"}
{"url": "https://www.24chasa.bg/novini/article/7316066", "text": "VIVACOМ предупреждава многобройните си клиенти за зачестили случаи на фалшиви игри и активности от различни сайтове, които неправомерно използват търговското име и логото на компанията. Това съобщиха от пресцентъра на компанията. Обикновено организаторите обещават награда на всеки потребител, който предостави личните си данни, и приканват „печелившите“ да заплатят минимална сума за доставката на наградата. VIVACOM категорично се разграничава от подобни практики и съветва потребителите да бъдат особено внимателни, когато се включват в игри, които изискват лични данни или определени плащания за участие. Правилата и условията на всички томболи, игри и промоции, организирани от VIVACOM, се публикуват в сайта www.vivacom.bg. Компанията съветва всички потребители да проверяват дали активностите, в които искат да участват, са законни.", "date": "2019.02.25", "title": "\"Виваком\": Фалшиви игри от сайтове, ползващи името ни неправомерно, събират лични данни"}
{"url": "https://www.24chasa.bg/novini/article/7316068", "text": "Все още не е известно точно как ще бъде определен главният прокурор на ЕС, заявиха говорители на Европейския парламент. Възможностите са поне три, уточниха представители на службата по печата на ЕП на пресконференция днес, цитирана от БТА. По техните думи утре две парламентарни комисии ще изслушат тримата окончателни кандидати. След изслушването утре вечер е насрочено заседание на комисията на ЕП по граждански свободи, правосъдие и вътрешни работи, която ще определи по-нататъшните стъпки. Възможно е ЕП да определи кого от кандидатите подкрепя с гласуване на ръководителите на институцията. Възможно е също въпросът да бъде поставен на гласуване от пленарната зала, уточниха говорителите. Ако кандидатът, подкрепен от ЕП, не е същият, подкрепен от Съвета на ЕС, двете институции ще трябва да започнат преговори. Досега е известно, че професионалната група по подбора, определила тримата финалисти, изрази най-голяма подкрепа за румънския кандидат Лаура Кьовеши. Според съобщения в европейски медии миналата седмица Съветът на ЕС е поставил на първо място с 50 точки френския претендент Жан-Франсоа Бонер, а второто място с по 29 точки поделят Кьовеши и германският й съперник Андрес Ритер. Ако ЕП подкрепи кандидата, одобрен от Съвета на ЕС, двете институции ще преминат към обща процедура по неговото назначаване. Ако мненията на двете институции не съвпаднат, предстоят преговори, в които да се стигне до общо решение и последващо назначение. Първоначално се очакваше бъдещият главен прокурор на ЕС да бъде назначен на 1 март. Предвижда се Европейската прокуратура да заработи от догодина и да се намира в Люксембург. Първоначалният подбор на кандидатите бе извършен от комисия, съставена от 12 бивши членове на Съда на ЕС и на Европейската сметна палата, бивши национални членове на Евроюст, членове на националните върховни съдилища, висши прокурори и юристи с общопризната компетентност, назначени от Съвета на ЕС по предложение на Европейската комисия. Главният прокурор на ЕС ще работи с един-единствен мандат от седем години.", "date": "2019.02.25", "title": "ЕП засега не знае как точно ще бъде определен бъдещият главен прокурор на ЕС"}
{"url": "https://www.24chasa.bg/novini/article/7315775", "text": "От „наш автентичен интерес“ е да изпълняваме Договора за приятелство, добросъседство и сътрудничество с Република България. Това заяви външният министър на Република Северна Македония Никола Димитров след срещата си с вицепремиера и министър на външните работи Екатерина Захариева, предадоха от пресцентъра на МВнР. Министър Никола Димитров е на официално посещение у нас. Той припомни, че с подписването на договора през 2017 г. страната му е отворила нова страница в историята си. „Решени сме да я напишем с ваша подкрепа“, заяви Никола Димитров. Той допълни, че няма по-голяма радост да усеща подкрепата на съседите си. Екатерина Захариева благодари на Никола Димитров за изказването му на 6 февруари в централата на НАТО, когато той благодари на българския народ и премиер за подкрепата и примера, който страната ни даде за разрешаване на спорове на Балканите. Тя допълни, че подписването на договора е само началото. „Нека сега не спираме с усилията си за сближаване и да не допускаме политики от XIX век да стоят на пътя на общото ни бъдеще с Република Северна Македония“, призова българският вицепремиер. По време на пленарните разговори в Министерския съвет Екатерина Захариева очерта няколко непосредствени задачи пред двете страни. „Важно е да запазим темпа на работа на Съвместната мултидисциплинарна експертна комисия по историческите и образователните въпроси“, подчерта тя. Първият ни дипломат определи като позитивна договорката на комисията да провежда заседания всеки месец. „Устойчиво приятелство се гради върху истината и затова най-важното е да учим децата си на нея“, каза министър Захариева. „Нека изградим такова приятелство, че никоя буря да не може да го разруши!“, заяви първият ни дипломат. Като позитивна динамика министър Захариева определи насроченото за 6-7 март в Скопие заседание на Смесената междуправителствена комисия за търговско и икономическо сътрудничество. Тя подчерта, че това е първото заседание на комисията от създаването й преди 10 години. Трябва да се работи и за по-голяма икономическа и инфраструктурна свързаност с Република Северна Македония. „Не може 208 км до Скопие да минаваме за 4 часа“, каза министър Захариева. „Това е пътят на сближаване – да поправим историческата несправедливост, като изградим липсващата инфраструктура между страните ни“, подчерта тя. Министър Никола Димитров е на първо официално двустранно посещение у нас. То e по-малко от седмица, след като Народното събрание ратифицира Протокола за присъединяване на Република Северна Македония към Северноатлантическия договор.", "date": "2019.02.25", "title": "Захариева към Никола Димитров: Да изградим такова приятелство, че никоя буря да не може да го разруши!"}
{"url": "https://www.24chasa.bg/novini/article/7316090", "text": "1200 кутии цигари, опаковани като въздушна пратка, задържаха митнически служители, съобщиха от Агенция \"Митници\". Колетът с цигари е изпратен от България за Англия. Митнически служители от ГД „Митническо разузнаване и разследване“ са го проверили на 18.02.2019 г. Кашонът с тегло 30 килограма съдържал 200 броя кутии /4000 къса/ цигари Marlboro Gold, облепени с български бандерол, и 1000 броя кутии / 20 000 къса/ цигари Karelia Slims, без бандерол. Цигарите с общо количество 1200 кутии или 24 000 къса са иззети. Работата по административното производствоса продължава. В последната година изпращането с куриерски пратки на цигари към държави от Европейския съюз, където цените са много по-високи, зачестява като практика, но обикновено тютюневите изделия са редовно закупени от търговската мрежа на дребно и са в по-малко количество.", "date": "2019.02.25", "title": "Задържаха 1200 кутии цигари, пратени по въздух"}
{"url": "https://www.24chasa.bg/novini/article/7316094", "text": "Змия премина през три континента, като пропътува от Австралия до Шотландия в куфар, навита в обувка, предадоха ДПА и БТА. Петнистият питон, който не е отровен вид, беше открит в обувката на Мойра Боксол, когато тя се завърна от ваканция в Австралия. Жената била много изненадана, когато намерила влечугото в багажа си. Мойра, която е жител на град Глазгоу, гостувала на доведения си син в австралийския град Макей в провинция Куинсланд. От направените снимки, предоставени на медиите, станало видно, че питонът бил сменил кожата си по време на дългото пътуване. В Шотландия змията е била поставена под карантина.", "date": "2019.02.25", "title": "Питон премина през три континента, навит в обувка"}
{"url": "https://www.24chasa.bg/novini/article/7316395", "text": "Българското правителство се опитва да намери решения по въпросите, поставени от опозицията. Това заяви днес говорител на Европейската комисия в отговор на въпрос, свързан с решението на част от опозицията да напусне Народното събрание, предава БТА. Да видим какво ще стане, води се демократичен разговор, за да се намери решение на изразените опасения, добави говорителят. Така той коментира решението на БСП да не участва в работата на народните представители заради спорове около изборното законодателство. Говорителят отговори на въпрос за нашата страна, след като преди това бяха коментирани развитията в държави на Балканите, където опозицията също напусна парламента. По повод обстановката в балканските държави извън ЕС комисията посочи, че парламентът е мястото, където следва да се обсъждат необходимите реформи.", "date": "2019.02.25", "title": "ЕК: Българското правителство се опитва да намери решения по въпросите на опозицията"}
{"url": "https://www.24chasa.bg/novini/article/7316399", "text": "Задържани са петима участници в организирана престъпна група, съобщиха от МВР. Действията са осъществени от криминалисти на ОДМВР-Разград и колегите им от районното управление, под ръководството на Окръжна прокуратура. Във връзка с образувано досъдебно производство, в условията на неотложност, са извършени претърсвания на района на бивш завод в града. В помещение под действаща спортна зала, полицаите открили професионално изградена оранжерия за отглеждане на растения от рода на конопа. Установено е, че високотехнологичното оборудване, гарантиращо условия за осветеност, влажност, температура, покълване на семената и израстване на зелените стръкове, е закупено и доставено от чужбина. В помещението са намерени 9 саксии със зелени растения, достигнали зрялост, както и половин килограм суха „стока“, подготвена за пласиране. Според събраните данни, част от произведеното се изнасяла в чужбина, а друга – се предлагала за улична търговия в региона. В хода на операцията е установена пет-членна организирана престъпна група, занимавала се с производството и разпространението на дрогата. Задържани са трима мъже от Разград на възраст 38, 31 и 23 г., 32-годишен от село Казашко и 34-годишен от Сливен, всичките криминално проявени. При лични обиски и претърсвания в жилищата и автомобилите им са открити самоделен боен пистолет, картечен пистолет, пневматична пушка, газов пистолет, револвер, 5000 лв., електронна везна, семена, гриндер /мелничка за мелене на марихуана/, компютри и флашки, както и 10,2 грама канабис в различни опаковки. Работата по разследването и документирането на престъпната дейност на задържаните продължава под наблюдението на прокуратурата в рамките на образуваното досъдебно производство по чл.354 А, ал.1 от НК.", "date": "2019.02.25", "title": "МВР задържа петима от наркогрупа в Разград (Снимки)"}
{"url": "https://www.24chasa.bg/novini/article/7316304", "text": "На заседание на ПГ на БСП предстои да се реши дали депутатите от левицата ще се върнат в парламента за дебатите по ветото, което държавният глава наложи на промените в Изборния кодекс. Това коментира Весела Лечева във Велико Търново, във връзка с призивът на президента БСП да се върне в пленарната зала. Въпросът ще бъде тема и на Националния съвет на партията, каза Лечева. \"Президентът е прав да иска опозицията да е вътре, защото това означава парламентаризъм, управляващо мнозинство, което се контролира от опозицията. Нашето място наистина е там, но по този начин не може да продължи и нашето напускане бе ясен знак.Ние ще се върнем, когато изпълнят всички наши условия за един демократичен, свободен, честен и достоверен изборен резултат\", коментира Весела Лечева. Допълни, че очакват, че управляващите са разбрали грешката си и ще отменят всички предложени законови промени. \"Управляващите поправят грешка с още по-голяма грешка, защото внесоха за гласуване текстове, които променят неприет закон. Това е абсолютен скандал за правото- да гласуваш промяна на неприети текстове. Такова нещо аз не съм виждал, от инат ли е, от некадърност, аз не мога да кажа. Но се опитаха да поправят грешката си с още по-голяма грешка и това ще се помни дълго време и ще има трайни последици за правото в България\", каза и народният представител от БСП Явор Божанков преди да стане ясно президентското вето. По думите им с промените в Изборния кодекс са отнети права на българските граждани и има опити за задържане на власт на всяка цена. \"Ние ясно показахме, че се отказваме от нашите възнаграждения, за да разберат българските граждани, че няма да бъдем участници и съучастници в Народно събрание, което вече вреди на България. Аз съм за един работещ парламент, за един смислен законодателен процес, който да гарантира стабилност и най-вече доверие от страна на българските граждани\", поясни Весела Лечева.", "date": "2019.02.25", "title": "Весела Лечева: Решаваме на заседание на ПГ дали да послушаме призива на президента"}
{"url": "https://www.24chasa.bg/novini/article/7316446", "text": "Чухме призива на президента да се върнем в пленарната зала. Чухме и разбираме този призив, но БСП взе това нелеко решение на своя Национален съвет и то с ясни и точни условия, които все още не са изпълнени. Това заяви депутатът от БСП Крум Зарков на пресконференция в централата на червените днес. “Приветстваме президента за ветото, което наложи върху последните проемни на Изборния кодекс. Разгърнатите в мотивите му аргументи както за машинното гласуване, за преференциите, за начина на вземане на решения в ЦИК и за обжалването, са аргументи, които ние яростно защитавахме преди 2 седмици яростно в парламента. За съжаление те останаха нечути. Но благодарение на нашата активност и на цялата обществена реакция, днес имаме възможност да поправим тази грешка. Тази възможност зависи най-много от тези, които се противопоставяха на разумните решения, а именно управляващата коалиция”, заяви Зарков. “Условията ни са за всички проблеми, които досега изброих, и които са залегнали във ветото. Нещо повече - само преди около час чухме на пресконференция, че ГЕРБ не само не са си взели поука от това, което се случи, а и готвят поредния парламентарен цирк, при който да жонглират с ветото и да избират от него това, което им харесва и това, което не им харесва. Ние в този цирк няма да участваме. Имаме ясно решение, което гласи, че ще се върнем в НС при отмяна на скандалните изменения в изборния закон. Ветото дава възможност за такава отмяна. В ръцете на управляващото мнозинство е да го направи”, отсече Зарков.", "date": "2019.02.25", "title": "Въпреки призива на президента - БСП остава извън парламента"}
{"url": "https://www.24chasa.bg/novini/article/7316481", "text": "Холивудската актриса Памела Андерсън, член на Консултативния съвет към Международния фонд за защита на животните, написа открито писмо до президента на Руската Федерация Владимир Путин за освобождаването на косатките и белугите от \"затвора за китове\", предаде агенция ТАСС, цитирана от БТА. Морските бозайници се държат в плен край бреговете на Находка в Приморския край. Там се намират 11 нелегално уловени косатки, предназначени за продажба в Китай и около 90 белуги. По-късно на три белуги и на една косатка бяха изгубени следите. Във връзка с нелегалното задържане на животните руските власти възбудиха следствено дело за незаконен улов. На 22 февруари президентът Путин поръча на компетентните власти и организации до 1 март да решат съдбата на морските животни. \"Пиша Ви по повод 11-те косатки и 87-те белуги, които понастоящем са държани в плен близо до Находка. Разбрах, че все още не е взето окончателно решение по въпроса и се обръщам към Вас, за да се намесите и тези животни да бъдат отново пуснати на свобода\", пише Андерсън до руския държавник. Бившата звезда от \"Спасители на плажа\" също изрази надеждата, че правителството на Руската Федерация ще обедини усилията си с руските еколози и международните специалисти за разработването на професионален план за връщането на пленените животни в естествената им среда.", "date": "2019.02.25", "title": "Памела Андерсън търси помощ от \nПутин за освобождаването\nна косатките и белугите от \"затвора за китове\""}
{"url": "https://www.24chasa.bg/novini/article/7316535", "text": ", започва на 26 февруари. За утре е предвидено разпоредителното заседание в окръжния съд, където Веселина ще бъде доведена с белезници от Сливенския затвор. Срещу нея са повдигнати три обвинения. Тя ще отговаря за това, че от май, 2013 г. до август, 2014 г. противозаконно лишила от свобода Димитър Миразчиев, като го държала заключен в една от стаите в жилището им в к-с \"Лазур\". Според прокуратурата тя го е умъртвила предумишлено и по особено мъчителен начин, като не му давала храна, вода и лекарства. Лишавайки го от медицински грижи на 1 август, 2014 г. Димитър издъхнал, заключен в стая със заковани прозорци. Приживе се опитал да потърси помощ от съседи, хвърляйки бележки през прозорците, но Веселина ги намерила и тогава ги заковала. След смъртта на Димитър вдовицата натъпкала измършавялото тяло в контейнер за смет на колелца, изнесла го от блока и сама го избутала около 2 км, като го зарязала до жп прелез край колежа по туризъм в Морската градина. Третото обвинение срещу Гинева е за това, че от смъртта на Димитър, бивш инженер в Нефтозавода, до 31 август 2016 г., тя прибирала пенсията му, лъжейки, че той е жив, но в старчески дом. Така черната вдовица причинила имотна вреда на НОИ в размер на 21 140 лв.", "date": "2019.02.25", "title": "Началната учителка, държала мъжа си 15 месеца в плен, докато издъхне, застава пред съда"}
{"url": "https://www.24chasa.bg/novini/article/7316549", "text": "Германското правителство е дало пари на 437 бежанци, за да се върнат в родината си през 2018 г., показва документ, цитиран от ДПА и БТА.  Правителството е защитило тази практика в отговор на искане за информация от депутат от партията \"Левите\", като е заявило, че \"сирийските граждани по никакъв начин не са насърчавани от федералните власти да напуснат страната, но наистина се финансират доброволни заминавания\". Новината беше съобщена две седмици, след като в сп. \"Форин полиси\" беше публикувана информация, че сирийски гражданин в Германия е използвал държавни средства, за да се върне в родината си, защото не е могъл да доведе годеницата си в Германия. Според германското законодателство бракът е необходимо условие за събиране на семействата. Роднини заявили, че сириецът бил задържан от сирийските тайни служби след пристигането си в Дамаск и оттогава е в неизвестност. Ула Йелпке, която подала искането за информацията, каза, че много сирийци са поставени в подобна ситуация заради строгата политика на германското правителство по въпроса за събирането на семействата. \"Много от тях трябва да изберат или да останат с години отделени от своите най-близки роднини, или да се върнат при семействата си и да рискуват живота си във войната или заради преследване\", заяви тя.", "date": "2019.02.25", "title": "Германия е платила на 437 бежанци да се върнат в родината си през 2018 г."}
{"url": "https://www.24chasa.bg/novini/article/7316561", "text": "Руският президент Владимир Путин не е посочвал конкретен географски пункт в изявлението си пред Федералното събрание, когато каза, че Русия е готова да предприеме огледални мерки, ако Щатите разположат ракети със среден и малък обсег в Европа. Това каза говорителят на руския държавен глава Дмитрий Песков, цитиран от ТАСС, съобщи  . „Президентът говори за това, че ако над нашата страна надвисне заплаха и до нейните граници бъдат разположение ракети със среден и малък обсег, насочени към нас, ще се наложи да се вземат огледални мерки и да се насочат нашите ракети не само към мястото на заплахата, но и към онези територии, където се намира центъра за приемане на решения. Моля да обърнете внимание, че президентът не е назовавал нито един географски пункт в тази връзка”, напомни представителят на Кремъл. На 20 февруари Владимир Путин направи ежегодното си обръщение към Федералното събрание, в което засегна редица теми, включително и темата за сигурността. НАТО веднага определи думите на руския президент като заплахи и посочи, че те са недопустими. „НАТО няма намерение да разполага в Европа нови ядрени оръжия с наземно базиране”, каза говорителят на северноатлантическия съюз в отговор на речта на Путин пред руския парламент.", "date": "2019.02.25", "title": "Песков: Путин не е изразил директно намерение да насочва ракети към САЩ"}
{"url": "https://www.24chasa.bg/novini/article/7316578", "text": "Руската държавна телевизия изброи обекти на американската армия, които Москва може да вземе на прицел в случай на ядрен удар, и заяви, че разработвана от Русия свръхзвукова ракета би могла да ги порази за по-малко от пет минути, предаде Ройтерс. Сред мишените са Пентагонът и президентската резиденция в Кемп Дейвид, щата Мериленд, предаде БТА. Репортажът, необичаен дори за понякога войнствените стандарти на руската държавна телевизия, беше излъчен снощи, дни след като руският президент Владимир Путин каза, че Москва е готова във военно отношение за ситуация, подобна на кубинската ракетна криза, ако САЩ искат това, отбелязва Ройтерс. Телевизионният водещ показа карта на САЩ и посочи няколко цели, които по думите му Русия би желала да порази в случай на ядрена война. Сред мишените, описани като американски президентски или военни командни центрове, бяха също така армейският тренировъчен център \"Форт Ричи\" в Мериленд, затворен през 1998 г., военновъздушната база \"Маккелън\" в Калифорния, затворена през 2001 г., и военноморската комуникационна база \"Джим Крийк\" в щата Вашингтон. Телевизионният водещ Дмитрий Кисельов, който е близък до Кремъл, каза, че разработваната от Русия свръхзвукова ракета \"Циркон\" може да порази целите за по-малко от пет минути, ако бъде изстреляна от руски подводници.", "date": "2019.02.25", "title": "Руската държавна телевизия изброи цели в САЩ, които Москва може да атакува при ядрен удар"}
{"url": "https://www.24chasa.bg/novini/article/7316595", "text": "Президентът Румен Радев изпрати съболезнователен адрес до роднините и близките на  . Това съобщиха от прессекретариата на президента. „Напусна ни един голям човек и родолюбец, който посвети живота си на България като офицер от Българската армия, а впоследствие като журналист, писател, общественик“, пише държавният глава. Румен Радев отбелязва, че създадените от Красимир Узунов информационна агенция и верига от радиостанции са се превърнали не само в синоним на обективна информация, но имат съществен принос и за патриотичното възпитание и отстояването на българщината сред сънародниците ни зад граница. „Патриотичното дело на Красимир Узунов ще бъде помнено, защото то в пълна степен бе олицетворявано от думите на легендарния командир и педагог полковник Борис Дрангов: „Животът не се мери по дължина, а по съдържание“, пише Румен Радев в съболезнователния адрес.", "date": "2019.02.25", "title": "Румен Радев: Красимир Узунов ще бъде запомнен с патриотичното си дело"}
{"url": "https://www.24chasa.bg/novini/article/7316604", "text": "По време на най-голямото в света събитие, посветено на мобилната индустрия, българският еврокомисар по цифровата икономика и общество Мария Габриел заяви пред представителите на водещите компании от сектора европейския ангажимент за развитието на 5G технологията в полза на гражданите и бизнеса. Това съобщиха от пресцентъра на ЕК. „Нито Европейската комисия, нито правителствата на държавите членки могат сами да направят от цифровата трансформация история на успеха. Можем да го постигнем само ако работим заедно, заставайки зад нашите принципи и ценности. Високоскоростните 5G мрежи, интернет на нещата, изкуственият интелект, големите данни са част от бъдещето на нашите индустрии\", заяви Мария Габриел. Комисарят подчерта, че до момента от 30 законодателни предложения, свързани с изграждането на единния цифров пазар, 28 вече са приети, а по оставащите две има политическо съгласие. Едно от ключовите постижения е Кодексът за електронните съобщения, който е най-важната предпоставка за внедряване на5G в Европа. Освен законодателството, с чрез публично-частното партньорство за 5G са мобилизирани досега около 4 милиарда евро. \"Европейската визия предполага всички компании, които правят бизнес в ЕС, да се възползват от добрите условия, но и също така да покриват стандартите и изискванията. 5G стандартите трябва да гарантират сигурност при ползването на услугите, които предлагат. 5G инфраструктурата ще създаде ново ниво на свързаност в цялата цифрова икономика. Това ще доведе до значими положителни промени в области като транспорта, енергетиката и здравеопазването, но и ще промени начина, по който работят сигурността и отбраната. Осигуряването на тези критични инфраструктури е в основата на националната сигурност, защитата на правителствата, икономическия растеж и просперитет\", заяви българският еврокомисар. Тя наблегна още, че сигурността на 5G технологиите трябва да бъде гарантирана, за да може да се развива и Европа да се превърне в лидер в тази област и в изкуствения интелект. Целта е до 2020 свързаните с изкуствения интелект инвестиции да достигнат 20 милиарда евро. Изкуственият интелект намира все по-голямо приложение не само в бизнеса, но и в ежедневието на гражданите, като се изчислява до 2025 г. икономическото въздействие да достигне между 6,5 и 12 трилиона евро годишно. \"5G и изкуствения интелект са печеливша комбинация за оформянето на нашето цифрово бъдеще. Нуждаем се от съвместни действия на всички нива – институции, държави членки и индустрия, за да постигнем амбициозните си цели. Само така цифровата трансформация ще се превърне във възможност за целия континент и ще гарантира лидерската роля на Европа в цифровата сфера\", заяви българският еврокомисар по цифровата икономика и общество Мария Габриел.", "date": "2019.02.25", "title": "Мария Габриел: Високоскоростните 5G мрежи са от стратегическа важност за цифровата икономика"}
{"url": "https://www.24chasa.bg/novini/article/7316603", "text": "Александър Медведев е освободен от поста заместник-председател на управителния съвет на\"Газпром\", се казва в съобщение на руския газов холдинг, цитирано от ТАСС. Валерий Голубьов също е освободен от поста заместник-председател на управителния съвет на холдинга, предава  . Освен това Всеволод Черепанов е освободен от длъжността началник на департамент 307 (който контролира добива на газ, газов кондензат и петрол). Той продължава работа на друга длъжност в Газпром. Черепанов е член на управителния съвет от 2010 година. Съответните решения за прекратяване на правомощията трябва да бъдат взети на заседание на Съвета на директорите. В съобщението се посочва, че Медведев ще се съсредоточи към дейността на международния делови конгрес и работата във футболния клуб \"Зенит\", където беше назначен за президент и генерален директор в петък.", "date": "2019.02.25", "title": "\"Газпром\" освободи от длъжност заместник-председателите Медведев и Голубьов"}
{"url": "https://www.24chasa.bg/novini/article/7316927", "text": "През 2018 г. в Турция са били убити 440 жени, сочат данни на неправителствена турска организация, цитирани от в. \"Хюриет дейли нюз\" и БТА.  По данни на платформата \"Ще спрем убийствата на жени\" само през януари тази година са били убити 43 жени. Информацията на организацията показва, че се наблюдава увеличение на броя на убийствата на жени в Турция през последните години, отбелязва \"Хюриет дейли нюз\". През 2017 г. в страната са били убити 409 представителки на нежния пол в страната. Формите на насилие срещу жени се променят. Увеличават се убийствата от неизвестни извършители. Много престъпления се покриват, каза главният секретар на платформата Фидан Атаселим. Тя подчерта, че държавните агенции \"трябва да бъдат на страната на жените\" и полицаите трябва щателно да събират и анализират доказателства при случаите на убийства на жени. Става все по-трудно да се идентифицират извършителите на убийствата, тъй като случаите не се приемат насериозно, каза на свой ред адвокат Лейла Сюрен. В Турция ако жертвата е жена, не се предприемат разследвания, добави Сюрен.", "date": "2019.02.25", "title": "През 2018 г. в Турция са били убити 440 жени"}
{"url": "https://www.24chasa.bg/novini/article/7316914", "text": "Серията от граждански диалози \"Европа в нашия дом\" продължава в Благоевград. Събитието ще се проведе във вторник от 18 ч в зала \"22 септември\". Ще участват министърът на образованието и науката Красимир Вълчев, председателят на Комисията по образование в НС Милена Дамянова и Борислав Борисов, член на Комисията, евродепутатът от ГЕРБ/ЕНП Асим Адемов, народните представители на ГЕРБ от Благоевградска област Даниела Савеклиева, Георги Динев, Александър Мацурев, Стефан Апостолов и д-р Емил Тончев. Инициативата е част от събитията, включени в платформата на ПП ГЕРБ за граждански диалог \"Европа в нашия дом\". В рамките на форума ще бъдат дискутирани националните и местните политики в сферата на образованието. На вниманието на обществеността ще бъде представено развитието на образователната инфраструктура в различните населени места и как европейската солидарност е допринесла за това. Форумът е отворен за всички представители на образователните институции, социални партньори, неправителствени организации, бизнеса и граждани.", "date": "2019.02.25", "title": "Министър Красимир Вълчев на дискусия в Благоевград"}
{"url": "https://www.24chasa.bg/novini/article/7316942", "text": "Фонд \"Условия на труд\" започна набирането на предложения за финансиране на проекти за подобряване на условията на труд, както и на дейности по диагностика на професионалните болести. Това съобщиха от Министерството на труда и социалната политика, цитирани от БТА. През 2019 г. за средства от фонда могат да кандидатстват физически и юридически лица, които не са получили цялостно безвъзмездно финансиране за изпълнението на същия проект по други програми и нямат парични задължения към държавата. Към момента на кандидатстването те трябва да осигуряват работа по сключени трудови договори, както и да предлагат обслужване на своите работещи от служба по трудова медицина. Максималният размер на средствата, с които Фонд \"Условия на труд\" може да финансира един проект, е до 30 на сто от одобрените и действително извършени разходи за неговото реализиране, но не повече от 100 000 лева. Предложенията се приемат всеки работен ден в деловодството на фонда. Целта е със средствата да се подобрят условията на труд като микроклимат, техническа безопасност на работно оборудване, прах, шум, вибрации, осветление, лъчения, електробезопасност, пожаробезопасност, химични агенти, ръчна работа с тежести, санитарно - битови условия и други.", "date": "2019.02.25", "title": "Фонд \"Условия на труд\" финансира проекти с до 100 000 лева"}
{"url": "https://www.24chasa.bg/novini/article/7316934", "text": "Европейският съюз призова днес за \"избягване на военна намеса\" във Венецуела и е в контакт с всички страни, участващи в настоящата криза, съобщи говорителката на върховния представител на ЕС по външните работи и сигурността Федерика Могерини, цитирана от Франс прес. \"Трябва да се избегне военна намеса\", каза днес Мая Кочиянчич на редовния брифинг на Европейската комисия, докато венецуелският опозиционен лидер Хуан Гуайдо обсъжда в Богота с американския вицепрезидент Майк Пенс и съюзниците си от Групата от Лима мерки за принуждаване на президента на Венецуела Николас Мадуро да напусне властта, предава БТА. Позицията на ЕС беше определена от външните министри на общността на среща миналия понеделник в Брюксел. \"Изключихме категорично всякаква подкрепа на ЕС или приемане на военна ескалация във Венецуела\", обяви Могерини след срещата. \"Предупредихме ясно, че няма да подкрепим и че ще осъдим твърдо всяка външна военна намеса\", предупреди вчера ръководителят на испанската дипломация Жозеп Борел в интервю за агенция ЕФЕ. Европейският съюз призовава за \"мирно и демократично решение във Венецуела, което очевидно изключва използването на сила\" и работи в тази посока в международната контактна група, каза днес говорителката на Могерини. Кочиянчич каза още, че на 28 февруари ЕС ще обсъди провеждането на нова министерска среща на контактната група за положението във Венецуела, предаде ТАСС. Датата за нея още не е уточнена.", "date": "2019.02.25", "title": "ЕС призова да се избегне военната намеса във Венецуела"}
{"url": "https://www.24chasa.bg/novini/article/7317064", "text": "Регионалната инспекция по околната среда и водите в Русе е извършила извънредна проверка на компанията за производство на бои и лакове в крайдунавския град. Това съобщават от екоинспекцията. Поводът за проверката е инвестиционно предложение на дружеството, а целта е събиране на допълнителна информация относно намерението на фирмата да преустрои съществуваща сграда за производство на автобои. При обхода на площадката било констатирано, че са монтирани част от съоръженията за новото производство. Дружеството не било представило на място съгласувана документация, както и издадено разрешително за строеж, за което екоинспекцията в Русе ще сезира компетентните органи. При огледа на производствената площадка били установени около 90 еднокубикови бидона с отпадъци от производството, съхранявани на открито. От фирмата представили необходимата документация за този вид опасен отпадък. От екоинспекцията съобщават, че на дружеството е дадено предписание в кратки срокове да премести за съхранение бидоните в закрито помещение и след това да ги предаде за третиране на фирми с разрешителни за този вид дейност.", "date": "2019.02.25", "title": "Провериха извънредно завод за бои в Русе"}
{"url": "https://www.24chasa.bg/novini/article/7314883", "text": "Ако някой мисли да емигрира във Великобритания, сега е моментът. Не, това не е шега. Неяснотите дали страната ще напусне Евросъюза на 29 март и при какви условия са много, но опасността това да се случи по най-лошия сценарий е още по-голяма. По тази причина е добре да се играе на сигурно, а за момента това означава да се разчита на сега действащите правила. Защото, ако се случи Брекзит без сделка с ЕС в края на март, буквално на следващия ден си в Обединеното кралство, а за други ще трябва да минават през доста тежки процедури. Какво очаква тези, които планират пътуване към Великобритания след март? Дори и да няма споразумение с ЕС, те ще могат да влязат в Обединеното кралство с лична карта или международен паспорт, както става в момента. Ако обаче искат да останат по-дълго от 3 месеца, за да работят или учат, ще е необходимо да кандидатстват за временно разрешително за пребиваване (temporary leave to remain). Въпросният документ ще важи максимум за три години, като кандидатите ще бъдат проверявани за криминално минало и дали не представляват опасност за националната сигурност. Точно по тази причина е много вероятно британските власти и да изискват само паспорти с биометрични данни, които правят проверките в системите на службите за сигурност много по-лесни и надеждни. Още повече че започналата вече електронна регистрация на живеещите във Великобритания европейци за момента действа само с паспорти с биометричен чип. Обещанието е да бъде осигурена възможност от април и за идентификация чрез други документи за самоличност, които да се изпращат по пощата, но ако изберете този подход, има опасност повече от месец да останете без лична карта и да не може да напускате страната. Така че, ако планирате дългосрочно пътуване или пребиваване във Великобритания, е много разумно да имате биометричен паспорт. Добре е да си направите и медицинска застраховка, тъй като европейските карти за спешна помощ ще спрат да действат, ако няма сделка за Брекзит. Също така ще е необходимо да си купите английска симкарта за мобилен телефон, защото процедурите за кандидатстване за статут или национален осигурителен номер са електронни и на различни етапи от тях британските служби По същата причина е наложително да имате и имейл адрес за кореспонденция с тях. По принцип Великобритания планира от 2021 г. да въведе нова имиграционна система, която напълно ще премахне привилегиите за европейски граждани. Това означава, че те ще трябва да кандидатстват за виза както всички останали чужденци, ако искат да работят или да учат в страната. Лондон вече обяви, че издаването им ще става трудно и няма да гарантира продължително оставане за европейци във Великобритания, както досега. Нискоквалифицираните работници, сред които са много българи, ще имат право само на едногодишна трудова виза, след което ще трябва да се върнат в родината за 12 месеца, преди отново да могат да кандидатстват. От средноквалифицирани работници ще се изисква да доказват, че имат осигурена работа, която ще им носи доход от 30 000 паунда годишно, за да получат 5-годишно трудово разрешително. В момента цените на британските визи за граждани извън ЕС са между 350 и 1200 паунда, като най-малко плащат студентите, а най-много бизнесмените. Ако се стигне до споразумение с ЕС за Брекзит, поне до края на 2020 г. ще действа преходен период, през който е гарантирано, че европейските граждани ще могат да влизат във Великобритания както с паспорт, така и с лична карта и да имат същите права, както и досега. Това означава, че ще е възможно да кандидатстват за статут на уседналост, както живеещите в момента на Острова европейци. Без сделка обаче те ще разчитат единствено на 3-годишно временно разрешително, а след изтичането му ще са им необходими визи. При положителен сценарий те ще могат да кандидатстват за статут на уседналост (settled status) до 30 юни 2021 г. На такъв ще имат право всички европейски граждани, които в продължение на 5 последователни години са пребивавали във Великобритания. За пенсионерите необходимият срок е 3 г., а за лицата с трайна неработоспособност – 2 г. Ако са били по-кратко, ще трябва да подадат заявление за временен статут на уседналост (pre-settled status) и след като натрупат необходимото време, да кандидатстват отново. Това разрешително за престой е изключително важно, тъй като дава право да продължиш да живееш законно в страната, да работиш легално, да се възползваш от безплатното британско здравеопазване и системата за социално подпомагане. Ключово е и за хората, които планират да се пенсионират във Великобритания и разчитат да им се зачитат осигурителни периоди от времето, когато са се трудили в България. При сделка за Брекзит е планирано тази информация да се изисква по служебен път от нашия осигурителен институт, но ако такава не бъде постигната, гражданите сами ще трябва да представят необходимите документи. Ако Великобритания напусне ЕС без споразумение, срокът за кандидатстване за статут на уседналост ще бъде намален с половин година и ще е до края на 2020 г. Освен това каквато възможност дава преходният период при сделка. Ще отпадне и предвидената процедура за обжалване на отказите за статут на уседналост. “Ако получите отказ, трябва да знаете, че вероятно сте се провалили на проверката за криминално минало. В останалите случаи електронната система обикновено изисква да представяте допълнителни документи. За престъпления няма да се смятат актове и глоби за неправилно паркиране и превишена скорост”, обяснява Васил Асенов, ръководител на службата по трудови и социални въпроси в българското посолство в Лондон. Той съветва сънародниците ни, които са се установили в Обединеното кралство преди приемането на България в ЕС през 2007 г. и все още нямат британски паспорт, също да кандидатстват за settled status, дори и да имат някои от действалите досега разрешителни за постоянен престой. Така ще си спестят доста главоболия, тъй като британските власти планират масирана кампания за новия статут на европейските граждани и има опасност в даден момент някои работодатели или наемодатели да решат, че само той е действащ. Това обаче не е добре да правят тези, които имат намерение да подадат документи за британско гражданство до една година след Брекзит и имат необходимите 6 г. престой в страната. Причината е, че ако го сторят, ще трябва да чакат още една година след получаване на статут за уседналост, преди да могат да поискат британски паспорт. Settled status ще е необходим и за българските деца на Острова, за да ходят в детска градина, училище и да бъдат лекувани безплатно. Така че родителите, след като уредят своя статут, трябва да кандидатстват за разрешително и за тях. Такова ще се изисква дори за родените във Великобритания българчета, които нямат британско гражданство. Гражданите ще имат непрекъснат достъп до него, ще могат да го актуализират и да изпращат линк към него до различни организации при необходимост. Направен е така, че предоставената информация да се самоизтрива след определено време, за да няма злоупотреба с нея”, казва Мария Ангелиева, ръководител на българската консулска служба в Лондон. Тя съветва сънародниците ни да се отнасят отговорно при кандидатстване. Ако не владеят добре англйски, да потърсят помощ, защото електронната система непрекъснато задава въпроси и сверява дадените отговори. По думите ѝ има много възможности да се докаже, че си пребивавал в Обединеното кралство, дори и да не си работил през цялото време и да не си притежавал национален осигурителен номер. Това може да стане чрез справка за посещение при лекар, банкови извлечения за направени плащания, фактури за платени битови сметки, самолетни билети, писма от държавни служби и всякакви документи, които съдържат името на кандидата и са издадени на британска територия. Статут на уседналост не дава права само на притежателя му, но и на неговите близки роднини. За такива се смятат съпрузи, дългогодишни партньори, деца или внуци, родители, баби и дядовци, които са зависими от човека със settled status. Те могат да пристигнат в Обединеното кралство до 29 март 2022 г., ако има сделка за Брекзит, и едва до края на следващата година, ако няма. Необходимо обаче е да се докаже с преди този април. Трябва да се има предвид, че веднъж получен, статутът за уседналост не е за цял живот. Ако притежателят му напусне Великобритания за повече от 5 г., той го губи и ще може да се върне в страната с виза. Системата за кандидатстване за settled status вече е отворена, но е достъпна само чрез приложение за мобилни телефони андроид и за притежатели на биометрични паспорти. Освен това е необходимо да се плаща 65 паунда за възрастен и 32,50 паунда за дете. Въпросните такси бяха отменени от британското правителство, но официално ще бъдат премахнати от април. Обещанието е събраните до момента пари да бъдат върнати по банков път.", "date": "2019.02.25", "title": "Наръчник за оцеляване при Брекзит"}
{"url": "https://www.24chasa.bg/novini/article/7317091", "text": "Египетският президент Абдел Фатах ас Сиси отхвърли критиките за ситуацията с човешките права в Египет и предупреди държавите от Европа да не поучават Арабския свят, предаде Асошиейтед прес. \"Няма да ни давате уроци по човечност\", каза Ас Сиси след срещата ЕС - Арабска лига. Пред пред журналисти той каза, обръщайки се към европейците: вие \"имате свои правила и ценности. Ние уважаваме вашите. Вие трябва да уважавате нашите\", предава БТА. Египетският президент беше аплодиран от местните медии, когато заяви, че Европа процъфтява, а много арабски държави се мъчат да избегнат конфликтите. Лидерите на ЕС не стигнаха до публична критика на Египет дори по време на безпрецедентното смазване на инакомислието и зачестилите неотдавна екзекуции, посочва АП.", "date": "2019.02.25", "title": "Египетският президент: Европа не може да дава на арабите уроци по човешки права"}
{"url": "https://www.24chasa.bg/novini/article/7317132", "text": "Поклонението пред тленните останки на собственика на информационна агенция и радиоверига „Фокус“ Красимир Узунов, който почина внезапно тази сутрин, ще се състои на 28 февруари, четвъртък, в 10.00 часа в зала „Тържествена“ на Централния военен клуб, на бул. „Цар Освободител“ №7. Опелото ще отслужи викарият на Софийската митрополия епископ Поликарп в църквата „Света София“, от 13.00 часа.", "date": "2019.02.25", "title": "Поклонението на Красимир Узунов ще бъде в четвъртък в Централния военен клуб"}
