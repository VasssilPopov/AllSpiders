{"url": "https://www.24chasa.bg/novini/article/7302145", "text": "Вицепрезидентът на САЩ Майкъл Пенс пристига на визита у нас до края на годината. Такова желание той е изразил по време на среща с Бойко Борисов в Мюнхен. Двамата се срещнаха по време на традиционната конференция по сигурността. Майк Пенс дори казал два пъти на сътрудниците си да готвят посещението му у нас в рамките на годината. България е изключителен партньор във всички области и на всички нива. Това е декларирал вицепрезидентът на САЩ пред премиера Бойко Борисов. Пенс изразил одобрението си към страната ни, като специално отбелязал удовлетвореност от дейността на българските специални служби и подчертал, че те работят прекрасно с американските си колеги. Борисов и Пенс обсъдили международните учения, в които участваме със САЩ - в Ново село, Черно море и Граф Игнатиево. Говорили и за подкрепата за Хуан Гуайдо, когото Борисов нарече “новия президент на Венецуела”, след като САЩ и повечето от страните в ЕС признаха лидера на опозицията в Каракас за такъв. С вицепрезидента на САЩ българският премиер обсъдил още Балканите и успешното българско председателство на Съвета на ЕС. Двамата не са говорили за закупуването на F-16 за нуждите на нашите Военновъздушни сили. Единствено Пенс споделил, че синът му е пилот на F-35. За Русия не била спомената нито дума. Борисов напомни, че премиерът Дмитрий Медведев ще посети София в началото на март. Специален акцент в разговора между българския министър-председател и вицето на Доналд Тръмп били търговските отношения и двойното увеличение на инвестициите на САЩ у нас. До края на годината Пенс ще направи визита в България, за да посети с Борисов летище или база, където има американски войници.", "date": "2019.02.16", "title": "До края на годината вицето на Тръмп идва в България (Обзор)"}
{"url": "https://www.24chasa.bg/novini/article/7302071", "text": "Димитър Желязков- Митьо Очите ще бъде върнат в ареста на \"Г.М.Димитров\". Съдия Николай Димитров отказа да го пусне с мотива, че има риск на свобода да извърши престъпление. \"Няма доказателства Желязков да се е скрил умишлено от властите\", каза Димитров. Самият Желязков уточни,че не е получил призовка. \"Нямал съм намерение да избягам, нямал съм такава мисъл въобще. Просто трябваше да ми пуснат призовка. Ако знаех, нямаше да тръгвам за чужбина\", каза Желязков. И се оплака от условията в турския арест: \"Бяхме 54 човека на 24 легла. На земята спяхме, беше ужас\". Според съда действително има влошаване на здравословното му състояние и препоръка за операция, но от медицинската документация не можело да се направи извод, че състоянието му не е съвместимо с ареста. По-рано Митьо Очите бе прегледан от \"Бърза помощ\", като лекарите установили, че той има проблем с хернията и други оплаквания, които налагат оперативно лечение. Според съда от доказателствата по делото може да се направи обосновано предположение, че Желязков е извършил повечето от престъпленията, за които е обвинен.", "date": "2019.02.16", "title": "Съдът остави Митьо Очите в ареста"}
{"url": "https://www.24chasa.bg/novini/article/7302123", "text": "Хиляди души се включиха в демонстрациите на \"жълтите жилетки\" във Франция днес, близо три месеца след началото на движението срещу политиката на френското правителство, предаде ДПА, цитирана от БТА. Протестите в столицата Париж бяха като цяло мирни, посочи полицията, без да посочва броя на демонстрантите. В изолирани случаи силите на реда са използвали сълзотворен газ. Демонстрации на \"жълтите жилетки\" се провеждат и в други френски градове, включително и в Марсилия, Бордо и Страсбург. Те също са предимно мирни, според съобщенията. Няколко десетки протестиращи в Тулуза временно блокираха център на Амазон (Amazon), информира местна телевизия. Недоволните от политиката на президента Еманюел Макрон се събират всяка събота от 17 ноември, създавайки най-голямата до момента криза в управлението му. Протестите бяха предизвикани от гняв срещу планираното повишаване на данъка за горивата, но междувременно прераснаха в недоволство от политиката на Макрон. През последните месеци сблъсъците между протестиращи и полиция станаха нещо обичайно. Според официални източници напоследък броят на участниците намалява, а социологически проучваният сочат, че спада и обществената подкрепа за движението.", "date": "2019.02.16", "title": "След 3 месеца бунт: \"Жълтите жилетки\" протестираха мирно във Франция"}
{"url": "https://www.24chasa.bg/novini/article/7302133", "text": "Две шествия на радикали - крайнолеви и крайнодесни, блокираха София в събота. През деня около 200-300 души, сред които и чужденци протестираха за поредна година срещу провеждането на т. нар. Луковмарш, като поискаха Столичната община да забрани шествието веднъж завинаги. Вечерта почти същата бройка хора, но крайнодесни преминаха по софийските улици. Сред техните редици също имаше чужденци. И в първата, и във втората група имаше плакати и лозунги на немски език. Германци се забелязваха и сред протестиращите през деня, и сред крайнодесните на Луковмарш вечерта. Дневното шествие се събра пред бившата Централна баня и след това се насочи към Столичната община, което доведе и до временно блокиране на движението в центъра на София.  По думите им демонстрацията, свързана с почитането на годишнината от смъртта на ген. Христо Луков, е неонацистка проява, която насърчава към расова омраза. Акцията на протестиращите бе под надслов “Без нацисти по улиците ни”. Те обявиха, че са солидарни с всички жертви на ултранационалистическата престъпност - бежанци, мигранти, роми, евреи и други, и подчертаваха, че събитието им не е обвързано с политически партии. Лявото шествие завърши около 16 часа. В 17,30 часа на пилоните на НДК започнаха да се събират крайнодесните, които за поредна година отбелязаха смъртта на ген. Христо Луков. Участниците в него поставиха и цветя пред паметната му плоча. Луковмарш, който така и не получи разрешение от кмета на София Йорданка Фандъкова все пак се състоя. От НДК към към ценъра на града тръгна факелно шествие. И на двете събития полицаите бяха повече от демонстрантите.  Манифест срещу езика на омразата подписаха вчера Румяна Бъчварова, началник на политическия кабинет на премиера Бойко Борисов и бъдещ посланик на България в Израел, посланиците на САЩ и на Израел у нас - Ерик Рубин и Ирит Лилиан, зам. външният министър Георг Георгиев, който е и национален координатор за борбата с антисемитизма, и представители на Организацията на евреите в България “Шалом”. Това стана на среща в Министерския съвет, на която се обсъди сътрудничеството между държавните институции и еврейската общност за утвърждаване на среда, свободна от езика на омразата и нетолерантността. Целта е да се повиши чувствителността на обществото към проявите на расизъм, антисемитизъм, ксенофобия, дискриминация и агресия към различните. ", "date": "2019.02.16", "title": "Две шествия на радикали блокираха София (Обзор)"}
{"url": "https://www.24chasa.bg/novini/article/7302155", "text": "Паметникът на гроба на Карл Маркс в Северен Лондон, където почива политическият философ от XIX в., беше осквернен за втори път за по-малко от две седмици, този път зацапан с червена боя, предаде Ройтерс, цитирана от БТА. На публикувани днес от управата на гробищния парк снимки в Туитър се вижда, че върху мраморния надгробен камък са изписани политически лозунги. \"Безсмислено, глупаво, невежо\", коментира управата на гробищния парк. \"Каквото и да мислите за наследството на Маркс, не това е начинът да изразите мнението си\", добави тя. По-рано този месец паметникът на гроба, който се намира в гробищен парк Хайгейт в Лондон и попада в списъка с британски исторически обекти, беше повреден с чук. С червена боя сега е зацапана и паметната плоча на самия надгробен камък, на която са гравирани епитафиите за Маркс, съпругата му и неговия внук. Германският революционер социалист, автор на \"Капитала\" и съавтор на комунистическия манифест, живее в Лондон от 1849 до смъртта си през 1883 година. Паметникът му и преди е цапан с боя, а през 1970 г. е направен опит да бъде разрушен с бомба. Новият случай е поредното нападение срещу исторически паметници в Лондон. Миналия месец беше хвърлена боя по статуя на военновременния премиер на Великобритания Уинстън Чърчил, както и срещу скулптура в чест на Бомбардировъчното командване на Кралските военновъздушни сили в лондския Грийн парк.", "date": "2019.02.16", "title": "Гробът на Карл Маркс в Лондон отново осквернен"}
{"url": "https://www.24chasa.bg/novini/article/7301996", "text": "Хиляди кюрди днес демонстрираха в Страсбург и настояха да бъде освободен техният исторически лидер Абдуллах Йоджалан, предаде АФП, цитирана от БТА. Ръководителят на Кюрдската работническа партия (ПКК) бе арестуван преди 20 години и затворен в Турция. Протестиращите изразиха и подкрепа към кюрдски депутат, който обяви гладна стачка. Демонстрацията бе организирана в Страсбург, град на Съвета на Европа и на Европейския съд по правата на човека. Тя се провежда всяка година след ареста на Йоджалан на 15 февруари 1999 година. Лидерът на ПКК е в затвора-остров Имралъ в Истанбул и живее в почти пълна изолация. Пристигнали от цяла Европа, протестиращите - около 7 000 души според полицията и 17 000 според организаторите - преминаха спокойно, носейки много кюрдски знамена. След като тръгнаха от жп гарата в Страсбург, те преминаха през центъра на града с голям плакат с лика на техния лидер. След това се включиха в политически митинг на открито, организиран от сдружения на кюрди в южната част на града. \"Ние искаме Йоджалан да бъде освободен, но днес най-важното е да се подобрят условията, при които той живее в затвора. Западът трябва да направи нещо в тази насока\", каза 27-годишната Аджеля ДЗерменджи, която е пристигнала от Парижкия район. Йоджалан, който според турските власти е обществен враг, остава емблематична фигура не само за кюрдската въоръжена борба в страната си, но и за кюрдските движения на други места в региона, най-вече в Сирия, въпреки почти пълната изолация, при която се намира в затвора, отбелязва АФП. Йоджалан бе арестуван на 15 февруари 1999 г. от турски агенти в Кения след ожесточено преследване. Той бе отведен в Турция и осъден на смърт, но при премахването на смъртното наказание през 2002 година, присъдата му бе променена на доживотен затвор. Турция, ЕС и САЩ определят ПКК като терористична организация.", "date": "2019.02.16", "title": "Хиляди кюрди демонстрираха във Франция\nзаради Йоджалан"}
{"url": "https://www.24chasa.bg/novini/article/7302003", "text": "Председателят на управляващата в Полша партия \"Право и справедливост\" (ПиС) Ярослав Качински, смятан за най-влиятелния политик в страната, се озова в центъра на скандал заради участието си в сложни бизнес начинания, за които в серия публикации написа варшавският вестник \"Газета виборча\", цитиран от БТА. Според вестника, позоваващ се на тайно записани негови разговори с австрийския предприемач Гералд Биргфелнер в продължение на 14 месеца (от май 2017 до август 2018 г.) Качински е преговарял с австриеца за изграждането на два 190-метрови небостъргача върху парцел на компанията \"Сребрна\". Тя е част от Фондацията \"Лех Качински\" на името на покойния президент и брат близнак на Качински. Срещите с Биргфелнер са се провеждали в партийната централа на ПиС на варшавската улица \"Новогрудска\". Размерът на инвестицията е бил 300 млн. евро, а в една тези срещи през 2018 г. е участвал и Михал Крупински, управител на държавната банка \"Пекао\", която е трябвало да кредитира проекта. Банката е одобрила кредит от 15,5 млн. евро за финансиране на подготовката за инвестицията. През 2017 г. Крупински е имал две отделни срещи с австриеца. На един от записите се чува, че в банката е ходила и Малгожата Куйда, президент на фирмата \"Сребрна\". На запис от централата на ПиС от 17 юли 2018 г. се чуват думи на Гжегож Томашевски, член на надзорния съвет на \"Сребрна\" и издател на вестник \"Газета полска цодженне\", че два пъти е звънял на Крупински, защото вестникът изпитва финансови трудности и той трябва да го закрие. В днешния си брой \"Газета виборча\" пише, че от две седмици публикува материали за планираната инвестиция за строителство в центъра на Варшава на два небостъргача с името \"Ка-Тауърс\", по името на братя Качински. Средствата трябвало да дойдат от банката \"Пекао\" на бившия политик от ПиС Крупински, наричан \"златното дете\" на партията. Обаче след неколкомесечните преговори Ярослав Качински и ръководството на \"Сребрна\" се отказали от сделката и даже не платили на австриеца за извършената работа. Според \"Газета виборча\" участието на председателя на ПиС в дейността на частна фирма представлява проблем. На практика Качински е бил в ролята на пълномощник на \"Сребрна\", което е в разрез със предписанията на закона за изпълняване на функциите на депутат и сенатор. Освен това полският закон за политическите партии им забранява да извършват икономическа дейност.", "date": "2019.02.16", "title": "Лидерът на управляваща партия в Полша участвал в съмнителни бизнес начинания"}
{"url": "https://www.24chasa.bg/novini/article/7302006", "text": "Московски съд нареди американският инвеститор Майкъл Калви, заподозрян в измама, да остане в ареста два месеца, предаде Асошиейтед прес, цитирана от БТА. Калви, основател и старши партньор в инвестиционния фонд Беринг восток (Baring Vostok), бе задържан в петък сутринта заедно с още двама мениджъри. Според прокуратурата той е заподозрян в присвояване на 2,5 млрд. рубли (37 млн. д.) от банка Восточний, в която Беринг восток има контролен дял. При явяването си пред съда днес Калви заяви, че обвиненията срещу него вероятно са свързани с арбитражно дело, започнато от Беринг восток срещу някои акционери на Восточний. Калви от години работи в Русия и инвестира силно в технологичния сектор на страната, включително в онлайн търсачката Яндекс.", "date": "2019.02.16", "title": "Руски съд остави в ареста за 2 месеца\nамерикански инвеститор"}
{"url": "https://www.24chasa.bg/novini/article/7302014", "text": "В София се проведе протест срещу провеждането на т. нар. Луковмарш, съобщи  . По думите на протестиращите демонстрацията, свързана с почитането на годишнината от смъртта на ген. Христо Луков, е неонацистка проява, която насърчава към расовата омраза. Граждани се събраха пред Централната баня и се насочиха към Столичната община. За кратко беше блокирано кръстовището на бул. \"Княгиня Мария Луиза\" и улица \"Екзарх Йосиф\".", "date": "2019.02.16", "title": "Блокираха кръстовище в София при протест срещу Луковмарш (Снимки)"}
{"url": "https://www.24chasa.bg/novini/article/7302028", "text": "Политическата битка на днешното време е битката за истината, заяви Румяна Бъчварова - началник на политическия кабинет на министър-председателя, на среща \"Заедно за България, заедно за Европа\" в Министерския съвет, цитирана от БТА. По думите на Бъчварова датата на срещата днес, в почивен ден, е избрана неслучайно, тя показва, че темата за толерантността и отказът от омраза не е тема за един ден от годината, че тези общочовешки ценности трябва да се отстояват всеки ден, а не само на юбилейните дати. Според Бъчварова усилията да не допускаме ксенофобията и липсата на толерантност трябва да са част от ежедневието, като създаваме обществена среда и възпитаваме децата така, че да не се допускат подобни явления. Тя отбеляза, че България е уникален пример за толерантност към към другите култури. По думите на Бъчварова все още обаче има факти и документи от българската история, които стават скрити и неглижирани заради политическата и личната омраза. Тя отбеляза, че най-ярък пример в нашата история е спасяването на българските евреи. Само пълната истина за тази уникална история за хуманизма може да ни обедини като нация, заяви Бъчварова. Бъчварова отбеляза, че за съжаление езикът на омразата намира все повече говорители и теми, пречи ни да видим истината, провежда фалшиви новини, които ни дезориентират и убиват доверието един в друг. Тя смята, че все още не сме застраховани от рисковете за ксенофобия в епохата на фалшивите новини, когато ние губим не само картината на съвремието, а омразата и негативизмът изкривяват образа на човешките добродетели и губим представа за себе си. С езика на омразата няма как да вървим напред, заяви още Бъчварова. По време на срещата ще бъде обсъдено съвместното сътрудничество между държавните институции и еврейската общност за утвърждаване на среда, свободна от езика на омразата и нетолерантността. Ще бъде отбелязано и делото на българската държава за спасяването на българските евреи от лагерите на смъртта през 1943 г. В срещата участват Румяна Бъчварова - началник на политическия кабинет на министър-председателя, Георг Георгиев - заместник-министър на външните работи и национален координатор за борба с антисемитизма, представители на Организацията на евреите в България \"Шалом\", представители на дипломатическите мисии на държавите членки на Международния алианс за възпоменание на Холокоста, сред които Ерик Рубин - посланик на САЩ в България и Ирит Лилиан - посланик на Държавата Израел в България, както и хора от академичните среди. След срещата ще бъде подписан манифест \"Заедно срещу езика на омразата\". Целта на инициативата е да се повиши чувствителността на обществото към проявите на расизъм, антисемитизъм, ксенофобия, дискриминация и агресия към различните. През септември 2018 г. манифестът \"Заедно срещу езика на омразата\" беше подписан от кмета на София Йорданка Фандъкова, националния координатор за борба с антисемитизма Георг Георгиев и д-р Александър Оскар - председател на Организация на евреите в България \"Шалом\".", "date": "2019.02.16", "title": "Румяна Бъчварова: Политическата битка днес е битката за истината"}
{"url": "https://www.24chasa.bg/novini/article/7302030", "text": "Германският канцлер Ангела Меркел заяви днес, че се е била отказала от надеждата, че Атина и Скопие някога ще успеят да постигнат решение на десетилетния спор за името на Македония, и поздрави двамата лидери за куража да го сторят, съобщава електронното издание на в. \"Катимерини\", цитирано от БТА. \"Искам да изразя сърдечните си поздравления на двамата главни герои - (Зоран) Заев от Северна Македония и (Алексис) Ципрас от Гърция за техния кураж\", заяви Меркел на международната конференция по сигурността в Мюнхен. По-късно днес двамата министър-председатели ще получат в рамките на Мюнхенската конференция наградата \"Евалд фон Клайст\" като признание на техните усилия за решаване на дългогодишния спор между двете страни за името на бившата югославска република.", "date": "2019.02.16", "title": "Меркел: Бях се отказала от надеждата, че  Атина и Скопие ще се разберат"}
{"url": "https://www.24chasa.bg/novini/article/7302032", "text": "15 души, сред които седем полицаи, са били ранени днес при сблъсъците между протестиращи и полиция пред сградата на правителството в Тирана, съобщи албанското министерство на здравеопазването, цитирано от Асошиейтед прес. Поддръжници на албанската опозиция днес успяха да пробият полицейския кордон пред сградата на правителството и се опитаха да разбият вратите на зданието, където се помещава кабинетът на премиера Еди Рама, за чиято оставка протестиращите настояват. Симпатизантите на опозицията си проправиха път към сградата, като хвърляха коктейли Молотов и сигнални ракети, а полицията използва сълзотворен газ и водни струи, съобщи БТА. Хиляди демонстранти, настояващи за оставката на Рама и за предсрочни избори, се включиха в протестите, организирани от дясноцентристката Демократическа партия на Албания. След петчасовия протест лидерът на демократите Лулзим Баша обяви край на митинга, като обеща, че \"народният бунт ще продължи до свалянето на тази система\". Той съобщи, че нов протест може да бъде организиран в четвъртък.", "date": "2019.02.16", "title": "15 ранени при сблъсъци пред сградата на правителството в Тирана"}
{"url": "https://www.24chasa.bg/novini/article/7302035", "text": "\"Община Цариброд\" пише на български език на поставената днес нова официална табела на сградата на общината в града. На нея има и надпис на сръбски език \"Општина Димитровград\", съобщи за БТА посланикът на България в Сърбия Радко Влайков. По този повод се е състояла и кръгла маса за използването на традиционната българска норма за окончанията на женските фамилни имена за българското национално малцинство -ова, -ева, -ска. Сред официалните гости на събитието са били посланик Радко Влайков, евродепутът Андрей Ковачев, държавният секретар на сръбското Министерство на държавната администрация и местното самоуправление Иван Бошняк. \"Връщането на официалното използване на традиционното име \"Цариброд\" след 68 години прекъсване е изпълнение на нашия дълг към поколения българи от двете страни на границата\", коментира Радко Влайков. Според него това е важен стимул за българското национално малцинство да повярва, че българската държава стои зад него. Използването вече на традиционната българска норма за окончанията на женските фамилни имена за българското национално малцинство е огромен прогрес в опазването на неговата национална идентичност, смята Влайков. Можем да се поздравим с едно начало на възстановяването на историческата справедливост, тъй като сме в дълг към предците ни с името на града и общината Цариброд, каза за БТА евродепутатът Андрей Ковачев. Важно е, че ще се използва и българската именна система в окончанията на женските фамилни имена - както за новородените, така и за всички, които искат да възстановят своите имена, допълни той. По думите му това е много важна стъпка в правилната посока, като разделянето и несправедливостите към нашите сънародници от последните сто години могат да бъдат преодолени само в контекста на европейската интеграция. Двете наименования /Цариброд и Димитровград/ ще имат еднаква сила на официална употреба, написа вчера във Фейсбук страницата си премиерът Бойко Борисов. Той изразява радостта си, че за първи път от 1951 г. на обществени сгради, пътни знаци и документи вече официално ще се използва и името Цариброд. Борисов определя случилото се като исторически пробив, постигнат след продължителни усилия. \"Намерена бе и законовата форма, вече всеки спокойно и законно да използва историческото име. Честитя на всички българи от двете страни на границата, че отново ще наричаме това прекрасно място Цариброд\", посочва още министър-председателят.", "date": "2019.02.16", "title": "Табела на български език \"Община Цариброд\" поставена в сръбския град"}
{"url": "https://www.24chasa.bg/novini/article/7302037", "text": "Никой не може да развива собствен бизнес без Митьо Очите да разреши това, твърди един от 12-те анонимни свидетели по делото срещу него. Бандата му изнудвала търговци за процент от печалбата. Плащала по 1000 - 1500 лева за палежи, предимно на катафалки. Митьо Очите сложил контрол върху погребалните агенции в Бургас, твърди прокуратурата. Собственик на една от тях бил принуден да прехвърли бизнеса си, а жена - джипа си, на посочени от бандата хора. Друг анонимен свидетел твърдял, че всички се страхували от Очите, защото е \"агресивен и безскрупулен\". Някои търговци плащали по 20 процента от печалбата си, за да бъдат оставени на мира. Бандата разполагала с наказателна бригада, която да контролира дилърите на наркотици. Те продавали дрога със щампа от Турция. Митьо Очите е обвинен като бос на група за палежи и разпространение на наркотици \"Цялата обвинителна позиция на прокурорите се свежда до коментар на група свидетели със скрита самоличност. В техните показания няма конкретика - заяви адвокат Илиян Василев. - Кажете ми има ли половин грам наркотично вещество, иззето по делото. Достатъчно е някой да каже името на Димитър Желязков и това се приема абсолютно безкритично\". По делото са събрани 7-8 тома СРС-та. Според защитата в тях \"няма нито една дума от устата на Желязков, която да удостоверява, че той е разговарял с момчетата, изнудвали погребални агенции\". ", "date": "2019.02.16", "title": "Бандата на Митьо Очите плащала по 1500 лева за палежи"}
{"url": "https://www.24chasa.bg/novini/article/7302056", "text": "Стените на университетска сграда в Санкт Петербург частично се срутиха днес и няколко души са блокирани под отломките, предаде Ройтерс, цитирана от БТА. Според Риа новости 21 души са затрупани. Интерфакс уточнява, че няколко етажа на сградата са пропаднали при ремонтни дейности.                                                                                                                                                                                                                                                                                                                       ", "date": "2019.02.16", "title": "Университетска сграда се срути частично в Санкт Петербург"}
{"url": "https://www.24chasa.bg/novini/article/7302060", "text": "Цистерните от   вече са изтеглени на достатъчно разстояние от гарата. Двата локомотива от композицията също са изправени и стабилизирани и предстои съвсем скоро да бъдат изтеглени на безопасно разстояние от гара Пловдив. Това докладваха на министър-председателя Бойко Борисов областният управител на Пловдив Здравко Димитров и директорът на ОД на МВР-Пловдив старши комисар Атанас Илков, съобщи пресслужбата на Министерския съвет, цитирана от БТА. Премиерът Борисов е кацнал директно в Пловдив на връщане след участието си в Мюнхенската конференция по сигурността, за да се запознае лично и на място със ситуацията около инцидента. Областният управител Здравко Димитров е информирал премиера, че категорично няма изтичане на газ както по време на инцидента, така и след него. Димитров е докладвал на министър-председателя от 7.30 ч. сутринта на всеки кръгъл час за действията на всички държавни институции, които са работили на мястото на аварията. Премиерът Борисов е бил информиран още, че разследването на случая е поето от следователите от Националната следствена служба и се извършват всички необходими процесуално-следствени действия.", "date": "2019.02.16", "title": "Борисов кацна в Пловдив, областният управител му докладва за жп инцидента"}
{"url": "https://www.24chasa.bg/novini/article/7301926", "text": "\"Толкова работа имам. Толкова ми е трудно да прокарвам държавата през иглени уши. Виждате отношенията Америка - Европа - Русия - Китай какви са, за да си хабя енергията. Събота е, целият ми ден, цялата ми енергия минава да направя нещо добро за страната и да я представя добре. Тези, които нямат работа, могат да си говорят - тяхна работа.\" Това заяви премиерът Бойко Борисов, след като се срещна с вицепрезидента на САЩ Майкъл Пенс в Мюнхен, на въпрос готови ли са в ГЕРБ за президентско вето върху промените в Изборния кодекс. Държавният глава Румен Радев намекна вчера в Хасково, че ще върне текстовете, които депутатите приеха в четвъртък. Пенс е заявил, че България е изключителен партньор във всички области, всички структури и на всички нива. Вицето на Доналд Тръмп благодарил за работата на българските специални служби, че работят прекрасно с американските си колеги. Борисов и Пенс обсъдили международните учения, в които участваме със САЩ - в Ново село, Черно море и Граф Игнатиево. Говорили и за подкрепата за Хуан Гуайдо, когото Борисов нарече “новия президент на Венецуела”, след като САЩ и повечето от страните в ЕС признаха лидера на опозицията в Каракас за такъв. С вицепрезидента на САЩ българският премиер обсъдил още Балканите и успешното българско председателство на Съвета на ЕС. Двамата не са говорили за закупуването на F-16 за нуждите на нашите Военновъздушни сили. Единствено Пенс споделил, че синът му е пилот на F-35. За Русия не била спомената нито дума. Борисов напомни, че премиерът Дмитрий Медведев ще посети София в началото на март. Специален акцент в разговора между българския министър-председател и вицето на Доналд Тръмп били търговските отношения и двойното увеличение на инвестициите на САЩ у нас. До края на годината Пенс ще направи визита в България, за да посети с Борисов летище или база, където има американски войници.                                                                                                                                                                                                                                                                                                                       ", "date": "2019.02.16", "title": "Борисов след среща с вицето на Тръмп: Прекарвам държавата през иглени уши, вие ме питате за президентско вето"}
{"url": "https://www.24chasa.bg/novini/article/7301925", "text": "Започна срещата на министър-председателя Бойко Борисов с вицепрезидента на Съединените американски щати Майкъл Пенс. Двамата ще разговарят по актуални политически въпроси, а двустранната им среща е в рамките на Мюнхенската конференция по сигурността. Това съобщиха от Правителствената информационна служба. Малко преди това Борисов се срещна и с министър-председателя на Бавария Маркус Зьодер. \"Изключително сме впечатлени как пазите външната граница на ЕС. Бих искал съвсем скоро да посетя България и да се уверя лично в това, което са ми разказвали мои колеги\", заяви Маркус. \"Впечатляващо е това което прави вашето правителство\", добави баварският премиер. Страната ни доказа, че може да защити външната граница ЕС, включително в условията на безпрецедентен миграционен натиск, изтъкна министър-председателят Бойко Борисов. Дължим ви не само морално, но и финансово признание, защото вие охранявате Европа, добави от своя страна Зьодер в контекста на разговора за миграцията. Премиерът Борисов отбеляза и сериозната работа на страната ни в борбата с контрабандата, като обърна внимание на дейността на Междуведомствения координационен център за противодействие на контрабандата и контрол на движението на рискови стоки и товари. Маркус Зьодер определи като впечатляващи и икономическите показатели на страната ни, с които премиерът Борисов го запозна. Българският министър-председател изтъкна, че сме сред страните, които спазват напълно маастрихтските критерии. Премиерът Борисов отбеляза ниския външен дълг, икономическия ръст и фискална дисциплина, слабата безработица и нулевата инфлация. Министър-председателят Борисов акцентира върху търговско-икономическите отношения на България и Бавария, подчертавайки предимствата на страната ни като инвестиционна дестинация. България е атрактивна като инвестиционна цел, перспективен пазар и надежден доставчик, което я прави ценен външнотърговски партньор на Бавария, добави премиерът Борисов. Българският министър-председател изрази увереност, че е налице неизползван потенциал за развитие на икономическите връзки с Бавария, като посочи, че двустранният стокообмен вече надхвърля 1 млрд. евро годишно. Според премиера Борисов постоянната комисия „България – Бавария“ може да допринесе за активизиране на взаимодействието и изрази очакване в рамките на следващата 14-та Сесия, която трябва да се проведе в България, да бъдат очертани новите насоки в работата на Комисията, с цел засилване на двустранния диалог. Към момента акцент в работата на постоянната комисия са теми като дуалното обучение, междуфирмено коопериране, иновации и трансфер на технологии. В рамките на разговора премиерът Бойко Борисов поздрави Маркус Зьодер за избирането му за председател на Христиансоциалния съюз (ХСС) и му пожела успех в изпълнението на отговорностите му по конструктивния проевропейски път. Българският министър-председател подчерта приятелските връзки на България с Бавария и изрази увереност, че те ще продължат да се развиват положително и занапред. Вие сте чудесен приятел на Бавария и на ХСС, обърна се от своя страна премиерът Зьодер към българския министър-председател.                                                                                                                                                                                                                                                                                                                       ", "date": "2019.02.16", "title": "Започна среща на Бойко Борисов с вицепрезидента на САЩ (Снимки)"}
{"url": "https://www.24chasa.bg/novini/article/7301886", "text": "Американският специален прокурор Робърт Мълър, който води разследването за предполагаема намеса на Русия в президентските избори в САЩ през 2016 г., поиска най-малко 19 и половина години затвор за бившия ръководител на предизборния щаб на Доналд Тръмп Пол Манафорт, предадоха световните агенции, цитирани от БТА. През август жури в щата Вирджиния повдигна на 69-годишния Манафорт обвинения за осем финансови престъпления, включително банкови и данъчни измами. Американският специален прокурор поиска между 19 и половина години и 24 и половина години затвор за бившия шеф на предизборния щаб на президента. \"В крайна сметка, Манафорт е действал повече от едно десетилетие все едно е над закона и е лишил федералното правителство и различни финансови институции от милиони долари\", пише офисът на Мълър в 26-странична препоръка за присъдата. Политическият консултант и лобист, който оглавяваше предизборния щаб на Тръмп в продължение на два месеца, бе първият човек, на когото специалният прокурор повдигна обвинения. По-рано тази седмица федерален съдия обяви, че Манафорт, че умишлено е лъгал ФБР и съдебното жури. Присъдата срещу бившия шеф на предизборната кампания на Тръмп ще бъде произнесена на 13 март.", "date": "2019.02.16", "title": "Мълър иска най-малко 19 години затвор за Манафорт"}
{"url": "https://www.24chasa.bg/novini/article/7301914", "text": "Турция, Русия и Иран може да извършат съвместни операции срещу бойците в сирийската провинция Идлиб, заяви турският президент Реджеп Тайип Ердоган, цитиран от ДПА и БТА. Ердоган направи изявлението два дни, след като трите страни обещаха да си сътрудничат в Идлиб на среща на върха в Русия, отбелязва агенцията. Съвместни операции може да бъдат извършени по всяко време съобразно развитията. Няма никакви пречки за това, каза Ердоган пред журналисти на борда на самолета му на връщане от Сочи, информира днес турската телевизия НТВ. Това, което е най-важно за нас, е сигурността на хората в Идлиб, каза Ердоган. Той не посочи кога е възможно да бъде предприета офанзива в Северозападна Сирия. Турция полага огромни усилия, за да попречи на \"терористичните групировки\" да засилят позициите си в Идлиб, добави Ердоган.", "date": "2019.02.16", "title": "Ердоган: С Русия и Иран можем да извършим съвместни операции срещу бойците в Идлиб"}
{"url": "https://www.24chasa.bg/novini/article/7301933", "text": "\"Димитър Желязков кърви, моля той да бъде спешно прегледан от лекар\", заяви в спецсъда адвокат Илиян Василев. Клиентът ми има изключително тежки усложнения. Не искам да бавя делото, но става въпрос за неговото здраве и живот, допълни адвокатът. Според него, Митьо Очите има 95% инвалидност, което било установено с решение на ТЕЛК: \"Има неизвадени проектили от тялото, моля да отсрочите делото за по-късно днес, за да може да бъде прегледан. Здравословното състояние е един от много сериозните въпроси, които следват да се обсъждат в съда\", допълни Василев. Той поиска време да се запознае с материалите по делото, които са към 80 тома. Съдията обяви, че делото ще продължи в 17:30 часа, за да може Желязков и адвокатът му да се запознаят с доказателствата. Първоначално съдът отказа да вика лекар, тъй като в рамките на заседанието не може да се извърши медицинска експертиза. Наредено бе прокуратурата да се запознае с документацията и да вземе мерки. Минути по-късно обаче съдията разпореди да бъде извикана \"Бърза помощ\". 10 минути след решението линейка пристигна в двора на Спецсъда на улица \"Черковна\".", "date": "2019.02.16", "title": "Адвокат: Митьо Очите кърви. Викат \"Бърза помощ\" (Обновена)"}
{"url": "https://www.24chasa.bg/novini/article/7301936", "text": "\"Аз бях отишъл на Турция на лекар и те ме задържаха\", заяви пред спецсъда Димитър Желязков - Митьо Очите, който в петък вечер бе екстрадиран в България с полет от Истанбул. Митьо Очите потвърди изявленията на адвоката си, че е имал здравословни проблеми в ареста. Те се дължат на усложнения от огнестрелните наранявания след стрелбата в ресторант \"4 You\" в Слънчев бряг. \"С тампон съм. От вчера не ми е кървяло\", каза той. Адвокатът му уточни, че кървенето е от вътрешни органи, но отказа подробности. Желязков каза още, че иска да се запознае с материалите по делото срещу него. Той е обвинен в участие като лидер на банда за рекет, изнудване и палежи. Несериозно е това обвинение. Дори сега разбрах, че обвиняват дъщеря ми, как може такова нещо, тя е майка , преди 6 месеца роди, каза още Желязков.", "date": "2019.02.16", "title": "Митьо Очите: Отидох в Турция на лекар и ме задържаха (Снимки)"}
{"url": "https://www.24chasa.bg/novini/article/7301946", "text": "\"Разговарях със завеждащия на следствения арест, където бе настанен снощи Димитър Желязков, в 23,30 часа му е направен медицински преглед и сега чакаме да ни изпратят съответния документ по факса, както поиска съдът\". Това заяви Евгения Станкова, един от тримата прокурори по делото на Митьо Очите. \"Още не знаем какво пише в документа. Доказателствата, които сме събирали, не са за здравословното състояние на Желязков, а за обвиненията срещу него\", допълни Станкова. Колегата й Близнаков обясни, че Димитър Желязков е обвинен за участие в организирана престъпна група за палежи, разпространение на наркотици, побои над хора, които не желаят да работят за групировката. Срещу Желязков има и обвинение за рекет. Според прокуратурата той е бил бос на група, събирала \"такса спокойствие\" от търговци и хора, ангажирани с погребалния бизнес. ", "date": "2019.02.16", "title": "Прокуратурата чака факс за преглед на Митьо Очите от снощи"}
{"url": "https://www.24chasa.bg/novini/article/7301956", "text": "Членове на британското и на руското правителство днес се срещнаха в Германия и така официално бе възобновен диалогът на най-високо равнище между Лондон и Москва, предаде Франс прес, цитирана от БТА. Великобритания и Русия замразиха дипломатическите си отношения през март 2018 година след случая \"Скрипал\". Държавният министър в британското външно министерство Алън Дънкан и заместник-министърът на външните работи на Русия Владимир Титов се срещнаха днес в рамките на Мюнхенската конференция по сигурността. Британското външно министерство потвърди пред АФП, че това е първата двустранна среща на правителствено равнище от 11 месеца. Дънкан е подчертал при разговорите, че разногласията между двете страни остават дълбоки и е призовал Русия да избере друг път и да действа като отговорен партньор, се посочва в информация на британското външно министерство. Дънкан е потвърдил категорично, че страната му и нейните съюзници са против безотговорното използване от Русия на химически оръжия в Солсбъри.", "date": "2019.02.16", "title": "Възобновен бе диалогът между Лондон и Москва, замразен заради случая \"Скрипал\""}
{"url": "https://www.24chasa.bg/novini/article/7301978", "text": "Северна Корея има тайна база, в която са разположени балистични ракети със среден обсег. Това сочи доклад на вашингтонския Център за стратегически и международни изследвания, цитиран от ТАСС, съобщава БТА. Според доклада базата е на 250 км от демилитаризираната зона по границата с Южна Корея. Тя е една от 20-те тайни севернокорейски бази с балистични ракети, твърдят експертите от американския институт за анализи. Докладът е публикуван на фона на подготовката за втората среща между президента на САЩ Доналд Тръмп и ръководителя на Северна Корея Ким Чен Ун. Вчера Тръмп изрази надежда за успех на предстоящата среща, но подчерта, че няма да форсира събитията по процеса за ядрено и ракетно разоръжаване на комунистическата корейска държава. Първата среща между лидерите на САЩ и КНДР бе на 12 юни 2018 г. в Сингапур. След нея Пхенян изрази готовност да се освободи от ядрените си оръжия, а Вашингтон обеща да гарантира сигурността на Северна Корея. Миналата седмица Тръмп съобщи, че втората му среща с Ким ще бъде на 27-28 февруари в Ханой, припомни ТАСС.", "date": "2019.02.16", "title": "Северна Корея имала секретна база с балистични ракети със среден обсег"}
{"url": "https://www.24chasa.bg/novini/article/7301982", "text": "\"Европейският съюз се остави да бъде въвлечен в безмислено противоборство с Русия, но въпреки многобройните спекулации Москва има интерес ЕС да бъде силен и самостоятелен\". Това заяви днес руският външен министър Сергей Лавров в реч през Мюнхенската конференция по сигурност, цитиран от ТАСС, съобщава БТА. Според него докато ЕС \"понася щети за много милиарди заради натрапените му отвъд океана\" санкции срещу Русия, докато \"светът продължава стремително да се променя\". \"И в резултат какво имаме? Така и не е построена единна Европа, а основните за всички ни проблеми - от окончателното изкореняване на тероризма до осигуряването на устойчив икономически растеж - не получиха адекватни отговори\", каза Лавров. Той отбеляза, че ЕС вече няма монопол върху регионалната интеграция, тъй като на евроазиатското пространство \"се преразпределя балансът на силите\". Като пример Лавров даде Евразийския икономически съюз (ЕАИС), който според него е станал неотделима част от геополитическия пейзаж. Освен Русия в ЕАИС членуват Армения, Беларус, Казахстан и Киргизстан, а Молдова е наблюдател, сочи справка в руската \"Уикипедия\". Въпреки многобройните спекулации Русия е заинтересувана от съществуването на \"силен, самостоятелен и открит\" Европейски съюз, каза руският външен министър и припомни думите на президента Владимир Путин, че стремежът на ЕС към \"независимост, самодостатъчност и суверенност в сферата на отбраната и сигурността\" е естествен и като цяло положителен от гледна точка на укрепването на многополярността в света. \"Но доколко на ЕС ще бъде позволено да го направи, е друг въпрос\", добави Лавров. По думите му след края на Студената война диалогът между Русия и Запада е имал шансове за успех, но изборът е паднал върху \"НАТО-центричността\" Той даде примери с \"нелегитимните\" бомбардировки срещу Югославия, нейното разчленяване и едностранно признаване на Косово, подкрепата за \"въоръжения преврат в Киев\", разширяването на НАТО и разполагането на американска система за противоракетна отбрана в Европа, отказът на Брюксел за взаимна отмяна на визовия режим и дискриминацията срещу руските представители в Парламентарната асамблея на Съвета на Европа. В речта си през 55-ото издание на Мюнхенската конференция по сигурност Сергей Лавров заяви, че Русия е категорично против опитите за подменяне на ООН с някакви \"клубове по интереси\". Той декларира, че неговата страна е готова да преговаря за продължаването на действието на Договора за съкращаване на стратегическите настъпателни оръжия, предаде ТАСС.", "date": "2019.02.16", "title": "Лавров: САЩ въвлече ЕС в безсмислено противоборство с Русия"}
{"url": "https://www.24chasa.bg/novini/article/7300848", "text": "Министерството на земеделието е приело списък със зоните, където риболовът е забранен през следващите 3 години - от 2019 до 2021 г. Целта е запазването на биоразнообразието в реките и Черно море. Решението е качено на страницата на ведомството. В новата забрана влизат: 7 участъка от акваторията на Черно море, 200 метра на всички реки от устията им до вливането им в Дунав, 37 участъка от брега на река Дунав, повече от 200 реки, язовири и езера или участъци от тях. Разликите с предходната тригодишна заповед от 2016-а са просто нищожни. Но обектите на целогодишна забрана са толкова много, че трябва специална карта, на която те да бъдат обозначени. Ако любител риболовец тръгне да пътува на въдичарска обиколка из България, той ще нагази с двата крака закона. но за пришелец нещата стават доста опасни. Той може да изгори със солена глоба, докато мрежарите по морето, които нямат право да хвърлят уредите си до 1 морска миля от брега, продължават да разперват мрежи където си поискат. Труден за осъществяване преглед показва, че в Кюстендилска област под забрана попадат реките Ерма и Треклянска. В Ловеч са добавени Черни Вит и Рибарица, както Златна Панега и част от река Бели Вит. В Пернишко се забраняват горните течения на Матница, Кладница и Струма. Във Великотърновска област са добавени участъци от реките Мийковска и Костелска. Вероятно трябваше от Изпълнителната агенция по рибарство и аквакултури (ИАРА) просто да посочат кое от предната забрана отпада и кое е новото. Иначе любителите на риболова ще трябва да изкарат отпуска си в четене на заповедта вместо в съзерцаване на плувката. Плюс това става дума за участъци по няколко километра, което Но освен това има и чисти недомислици. Така например до ресторант “Златната рибка” на Дуранкулашкото езеро е разрешен любителският риболов от 1 до 31 март и от 1 юли до 31 октомври, а пред конкурентния комплекс “Езерото” риболовът продължава да е забранен. Изобщо новата стара заповед отново ни показва колко гениално е човечеството в устрема си да създава бюрокрация. Все едно, че четеш древнооегипетски ръкописи и се чудиш как така първото, което правят със себе си хората, е да станат чиновници. 7 градуса на морската вода е идеалната температура за нашествието на калкана към брега. Плоските риби идват вече да си хвърлят хайвера, но опитите да бъдат уловени с въдици се оказват напразни. “Ходихме на Крапец, където е ивицата между Дуранкулашкото езеро и морето до бункера. Мястото е уж легендарно, бяхме трима човека. Хвърлихме общо към 30 въдици, но нямаше нито един удар. Един колега с неопренов костюм даже влиза във водата да заметне по-надалеч, но и той нямаше успех”, коментира големият рибар Любо Магията от Варна. Той и приятелите му са направили опит да хванат калкан от брега и на Тюленово от високия скат, от който се замята за сафрид. Там дълбочината е 15 м, идеална е за калкан, но и там удари не е имало. “Имам приятели, ходят по буните във Варна. Нямат удар, няма успех и на буната на Ной. А пазарът е пълен с калкани, явно е, че морето цялото е опасано от мрежи и рибата не може да дойде на такова разстояние, че да бъде уловена с въдица”, добави Магията. Подобно е положението и на плажа на Златни пясъци, където при бурно море са вадени по 10-15 калкана на ден. Там също няма риба и може би популацията е намаляла толкова, че ще бъде наложена отново забрана за улова . От години се говори усилено за това, но все още никой не смее да спре бизнеса с луксозната риба, която успешно пътува по различни канали към пазара в Истанбул.   Писията, която е роднина на калкана, се лови през зимата - март е най-активното време за кълване. За мнозина писията е по-вкусна от калкана. Малката плоска риба се появи преди Нова година на пазара във Варна - не беше внос от Балтийско море или океаните. Риболовците хукнаха да я ловят и най-много бройки се показаха на стария Аспарухов мост, където в канала излизаха парчета по 1-1,2 кила. В новия канал за Варненското езеро също има писия, тя лежи на шкарпа, прокопан за преминаването на големите кораби, но там рибите са дребни. Номерът да се лови там е да следиш линиите на шамандурите, които очертават шкарпа, и да заметнеш зад тях. После обаче въдицата със стръвта трябва внимателно да се изтегли върху подводния склон, който е любимото място на тази по-дребна риба. По принцип писията се лови на осолена риба, както калканът. Някои рибари обаче твърдят, че прясната трицона е най-добрата стръв. Писията кълве и на морски червей, на мида или на скарида. Дълги години тази риба беше изчезнала, но по неведоми природни закони отново се появи. Тя обича най-много пясъчните дъна и може да се срещне и в крайбрежните зони на Иракли и Златни пясъци. Морският език е още по-дребният плосък вид риба и това е истински деликатес. Той се лови случайно понякога на морски червей, а в ресторантите ни сервират вносни риби от този вид от Средиземно море. Тригодишна забрана за риболов е в сила в 17 реки и 3 езера на територията на Смолянска област. Това става ясно от новата заповед. Рибари няма да могат да практикуват хобито си на река Арда заедно с нейните притоци. Забранено е от изворите до рибовъдното стопанство в с. Кошница река Сивниска с притоците от изворите до вливането в река Арда, река Черна с всичките притоци - от изворите до тунела, река Крива река - от изворите до вливането в река Черна. Няма да има риболов по река Кутелска с притоците - от изворите до сливането с река Виевска, по река Девинска - от границата на Регионална дирекция на горите в Пазарджик до моста на рибарник “Девин” 4 и от моста на гробищния парк в Девин до моста на автогарата в града. Забраната за риболов е валидна и за реките Буйновска, Триградска, Чеирска, Широколъшка, Въча, Чудните мостове, Караджа дере, Герзовска, Бяла река, Тикалска и Чепеларска, съответно в различните притоци и райони. Освен това е наложена и забрана за риболов на част от Смолянските езера - Мътното, Бистрото и Тервистото. Около стотина риболовци от Варненска, Шуменска, Бургаска и Добричка област атакуваха яз. “Цонево” през миналия неочаквано топъл уикенд. Повечето от тях се струпаха в района на Чудните скали, където язовирът се стеснява. “Решихме да пробваме за уклей. След добро захранване със смески точно за този речен сафрид започнаха кълване. Рибите обаче се държаха в дълбокото и кълвяха на 2 метра дълбочина на бял червей. Излизаха екземпляри по 10 сантиметра”, разказва Румен Радев. Той и двамата му спътници са напълнили 5-килограмова кофа с уклей, който е идеален за пържене и мариноване и по вкус съперничи на черноморските риби. По принцип уклеят стартира яростното кълване в началото на март, но тази година подрани. За тази риба трябват много фини такъми - кукички не по-големи от номер 13. Добре е на куката да се слага само по един бял червей. Любителите на дребните костурчета пък се насочиха нагоре след язовира по река Луда Камчия. Там във вировете на бял червей излизаха риба след риба. Дребните костурчета са деликатес пържени и хрускат като семки по време на консумация заради твърдата си кожа. Друг е въпросът, че те във всеки случай са маломерни и подлежат на контрол. Рибата тръгна и на Голяма Камчия. До шуменското с. Жълъд има завои на реката, на които се ловят речни кефали по килограм и нагоре, както и скобари. “Камчията стана много прозрачна и бавна. Щуката вижда всичко и минава под рибката, изкормва я със зъби и бяга, без да я налапа цялата”, оплака се известният рибар Тодор Тодоров от Долни чифлик, който миналата пролет извади рекордна 7-килограмова щука в района на село Венелин. Той и аверите му имат успехи с речните кефали по река Двойница, която минава покрай Обзор.", "date": "2019.02.16", "title": "Над 200 места край морето и по реките забранени за риболов за следващите 3 години"}
{"url": "https://www.24chasa.bg/novini/article/7301987", "text": "Турските власти задържаха 33-ма нелегални мигранти в северозападния окръг Къркларели при опит да преминат в България, съобщиха днес източници от силите за сигурност, цитирани от Анадолската агенция. Екипи на жандармерията са предприели операцията по задържане на мигрантите след получен сигнал. Жандармеристите са заловили мигрантите, които се били разпределили в пет групи, съобщава БТА. Задържаните мигранти са поданици на Афганистан, Пакистан, Ирак и Иран.", "date": "2019.02.16", "title": "Задържаха 33-ма нелегални мигранти в Турция при опит да влязат в България"}
{"url": "https://www.24chasa.bg/novini/article/7301885", "text": "За пореден път Корнелия Нинова и БСП опитват да родят и тиражират фалшива новина. Поредният опит е за някакви нови коалиции в парламента. Това написа току-що във фейсбук лидерът на парламентарната група на ГЕРБ и зам.-председател на партията Цветан Цветанов, след като шефката на БСП Корнелия Нинова констатира в същата социална мрежа, че управляващата коалиция на ГЕРБ и \"Обединени патриоти\" вече включва и ДПС. Цветанов продължи: \"Държа да подчертая за пореден път, че в настоящия парламент по теми извън управленската програма на коалицията, за нас от ГЕРБ е важно са търсим и постигаме консенсус в името на националния интерес на базата и на плаващи мнозинства. Услужливо ще припомня на г-жа Нинова, че когато е било в името на националния интерес, от ГЕРБ сме подкрепяли и гласували и предложения на БСП. Ще припомня само промените в Закона за лечебните заведения, с които се разширява кръгът лечебни заведеноя, които се финансират от МЗ; промяната в Изборния кодекс за отпадането на втория оригинал на протокола; както и промените в ГПК, касаещи подсъдността на застрахователните искове за всички щети. Приемането на тези предложения означава ли, че сме в коалиция с БСП, г-жо Нинова? Не, нали!? Както и гласуването на ДПС за плоския данък и даването на мандат на правителството за водене на преговори със САЩ за закупуването на изтребители Ф16, не означава коалиция с ДПС, защото това са теми, по които от ГЕРБ бихме приели подкрепа от всяка партия, изповядваща евроатлантическите ценности. Странно защо БСП се занимават с подобни фалшиви новини, а не казват нищо за постигнатите успехи от българските евродепутати Андрей Новаков и Ева Майдел, касаещи увеличението на европейския бюджет за България с 4 млрд. евро, намаляването на таксите за банковите преводи и блокирането на пакета \"Мобилност\". Не чувам и коментарите на БСП за данните на ЕК за очакван икономическия растеж на България от 3,6% при среден растеж за ЕС от 1,8%. Колеги от БСП, за нас от ГЕРБ е важно и ние ще продължим да работим в името на всички български граждани, вместо да се занимаваме с поредната фалшива новина, която опитвате да лансирате. Запомнете, че една лъжа, повторена 100 пъти, няма да стане истина, когато не е!\"", "date": "2019.02.16", "title": "Цветанов: Нинова, стига фалшиви новини! Кажи нещо за успехите на Новаков и Майдел"}
{"url": "https://www.24chasa.bg/novini/article/7301849", "text": "Британска изпитателна мисия за почистване на космически боклук демонстрира харпун на орбита, предаде Би Би Си. Спътникът \"Римув дебри\" изстреля харпуна в цел. Видеозаписът на експеримента показва, че той се насочва право към нея толкова силно, че я чупи. Важното обаче е, че харпунът има куки, с които улавя целта и не й позволява да се отдалечи. Главният учен на мисията проф. Алиети от университета на Съри каза, че експериментът е напълно успешен, информира БТА. Проектът за почистване на космически отпадъци се изпълнява от миналата година. Той е с бюджет 13 милиона британски лири. За 60 години в космоса са останали около 8000 тона материали, които се реят безцелно около планетата ни и са опасни за спътниците, осигуряващи важни услуги. \"Римув дебри\" е спътник с тегло 100 кг. На него има няколко демонстрационни технологии за почистване на космически отпадъци. Едната от системите ги улавя с мрежа. Тя вече беше демонстрирана.", "date": "2019.02.16", "title": "Космически харпун улавя \"орбитални отпадъци\" (Видео)"}
{"url": "https://www.24chasa.bg/novini/article/7301900", "text": "Очаква се Специализираният наказателен съд да разгледа мярката за неотклонение на екстрадирания снощи от Турция у нас Димитър Желязков - Митьо Очите. Той кацна на летище София късно снощи с полет от Истанбул в 20.50 часа със закъснение. Пред камерите   Димитър Желязков е изразил учудване за задочните обвинения. Той се намира в следствения арест и чака мярката за неотклонение. Очите беше арестуван в Истанбул в компанията на бившия депутат от ДПС Несрин Узун и бившия общински съветник от Бургас Бенчо Бенчев. У нас Желязков е задочно обвинен за лидер на престъпна група за рекет и трафик на наркотици, а прокуратурата настоява той да остане за постоянно в ареста.", "date": "2019.02.16", "title": "След кацането в София: Митьо Очите – изненадан от обвиненията (Видео)"}
{"url": "https://www.24chasa.bg/novini/article/7301905", "text": "Българските граждани, посещаващи Македония в следващите дни, да отчитат съобщенията за повишен риск от терористични атаки. Това съобщават от пресцентъра на Министерство на външните работи. Българското посолство в Скопие съобщава, че на 15 февруари около 20 часа македонското МВР е публикувало съобщение за полицейска акция във връзка с планове и намерения за извършване на терористични актове на територията на Северна Македония от страна на радикални структури, поддръжници на групировката \"Ислямска държава\". Българското външно министерство препоръчва на българските граждани, посещаващи Република Северна Македония в следващите дни, да отчитат съобщенията за повишен риск от терористични атаки. Сигнали и молби за съдействие при бедствени ситуации се приемат денонощно в МВнР от дирекция „Ситуационен център“ на: тел. +359 2 948 24 04; +359 2 971 38 56, е-mai: crisis@mfa.bg, както и на дежурните телефони и електронна поща на българските дипломатически и консулски представителства.", "date": "2019.02.16", "title": "МВнР предупреди за повишен риск от терористични атаки в Македония"}
{"url": "https://www.24chasa.bg/novini/article/7301618", "text": "„Допускам, че е възможно да има имплантирани руски агенти у нас, всички разузнавателни служби се стремят към подобен резултат”. Това каза по Би Ти Ви Иван Пенков, бивш зам.-началник на военното разузнаване у нас по повод скандала около отравянето на бизнесмена Емилиян Гебрев през 2015 г. и евентуалната връзка между случаите „Гебрев” и „Скрипал”. Тези агенти може да са един-двама, но може да са и пет-десет, това трябва да го знаят нашите служби за сигурност, обяви Пенков. И допълни, че тези агенти могат за влияят върху политиката у нас, върху икономиката и като цяло върху националната сигурност. Относно забавянето в разследването на отравянето на Гебрев той смята, че известна вина носят нашите служби, но напомни, че случаят „Скрипал” е на по-късен етап.", "date": "2019.02.16", "title": "Иван Пенков: Допускам, че е възможно да има имплантирани руски агенти у нас"}
{"url": "https://www.24chasa.bg/novini/article/7301659", "text": "Президентът на САЩ Доналд Тръмп подписа закона за избягване на нова частична парализа на държавната администрация, предаде Асошиейтед прес, цитирана от БТА. Законът осигурява 333 милиарда долара за финансиране на няколко правителствени структури до септември. В документа се предвижда и финансиране на част от стената по границата с Мексико. Става дума за финансиране на допълнителни 88 километра от нея, което е доста по-малко от исканото от Тръмп финансиране за 321 километра от стената. За да си осигури исканото финансиране по-рано днес Тръмп подписа документ за обявяване на извънредно положение.", "date": "2019.02.16", "title": "Тръмп подписа закон за избягване на нова частична парализа на администрацията"}
{"url": "https://www.24chasa.bg/novini/article/7301689", "text": "Отново инцидент с автобус на градския транспорт в София. Катастрофата е станала на „Илиянско шосе”. За щастие няма пострадали пътници, съобщава NOVA. По данни на МВР сигналът е получен около 6 часа тази сутрин. От Столичната община уточняват, че вероятно на шофьора му е прилошало и се е блъснал в трафопост. Водачът не е пострадал. За последния месец това е поредна катастрофа с автобус на градския транспорт. ", "date": "2019.02.16", "title": "Автобус от градския транспорт в София се удари в трафопост"}
{"url": "https://www.24chasa.bg/novini/article/7301704", "text": "Съединените щатите са поискали среща с българския премиер. Това стана ясно в Мюнхен, където продължава конференцията по сигурността. Очаква се българският премиер Бойко Борисов да разговаря с вицепрезидента на САЩ Майк Пенс, съобщава Нова телевизия. Срещата между двамата ще е около 15:00 часа българско време. Подробности не се съобщават. Очаква се разговорите да са свързани с доставката на нови изтребители за България.", "date": "2019.02.16", "title": "Вицепрезидентът на САЩ Майк Пенс ще разговаря с Борисов в Мюнхен"}
{"url": "https://www.24chasa.bg/novini/article/7301683", "text": "Локомотивът, който дерайлира тази сутрин на гарата в Пловдив, дърпайки 25 вагона с пропан-бутан, е същият, който е теглил и влаковата композиция с цистерните, които взривиха Хитрино. Това обяви окръжният прокурор на Пловдив Румен Попов. По разпореждане на главния прокурор Сотир Цацаров към Пловдив пътуват екипи от Националната следствена служба, които поемат жп катастрофата на гарата. \"Това са хора с опит от предишния инцидент в Хитрино, но слава богу, че в Пловдив се размина\", заяви говорителката на Върховната касационна прокуратура Румяна Арнаудова. По думите й разследващите ще извършат всички необходими замервания, за да установят причината за катастрофата.   \"Образуваме наказателно производство за евентуално престъпление\", допълни Арнаудова. Тя припомни, че същият собственик на влаковата композиция \"Булмаркет\" е причинил катастрофата в Хитрино, където имаше жертви и сериозни материални щети. \"Добре, че Пловдив се размина с такива\", допълни Арнаудова. ", "date": "2019.02.16", "title": "Локомотивът на дерайлиралия влак в Пловдив – същият от инцидента в Хитрино"}
{"url": "https://www.24chasa.bg/novini/article/7301667", "text": "Тайванското правителство се опитва да потуши мащабен скандал, свързан със сигурността на военни обекти на страната, които случайно бяха разкрити от „Гугъл мапс“, съобщава „Раша тудей“. След обновяване на приложението, в което има снимки с изключително висока резолюция, в него могат да се видят секретни ракетни силози и дори типа на ракетите, алармират от Тайпе. От тайванското министерство на отбраната са изпратили официално искане до „Гугъл“ да замъгли изображенията на секретните военни обекти, които могат да бъдат видени в детайли от „враговете на родината“ и могат да застрашат националната сигурност на страната,  Министърът на отбраната Йен Де-фа заяви, че реално обектът може да бъде преместен, тъй като ракетните установки нямат фиксирана позиция. Информацията беше потвърдена от анонимен военен източник, който подчерта, че вероятно снимките са остарели, тъй като Тайпе често премества отбранителните си съоръжения, за да „ги скрие и да заблуди врага“. Според властите в Тайван секретната информация всъщност се намира в сградите, които ясно се виждат на снимките. Министър Йен Де-фа обаче беше категоричен, че е сформиран специален екип, който да работи в тясно сътрудничество с „Гугъл“, за да се избегнат подобни инциденти за в бъдеще. По думите му трябва да се преразгледа основно и закона за отбраната, според който разкриването на местоположението на секретни военни обекти се наказва със затвор. „Гугъл мапс“ разкри случайно тайна ракетната база в Ксиндиан, която е оборудвана с американските зенитно-ракетни установки „Пейтриът“. Приложението беше обновено в сряда с карти на четирите основни големи града в Тайван – Тайпе, Ново Тайпе, Таоюан и Тайчун. Това не е първият подобен инцидент. През 2016 година Тайпе помоли „Гугъл“ да свали от приложението си снимки, на които се виждаха военни обекти на остров Тайпин в Южнокитайско море.", "date": "2019.02.16", "title": "\"Гугъл мапс\" случайно разкри секретни военни обекти на Тайван"}
{"url": "https://www.24chasa.bg/novini/article/7301746", "text": "Пожар възникна към 12:00 ч. днес в жилище в столичния квартал \"Хиподрума\". На мястото веднага са изпратени 4 пожарни, стълба и линейка. Няма пострадали хора, но заради задимяване жителите на блока са евакуирани и изведени на безопасно разстояние. Пожарът е възникнал в апартамент на 5-я етаж на блока, но според пожарната вече е локализиран. Предстои на мястото да се направи оглед, за да се установят причините, довели до инцидента.", "date": "2019.02.16", "title": "Пожар в столичния \"Хиподрума\", няма пострадали (Видео)"}
{"url": "https://www.24chasa.bg/novini/article/7301775", "text": "Министър-председателят Бойко Борисов проведе двустранна среща с еврокомисаря по бюджет и човешки ресурси Гюнтер Йотингер в рамките на Мюнхенската конференция по сигурността. Във фокуса на разговора им бяха преговорите по Многогодишната финансова рамка (МФР) за периода 2021-2027 г. „Искаме да сме амбициозни - то тогава ни е необходим и амбициозен бюджет. От това зависи и бъдещото ни развитие, както и да покажем, че ЕС може да действа единно в трудни времена и да излезе още по-силен от кризите“, заяви българският министър-председател пред еврокомисаря Йотингер. Премиерът Борисов посочи, че България подкрепя аргументите и позицията на ЕК за приключване на преговорите по МФР до октомври 2019 г. „Надявам се, че ще можем да постигнем споразумение навреме, за да няма забавяне в програмите, да отговорим на очакванията и да си върнем доверието на нашите граждани“, каза министър-председателят Борисов. Той посочи пред Йотингер, че от нас се изисква да намерим баланса между политиката за растеж и новите приоритети. „България, като външна граница на ЕС, добре разбира необходимостта от осигуряване на достатъчно средства за новите предизвикателства, особено в областта на сигурността, миграцията и отбраната. Но също толкова важно е бюджетът на ЕС да инвестира в растеж, заетост, конкурентоспособност и конвергенция“, подчерта премиерът Борисов. Той бе категоричен, че за страната ни кохезионната политика и общата селскостопанска политика са от приоритетно значение и са доказали своята добавена стойност за целия ЕС. „Изключително необходимо е допълнително засилване на фокуса върху нуждите на най-слабо развитите региони. Само така ще избегнем задълбочаването на изоставането и ще подпомогнем засилването на икономическото и социалното развитие и на ЕС като цяло“, каза още премиерът Бойко Борисов. Българският министър-председател и еврокомисарят се обединиха около позицията, че балансирано постижение по МФР, отчитащо нуждите на държавите членки, е постижима цел.", "date": "2019.02.16", "title": "Борисов: Искаме да сме амбициозни – тогава ни е необходим и амбициозен бюджет на ЕС"}
{"url": "https://www.24chasa.bg/novini/article/7301767", "text": "Германският канцлер Ангела Меркел призова за включване на Китай в международните преговори за разоръжаване, предадоха Асошиейтед прес и Франс прес. Усилията за разоръжаването трябва да включват САЩ, Русия, Европа, но и Китай, каза днес Меркел в реч пред участниците в Мюнхенската конференция по сигурността. Тя се аргументира с факта, че \"разоръжаването е нещо, което засяга всички нас\". Този апел бе отправен, след като в началото на месеца Русия обяви, че се оттегля от Договора за ликвидиране на ракетите със среден и малък обсег. Това стана, след като САЩ обявиха, че в срок до 6 месеца ще се оттеглят от подписаното в края на Студената война споразумение, ако Русия не спре да го нарушава. Москва отхвърля обвиненията на Вашингтон, съобщава БТА. Военният капацитет на Русия и Китай безпокои Запада, отбелязва АФП. Администрацията на американския президент Доналд Тръмп се опасява, че двустранният договор между Вашингтон и Москва възпрепятства усилията за противодействане на разположените от Китай ракети със среден обсег, предаде Асошиейтед прес. Според Меркел, цитирана от АП, оттеглянето на САЩ от ракетното споразумение е било неизбежно заради руските нарушения. В същото време германският канцлер отбеляза, че краят на договора, сключен \"по същество за Европа\", поставя континента в позиция да трябва да се опита да гарантира разоръжаването в бъдеще, за да защити собствените си интереси. В речта си Меркел изрази опасения във връзка с планираните изтегляния на въоръжените сили на САЩ от Сирия и Афганистан. Изтеглянето на американския контингент от Сирия, обявено от президента Доналд Тръмп, поражда риск от засилване на влиянието на Русия и Иран в тази страна, предупреди Меркел, цитирана от Франс прес. Канцлерът на Германия призова Съединените щати да не прибързват с изтеглянето на своите военни от Афганистан, допълни ДПА. Според агенцията след приключването на речта си, Меркел е била изпратена с дълги аплодисменти от участниците във форума в Мюнхен. \"Трябва да мислим в мрежови структури, като военният компонент е една от тях\", допълни Меркел. Тя поиска активизиране на международното сътрудничество и подчерта, че НАТО трябва да бъде \"опора на стабилността в турбулентни времена\", както и че демократичният свят има нужда от \"общност на ценностите\", съобщи ДПА. ТАСС цитира думи от речта й, че Европа няма интерес от прекратяването на диалога с Русия, както и че Германия подкрепя санкциите срещу физически и юридически лица от Русия, които трябва да бъдат съгласувани с Украйна. Меркел предупреди Запада да не ограничава отношенията си с Русия, защото това може да накара Москва да се обърне за сътрудничество само към Пекин. Германският канцлер защити изграждания газопровод \"Северен поток-2\", като каза, че \"руската молекула газ си остава руска молекула газ, независимо дали идва през Украйна, или през Балтийско море\". Тя припомни, че по времето на Студената война Европа е внасяла руски природен газ в големи количества и попита реторично с какво сега се е влошила ситуацията, че Русия да не остане партньор, предаде ДПА. Германските автомобили не са заплаха за пазара в САЩ, каза още Меркел, цитирана от Ройтерс. По думите й народът на Германия се гордее със своите автомобили и \"така трябва да бъде\". Тя припомни, че много от германските леки коли се произвеждат в САЩ и изнасят за Китай. \"Ако това се разглежда като заплаха за сигурността за Съединените щати, то ние сме шокирани\", заяви Меркел под ръкоплясканията на аудиторията.", "date": "2019.02.16", "title": "Меркел призова за включване на Китай в усилията за разоръжаване"}
{"url": "https://www.24chasa.bg/novini/article/7301783", "text": "Вицепремиерът и министър на външните работи Екатерина Захариева приема в събота, 16 февруари, министъра на външните работи на Индия Сушма Сварадж, която е на работно посещение у нас. Това съобщиха от пресцентъра на Министерството на външните работи. Последната визита на министър на външните работи на Индия у нас бе преди 13 години, а последната двустранна среща на ниво външни министри между двете държави е от преди 10 години. След пленарните разговори на двете делегации от 19.00 ч., в \"София хотел Балкан\", са предвидени изявления.", "date": "2019.02.16", "title": "Екатерина Захариева ще приеме днес индийския си колега Сушма Сварадж"}
{"url": "https://www.24chasa.bg/novini/article/7301714", "text": "Трима земевладелци от щата Тексас и една природозащитна организация заведоха първото съдебно дело за оспорване на решението на президента Тръмп да обяви национално извънредно положение с цел да получи достъп до милиарди долари за изграждане на стена по границата с Мексико, съобщи организацията за защита на потребителите \"Пъблик ситизън\", цитирана от Ройтерс и БТА. Делото е заведено във федерален съд в окръг Колумбия, където се намира столицата Вашингтон. В него се заявява, че земевладелците от южната част на щата Тексас са били уведомени от правителството на САЩ, че то възнамерява да строи гранична стена в техни имоти, ако парите за този проект бъдат налични през 2019 г.", "date": "2019.02.16", "title": "Земевладелци съдят Тръмп заради стената"}
{"url": "https://www.24chasa.bg/novini/article/7301788", "text": "В събота сутринта в болница в Скопие почина още един от ранените при тежката автобусна катастрофа, която стана преди три дни в Македония. Става въпрос за 39-годишен мъж,  С него жертвите от тежката катастрофа на магистралата Тетово-Скопие вече са 15. При инцидента на 13 февруари на място загинаха 14 души, а други 39 бяха ранени. Сред тях имаше трима в много тежко състояние.", "date": "2019.02.16", "title": "Увеличи се броят на загиналите след автобусната катастрофа в Македония (Снимки)"}
{"url": "https://www.24chasa.bg/novini/article/7301735", "text": "След посещение заедно с полския президент Анджей Дуда в концентрационния лагер Аушвиц в Полша вицепрезидентът на САЩ Майк Пенс обвини Иран в антисемитизъм, подобен на нацисткия, в изказване пред журналисти на борда на самолета на път от Варшава за Мюнхен, предадоха Ройтерс и ТАСС, цитирани от БТА. \"В Техеран имаме режим, сипещ смъртни заплахи, подобно на този, пронизан от ненавист антисемитизъм, който подхранваше нацистите в Европа\", каза Пенс, цитиран от Ройтерс. Той заяви, че посещението в Аушвиц го е накарало да се замисли за \"засилване на решимостта на свободния свят за противопоставяне на този вид гнусна омраза и за противодействие на авторитарните заплахи на нашето време\". В свое изказване в четвъртък на конференцията за Близкия изток във Варшава Пенс изрази готовността на САЩ за разширяване на санкциите срещу Иран, ако той не промени политиката си.", "date": "2019.02.16", "title": "Вицепрезидентът на САЩ обвини Иран в антисемитизъм, подобен на нацисткия"}
{"url": "https://www.24chasa.bg/novini/article/7301723", "text": "Американски и китайски учени са открили планина и други топографски елементи на дълбочина повече от 600 км на границата между горната и долната мантия, съобщи сайтът Физ.орг, цитиран от БТА. Геофизици от университета Принстън и от китайския Институт по геология и геофизика са анализирали данни, получени по време на земетресението с магнитуд 8,2 в Боливия през 1994 г. Те са направили компютърен модел на особеностите на разсейване на вълните, преминаващи през скалите и отразяващи се или пречупващи се заради преходи между материали с различна плътност и топографски особености. Това им е позволило да определят особеност на границата между горната и долната мантия на дълбочина 660 км, която се е оказала дори по-неравна от обикновена планина. Макар моделът да не позволява да бъде определена височината на неравностите, предварителните оценки показват, че те вероятно са по-големи от които и да е детайли от релефа на повърхността.", "date": "2019.02.16", "title": "Геофизици откриха огромна планина дълбоко под земната повърхност"}
{"url": "https://www.24chasa.bg/novini/article/7301785", "text": "Президентът на Съединените щати Доналд Тръмп възнамерява да номинира Дейвид Сатърфилд, дипломат ветеран с огромен опит в Близкия изток, за посланик на САЩ в Турция, предаде Ройтерс, позовавайки се на съобщение на Белия дом. Сатърфилд е и.д. помощник-държавен секретар по близкоизточните въпроси от 2017 г. Преди това той е служил като заместник-ръководител на мисията на САЩ в Ирак, посланик в Ливан, директор по въпросите на Близкия изток в Съвета за национална сигурност, а така също и в Сирия, Тунис и Саудитска Арабия, информира БТА. Турция, съюзничка на Вашингтон от НАТО, граничи със Сирия, Ирак и Иран и е главен играч в региона, отбелязва агенцията. Сред водещите теми на двустранните отношения между Турция и САЩ са обявеното изтегляне на американските войски от Сирия, последствията от убийството на саудитския журналист Джамал Хашоги в саудитското консулство в Истанбул и настояването на Анкара за екстрадиция от САЩ на мюсюлманския проповедник Фетхуллах Гюлен, обвиняван за опита за преврат през 2016 г., напомня Ройтерс.", "date": "2019.02.16", "title": "Тръмп ще номинира Дейвид Сатърфилд за посланик в Турция"}
{"url": "https://www.24chasa.bg/novini/article/7301807", "text": "Фермерските протести в Гърция се очаква да отслабнат от днес, след като земеделците, които през последните три седмици блокират главни пътища в страната, не успяха да постигнат компромис на преговорите с правителствени представители, съобщи електронното издание на в. \"Катимерини\", цитирано от БТА. Пред гръцката агенция АНА-МПА лидерът на синдиката, представляващ фермерите в Лариса, Централна Гърция, окачестви вчера правителството като \"враждебно\" към тях. \"Правителството е враждебно към фермерите, докато в същото време помага на корабособствениците, търговците и банкерите\", каза Ризос Марудас. По думите му нови протестни действия ще има следващия месец, след като земеделците се прегрупират и обсъдят тактиката си. Над двайсет пътни блокади на фермерите на възлови места по магистрали, предимно в Централна Гърция, блокираха през последните седмици движението, оказвайки натиск върху правителството за отстъпки пред бранша. Фермерите отправиха серия от искания към лявото правителство, основно насочени към намаляване на производствените цени и минимална гарантирана цена за определени земеделски продукти. Преговорите с държавните представители обаче не доведоха до резултат.", "date": "2019.02.16", "title": "Временно спират протестите на гръцките фермери"}
{"url": "https://www.24chasa.bg/novini/article/7301421", "text": "В Македония е било осуетено терористично нападение, планирано от привърженици на групировката \"Ислямска държава\", съобщи вътрешното министерство, цитирано от Франс прес и Ройтерс, предава Би Ти Ви. След обмен на информация с партньорски държави за \"потенциални планове и намерения за извършване на терористична проява на територията\" на страната, вътрешното министерство е започнало операция по идентифициране на организаторите и потенциалните извършители, се казва в изявление на министерството. Полицията е претърсила помещения в редица населени места и е конфискувала предмети и устройства, които биха могли да се използват за нападение. Посолството на САЩ в Скопие издаде предупреждение към пътуващите в Македония американци за \"повишен риск от терористични нападения, вдъхновени от екстремистка идеология\".", "date": "2019.02.16", "title": "В Македония осуетиха атентат на \"Ислямска държава\""}
{"url": "https://www.24chasa.bg/novini/article/7301441", "text": "5 деца бяха хоспитализирани в столичната болница „Св. Анна“ с опасения, че са болни от морбили. Д-р Лъчезар Панчев от болничното заведение казва пред Нова тв: „Децата са в стабилно състояние. Едно от тях има и пневмония“. Малчуганите са на възраст от 6-7 месеца до 6 г. По думите на родителите им само едно от децата е нередовно имунизирано, но трябва да се видят здравните картони от джипитата. „Най-малките ги пазят майката, ако е била имунизирана. Между 6 и 12-я месец има един луфт“, допълва д-р Пачев. Трябва да се имунизират децата, съветва ги той. Заразността на болестта е голяма – почти 95% е заразността. „Съветвам родителите да нямат резерви към ваксините, защото се постига колективен имунитет“, казва д-р Панчев. За да се постигне това 90% от децата трябва да са ваксинирани. Следващата седмица ще има резултати от тестовете дали децата са болни от морбили.", "date": "2019.02.16", "title": "Пет деца с морбили в \"Св.Анна\" в София, едното има и пневмония"}
{"url": "https://www.24chasa.bg/novini/article/7301428", "text": "Заловиха вандала, разбил чешмата в градската централна градина на Монтана. Това съобщи кметът Златко Живков. Полицията е използвала и записите на монтираните видеокамери. По случая е образувано досъдебно производство сре щу известен извършител, а той е млад и българин. За действията си ще отговаря пред Темида, а кметската управа настоява да заплати със собствени средства или положен обществен труд за стореното, което е неуважение към гражданите. В същото време грозна гледка представляват и счупените пейки по пътя за двата хипермаркета в посока изхода за град Лом. Възрастни хора се оплакват в социалната мрежа, че не могат да си починат. Възмутените хора се надяват извършителите да бъдат заловени в кратки срокове и да бъдат наказани с цялата тежест на закона. Десетки коментари на жители на града предполагат, че става въпрос за деца. Хората коментират, че трябва да бъдат наказани не само злосторниците, но и техните родители, които е трябвало да ги възпитат да пазят и да почитат общинското имущество. Тийнейджъри пускат пиратки в контейнерите и се наслаждават на гърмежите и така ги повреждат. Хулигани вилнеят нощем в парковете. От общинското предприятие „Чистота“ са извадили контейнери за смет, хвърлени в езерото на парк „Монтанензиум“. Сега отстраняваме последствията от действията на хулиганите, но призовавам всички да пазят обновените паркове , това, което е създадено за отдих на гражданите на Монтана, ще има най-строги мерки, категоричен е кметът.", "date": "2019.02.16", "title": "Заловиха вандала, разбил чешмата в градската централна градина на Монтана"}
{"url": "https://www.24chasa.bg/novini/article/7301456", "text": "Товарен влак излезе от релсите на входа на гарата в Пловдив тази сутрин в 4,15 часа. Машинистите усетили звук и в този момент вагоните дерайлирали. Причина за аварията е счупване на език на стрелката, обясниха от БДЖ. Спирачният път е бил около 40 метра. Машинистите са успели много бързо да спрат. Няма ранени и пострадали. Първият вагон след локомотива бил празен, а следващите два - с пропан бутан. Не е имало удар, нито сблъсък, уточниха от ръководството на железниците. Води се разследване за причините на инцидента. Създадена е организация за обслужване на пътниците.", "date": "2019.02.16", "title": "Товарен влак дерайлира в Пловдив, има и цистерни с пропан бутан"}
{"url": "https://www.24chasa.bg/novini/article/7301451", "text": "„Малко се преекспонира цялата история около екстрадицията на Очите“, казва криминалист Ботьо Ботев пред Нова тв. Той смята, че деяния на Димитър Желязков, които са по-тежи от тези, за които в момента го разследват, са попадали в полезрението на службите и може би трябва да се върнат към тях. „Категорично няма полицейски чадър над Очите, нито политически“, казва криминалистът. Според него събирането на оперативна операция е причината да се забави екстрадицията на Очите. „Митьо беше едно обикновено момче“, допълва той. При него нещата са се свели до това, че е влязъл в контакт с хора, на които е бил полезен, смята Ботев. „Взривът беше предназначен пряко за него“, казва криминалистът. Въпреки това жена му беше жертва на атаката преди години. „Този, който е натиснал копчето, вероятно е сбъркал и припознал Очите с някой, който е бил там“, обяснява Ботев. „Случаят е изключително интересен като работа“, допълва той. Смята, че Димитър Желязков трябва да прецени дали е в достатъчно добро здравословно състояние, за да продължи в дейността, с която се занимава.", "date": "2019.02.16", "title": "Ботьо Ботев: Няма политически чадър над Митьо Очите"}
{"url": "https://www.24chasa.bg/novini/article/7301422", "text": "Международен екип от учени откри вкаменени следи от Minisauripus, най-малкия известен динозавър, с детайли за кожата. За първи път намираме отпечатъци от кожа в такива следи, каза Йонг Деок Лим, изследовател в екипа от Република Корея,  „Обичайните отпечатъци от динозаври обикновено са с дължина 20 до 30 см, но тези от Minisauripus са само 2 см\", каза Цин Лида, учен от Китайския университет по геология в Пекин. Той добави също, че откритието им ще помогне за по-нататъшните проучвания на малките динозаври от подразреда Теропиди. Следите бяха намерени на местен строеж от Кюнг Соо Ким, професор от Националния педагогически университет Чунджу на Република Корея. Това е десетото място в света с вкаменелости от Minisauripus. Следи от малки динозаври са открити единствено в Китай и Република Корея, посочват учените. Резултатите от тяхната находка бяха публикувани в международното списание „Scientific Reports\".", "date": "2019.02.16", "title": "Китайски и корейски учени откриха следи от най-малкия известен динозавър"}
{"url": "https://www.24chasa.bg/novini/article/7301445", "text": "Американският президент Доналд Тръмп похвали Китай за налагането на смъртно наказание за наркотрафиканти и намекна, че САЩ имат интерес да направят същото за справяне с този проблем, предаде Франс прес, цитирана от БТА. В Китай наркотрафикантите се наказват с нещо, което се нарича смъртно наказание. Нашите наркотрафиканти пък получават въпроса \"а защо не глоба?\", каза иронично Тръмп пред журналисти в Белия дом. \"Така че, ако искаме да сме интелигентни, можем да бъдем. Може да спрем проблема с наркотиците. Можем да му сложим край много по-бързо, отколкото се смята\", добави Тръмп. Американският президент разказа, че в разговор с китайския си колега Си Цзинпин го попитал: \"Вие сте 1,4 милиарда души, как така нямате проблеми с наркотиците?\" На това по думите на Тръмп Си отвърнал, че нямат такива проблеми, защото наркотрафикантите получават смъртно наказание. \"Край на проблема\", заключи американският президент.", "date": "2019.02.16", "title": "Тръмп похвали Китай за налагането на смъртно наказание за наркотрафиканти"}
{"url": "https://www.24chasa.bg/novini/article/7301494", "text": "Имаше 4 теми, които бяха много важни за ДПС на заседанието на Народното събрание, на което депутатите гласуваха за поправки в Изборния кодекс, каза в ефира на Нова тв Цветан Цетанов. Сред тях са майчиният език, уседналостта, за да могат на Европеските избори да гласуват и българските граждани в Турция, както и преференцията. „Знаете, че преди година-две се направи възможността да има много облекчена процедура за инициативни комитети и за всички онези, които искат да участват мажоритарно във всички избори“, казва Цветанов. той уточнява, че държи преференцията да остане, но в политиката има консенсус, който трябва да бъде постигнат. „НФСБ също искат преференциите да не участват в решаването на вота“, допълва той. „Най-лесно е да кажем това е червена линия, ние не можем да я преминем“, смята Цветанов, но това може да доведе до проблеми в правителството. „ГЕРБ и ДПС имат някакво съглашателство. Да, има теми, по които намираме консенсус и пресечни точки. Давам за пример инвестиционнния разход на българската армия и възлагането на мандат на българското правителство, за да започне преговори със САЩ за закупуването на F-16. Това е утвърждаване на евроатлантическите цели и ценности“, казва Цветанов. „В България има политическа система за гласуване и това е пропорционална“, допълва той. „Аз искам да има мажоритарна система, защото ПП ГЕРБ е единстената, която участва активно в дебата с гражданите и има обратна връзка с тях“, смята Цветанов.", "date": "2019.02.16", "title": "Цветан Цветанов: В България има политическа система за гласуване - пропорционалната"}
{"url": "https://www.24chasa.bg/novini/article/7301419", "text": "Френският президент Еманюел Макрон обяви 11 март за национален ден в памет на жертвите на тероризма, предаде Франс прес, цитирана от БТА. 11 март вече е Европейски ден в памет на жертвите на тероризма. На 11 март 2004 г. е извършен най-смъртоносният джихадистки атентат в Европа, когато на гари в Мадрид избухват бомби в няколко влака. Убити са 191 души, а 1900 са ранени. Също на 11 март, но през 2012 г., е извършен първият от атентатите на Мохамед Мера в Тулуза и Монтобан. Той застрелва трима военнослужещи, един учител и три деца от еврейско училище преди да бъде убит от полицията. Първата церемония във Франция ще бъде организирана на 11 март 2020 г. в координация със сдружения на жертви и помощ на жертви.", "date": "2019.02.16", "title": "Макрон обяви 11 март за национален ден в памет на жертвите на тероризма"}
{"url": "https://www.24chasa.bg/novini/article/7301488", "text": "Суданското министерство на електрификацията обяви спирането на тока в цялата страна, предаде Al Arabiya,  Техниците и инженерите възстановяват системата. Това е четвъртото за две години спирането на тока в цялата страна. Иначе Судан и Египет реализират съвместен проект за създаването на единна енергомрежа с мощност от 300 МВт.", "date": "2019.02.16", "title": "Судан остана без ток"}
{"url": "https://www.24chasa.bg/novini/article/7301513", "text": "Турция още не е разкрила всички данни, с които разполага в разследването на саудитския журналист Джамал Кашоги, заяви президентът Реджеп Тайип Ердоган, цитиран от Франс прес и БТА. \"Още не сме дали всички данни, с които разполагаме\", заяви Ердоган за телевизия \"А-Хабер\". Убийството на работещия за в. \"Вашингтон пост\" журналист в саудитското консулство в Истанбул на 2 октомври м.г. предизвика всеобщо възмущение и силно опетни облика на Саудитска Арабия и по-специално на принца престолонаследник Мохамед бин Салман. Кашоги беше остър критик на принца, който отрича да е замесен в убийството му. Рияд твърди, че Кашоги е бил убит при неразрешена от държавните власти операция. Турция \"е решена това дело да се разследва от международното правосъдие\", заяви Ердоган и призова САЩ да използват влиянието си за изясняване на станалото. Той увери, че Анкара ще предостави документи и информация на международното разследване. Администрацията на президента Тръмп иска да запази съюза си със Саудитска Арабия и твърди, че няма неоспорими доказателства за пряка замесеност на принца престолонаследник в убийството на Кашоги. Американските сенатори обаче бяха уведомени на закрити врата за изводите на ЦРУ по случая и са убедени, че Бин Салман е замесен, отбелязва АФП. Ердоган заяви, че единствената причина ЕС да не иска да приеме Турция за свой член е, че тя е мюсюлманска страна, предаде ТАСС. \"Единствената причина да не приемат Турция в ЕС е, че сме мюсюлманска страна. Нека си го кажат направо\", заяви Ердоган. На 3 февруари френската министърка по европейските въпроси Натали Лоазо заяви за радио Ер Те Ел, че Париж не вижда повече възможност за възобновяване на предприсъединителните преговори с Турция докато Анкара не направи \"демократически и проевропейски избор\". Турция е асоцииран член на ЕС от 1964 г. и подаде молба за членство на 14 април 1987 г. Преговорният процес за приемането й започна на 3 октомври 2005 г. На 6 юли 2017 г. Европейският парламент прие резолюция, в която призовава страните от ЕС и Европейската комисия да преустановят преговорите докато турските власти не внесат промени в конституцията на страната. През април 2017 г. се състоя референдум за конституционна реформа в Турция, в резултат на който правомощията на президента бяха значително разширени, припомня ТАСС. Ердоган осъди решението на френския президент Еманюел Макрон да обяви 24 април за национален ден в памет на арменския геноцид и го посъветва да учи повече история. \"Той е новак в политиката, по-добре да учи повече история. В нашата история геноцид не е имало\", заяви турският президент.", "date": "2019.02.16", "title": "Ердоган: Турция още не е разкрила всичко, което знае за убийството на Кашоги"}
{"url": "https://www.24chasa.bg/novini/article/7301512", "text": "През 2015 г. имаше опити за намеса в българските избори, както и опити за саботиране. Това беше поредица от злонамерени хакерски атаки на сайтовете на външно министерство, ЦИК и други. Това, в което не мога да съм толкова категоричен – кой стои зад тези атаки. Мога само да дам предположения, мога да имам хипотези, но съм сериозен човек, който работи с документи. Това заяви вицепремиерът Томислав Дончев в сутрешния блок на Би Ти Ви. \"Беше направено доста, за да се локализира източникът. Има данни кои хакерски групировки стоят зад атаката, но с коя държава са свързани те, не мога да кажа. Ние полагаме усилия всеки изборен процес да сме по-подготвени и по-защитени\", добави той. \"За мен победата в едни избори зависи от участието на качествени и стойностни кандидати, зависи от посланието\", каза още Дончев. \"С ДПС не сме управлявали, не сме били в коалиция. Но е факт, че има моменти, когато получаваме подкрепа от тях. Те имат ясно изразени позиции за външната политика, членство на България в ЕС - по тези теми също сме получавали подкрепа\", допълни той.", "date": "2019.02.16", "title": "Томислав Дончев: През 2015 г. имаше опит за намеса в българските избори"}
{"url": "https://www.24chasa.bg/novini/article/7300110", "text": "- Полза за хората и за града. Изпълняваме успешно споразумението със Столична община и активно си сътрудничим. В рамките на ангажимента ни да финансираме проекти, посочени от Столичния общински съвет, само преди броени дни - по ул. “Филип Кутев” и по ул. “Хижите”, на обща стойност над 1,8 млн. лв. През 2018 г. направихме реконструкция на канализацията по ул. “Граф Игнатиев” и на пл. “П. Славейков”. - Да, създават се временни неудобства за движението, но е неизбежно - ВиК инфраструктурата минава под земята. Но това са мащабни проекти, които реално подобряват качеството на услугите, особено в новозастроените квартали, където такива съоръжения няма, а са необходими. Вярвам, че това се разбира и оценява от клиентите ни. - Непрекъснато имаме нововъведения, защото искаме потребителите да получават модерни услуги на световно и европейско ниво. Ключът е в това – да е удобно и лесно за клиентите, да сме партньори, а не просто продавач и купувач. Най-новите ни услуги са отпреди седмици - предлагаме вече различни класове водомери, предоставяме и възможност за безплатно SMS известяване не само за планирани спирания на водата, но и за аварийни и др. Разширяваме интегрираната ни информационна система ПЕГАС, така че обработваме сигналите в реално време. Създадохме нови модерни и функционални центрове. Ако и вие имате идеи - споделете ни ги, ако са добри и можем да ги реализираме - ще действаме. Заставам твърдо зад максимата, че клиентите заслужават само най-доброто, и с екипа ни работим ежедневно за това. Неслучайно всяка година правим задълбочено проучване сред потребителите ни. За 2018 г. има значим ръст на хората, които са удовлетворени от услугите ни, като те вече са общо 86%. Благодаря им за оценката и доверието. - С качеството на водата никога не правим компромис. Освен че в София пием високопланинска рилска вода, която допълнително пречистваме, ние инвестираме много и в лабораторно-изпитателния ни комплекс, в постоянен контрол и мониторинг. Когато изграждаме нова ВиК инфраструктура, избираме по-качествени материали, така че да гарантираме здравето на хората. Много от нещата, които правим, имат отношение именно към качеството. - Може би не всички знаят, но цената на услугата се определя по формула, изготвена от КЕВР, в нея има заложени различни компоненти и обем от инвестиции, които операторът трябва да направи. Това изискване не е самоцелно, необходими са много инвестиции във ВиК инфраструктурата, част от която е на десетки години. Ако погледнем обективно, цената на услугата в София е в средните стойности за страната, но за сметка на това Специално за 2018 г. тя бе планирана в размер на повече от 45 млн. лв. Успяваме да постигнем много добър баланс в полза на хората и съм щастлив, че усилията ни дават резултат - в София пием една от най-добрите води в Европа, а компанията ни е модерна и иновативна.", "date": "2019.02.16", "title": "Васил Тренев, изпълнителен директор на “Софийска вода”: Инвестираме в качество на водните услуги"}
{"url": "https://www.24chasa.bg/novini/article/7298054", "text": "Ден на отворените врати в жилищен парк Royal Garden ще се проведе тази събота, 16 февруари, от 11 до 15 часа. Инициативата е по повод месеца на любовта и ще даде възможност на всички, влюбени в избраното жилище, да се възползват от преференциални условия в рамките на този ден. Събитието ще се проведе в търговския офис, разположен в непосредствена близост до жилищния парк, между ул. „Владивосток” и ул. „Митрополит Максим” в Пловдив. Клиентите могат да се възползват от гъвкави условия на плащане, да направят оглед на свободните за продажба жилища и да се запознаят с всички компоненти, свързани с довършителните работи по строителството. Royal Garden разполага с просторни апартаменти с удобни разпределения. Помещенията са с прави форми, оптимално осветени, със светла височина 2,85 м и са подходящи за разнообразни интериорни решения. Допълнителен плюс за бъдещите собственици са местата за отдих, зелени площи, детската площадка, подземен паркинг и гаражи. Предлага се и професионално управление на собствеността. Royal Garden се намира в Пловдив, квартал “Отдих и култура“, който разполага с новоизградена инфраструктура и паркови зони. В съседство с жилищния парк е разположен Mall Plovdiv, а Гребната база и модерни спортни съоръжения са само на 10 минути пеша. Удобство добавят и разположените наблизо хипермаркети, детски градини и училища, а на пешеходно разстояние могат да бъдат открити разнообразни ресторанти.", "date": "2019.02.16", "title": "Ден на отворени врати в жилищен парк Royal Garden със специални предложения за покупка на жилище за месеца на любовта"}
{"url": "https://www.24chasa.bg/novini/article/7301531", "text": "Влошило се е състоянието на 27-годишния мъж, заразен с морбили. Той е преместен в интензивното отделение на болницата в Благоевград, съобщи Веселка Момчева от „Надзор на заразните болести” в РЗИ – Благоевград  Вчера стана ясно, че вътреболнична инфекция е причина за случаите на морбили в Разлог. Почти всички заразени са лежали в детското отделение на болницата в града, където са имали контакт с вируса. Болните вече са 21. За 11 е потвърдено че става въпрос за морбили, за другите ще е ясно в понеделник. Проф. Мира Кожухарова смята, че вина за отказа на родителите да ваксинират децата си имат и лекарите. Подготовката по имунопрофилактика е много важна, а се подценява при обучението на студентите по медицина, уточни. епидемиологът. Ваксината срещу морбили се бие на първо на 13 месеца и после на 12-годишна възраст. Ако някой се съмнява, че няма втора ваксина, може да си постави, няма риска, ако се окаже трета, каза проф. Мира Кожухарова.", "date": "2019.02.16", "title": "Влошило се е състоянието на 27-годишния мъж, заразен с морбили"}
{"url": "https://www.24chasa.bg/novini/article/7301440", "text": "Вчера в Пекин приключи новият кръг търговски консултации между Китай и САЩ. По време на срещата с търговския представител на САЩ Робърт Лайтхайзър и финансовия министър Стивън Мнучин след консултациите китайският председател Си Дзинпин подчерта, че сътрудничеството е от полза за двете държави, докато конфронтациите са във вреда на общите интереси. Той изрази надежда представителите на двете държави да засилят контактите, да се фокусират върху сътрудничеството, да ограничат споровете и да придвижат развитието на търговско-икономическите връзки между двете държави,  Това е първата среща на Си Дзинпин с търговски представители на САЩ от февруари миналата година, когато търговските фрикции между Китай и САЩ ескалираха. Това показва, че двете държави са постигнали важен напредък в консултациите и че лидерите им играят ръководна роля в разрешаването на търговските спорове. Коментатори посочват, че по време на срещата с гостите Си Дзинпин няколко пъти е използвал думата „сътрудничество\". Това е израз на искрената и добра вола на Китай за разрешаване на споровете чрез сътрудничество. Китайският лидер подчерта също, че сътрудничеството е базирано на определени принципи. Това означава, че предпоставка за него е защитата на основните интереси на Китай и китайския народ. Под ръководството на Си Дзинпин и Доналд Тръмп, представителите на двете държави следваха една и съща посока в разрешаването на търговските проблеми през последните три месеца. На настоящите консултации те постигнаха принципиален консенсус за технологическите лицензи, интелектуалната собственост, нетарифните бариери, сферата на услугите, земеделието, търговския баланс и други теми от взаимен интерес и размениха мнения за меморандума относно търговско-икономическия въпрос. Двете страни се съгласиха да се срещнат следващата седмица във Вашингтон.", "date": "2019.02.16", "title": "Държавните глави на Китай и САЩ ръководят търговските консултации"}
{"url": "https://www.24chasa.bg/novini/article/7296908", "text": "Каква е ролята на договорите в пазарните взаимоотношения? Може ли хората да се основават само на доверие помежду си? Какви проблеми възникват при функционирането на пазара? Отговорите на тези и други въпроси ще откриете в откъс от „Неолиберализмът и социалната демокрация – борбата продължава” от Колин Крауч. Днешното господство на неолиберализма в икономическата и социалната политика започва, когато противостоящият му предшественик, известен по-общо като кейнсианско управление на търсенето, навлиза в масивна криза по време на инфлацията от 70-те години. Това е криза и за социалдемокрацията. Можем да започнем с доверието. В традиционните общества, където не са проникнали модерните пазарни отношения, търговските споразумения се основават на доверие: аз правя сделка с теб или защото въз основа на минал опит съм убеден, че мога да разчитам на теб, или защото съм сигурен, че ако не изпълниш задълженията си по сделката, това ще ти донесе лоша репутация в твоята общност. Това е несигурен бизнес; средствата за налагане на изпълнението на договора не са добре развити и е много трудно да се премине към сключване на сделки с непознати лица – нещо, от което зависят развитите икономики. Пазарът променя това положение. Всеки може да сключва сделки с всеки – вероятно с напълно непознато лице, – ако е убеден, че пазарът функционира като такъв. Ако е убеден, че ненадеждните, некомпетентните или непочтените актьори ще бъдат изтласкани от пазара в процеса на конкуренцията и че ако това не стане, съществува ефективно договорно право (или адекватни частни средства за разрешаване на споровете). Не му е нужно нито да вярва в някого, нито даже да знае нещо за честността или компетентността на лицето, с което търгува. Поради това растежът на пазара обикновено е съпровождан от все по-усъвършенствано договорно право, което замества доверието между отделните лица с много прецизно дефинирани клаузи и определения за това как да се подходи към решаване на случаите на неизпълнение на договорните условия и с ясно разбиране за начина, по който законът може да бъде използван при разрешаване на спорове. Това е съществено подобрение в сравнение с основаните на доверие договорености и е важен пример за това как разрушаването от пазарните сили на типичните за традиционните общества институции се оказва съществен напредък. Има обаче и минуси. Договорното право причинява много големи транзакционни разходи, свързани главно с нужните за налагането му правни институти. И което е по-важно, отчитайки подхода на Полани, заместването на доверието с договора може да доведе до разрушаване на крепилите го по-рано институции. Доверието става ненужно, поради което не се култивира и цени; поддържащите го механизми биват занемарени. Поради това хората все по-често установяват, че повече не могат да имат доверие помежду си и че все повече трябва да разчитат на договори, чиито условия трябва да стават все по-сложни и да се подготвят така, че да могат да се справят с все повече нечестни форми на поведение. Доверието се подкопава даже в намиращи се извън нормалния обхват на пазара области на живота, което води до въвеждането на пазарни и на аналогични на договорните отношения в житейски сфери, за които обикновено се смята, че стоят над такива неща. Това на свой ред още повече намалява нуждата от доверие. Важен пример, който разкрива дълбоката двойственост на този процес, е засилващата се тенденция пациенти да съдят лекари за неправилно лечение. Допреди няколко десетилетия пациентите обикновено се доверяваха на лекарите си и вярваха, че те полагат максимални усилия за лечението на болния. Изглежда, че скептицизмът им в това отношение все повече нараства и те са склонни да мислят, че на докторите не може да се има доверие, ако не са поставени под заплахата от правни последствия за действията си. Това води до повишаване на разходите по предоставяне на медицински услуги, тъй като практикуващите лекари трябва да сключват скъпо струващи застраховки. Когато съветват или предлагат лечение на пациента, те трябва да мислят нe само за съответните медицински проблеми, но и за вероятните правни последици, което може да навреди на професионалната им медицинска преценка. Същевременно се засилва и тенденцията юристите да се стремят да разширяват диапазона на подлежащите на съдебен спор въпроси в медицинската практика, за да увеличат своята роля и приходите си. Тези процеси придобиха крайни форми в САЩ – развитата страна, в която пазарът навлиза най-вече в медицинската практика и взаимоотношения, измествайки онези от тях, които са основани изключително на професионалния кодекс. Нито една от заеманите по въпроса крайни позиции не е привлекателна. „Довери ми се, аз съм лекар” не е приемливо предписание за действие в това взаимоотношение. Както не е и правилото във всеки момент да се прибягва до заплахи със съдебни искове и съответно до рафинирана правна защита срещу тях. Щом като прекомерното доверие, което се изисква от традиционния модел, е било разколебано по легитимен път, как можем да намерим междинната позиция на баланс между него и предимно договорно отношение, преди да преминем изцяло към второто? В един свят, в който няма нужда от доверие и от култивирането му като ценностна категория, само „баламите” се държат по заслужаващ доверие начин; хитрите се ориентират колкото може повече по вятъра на договорното право, стараейки се да останат безнаказани. Съвременната финансова система ни дава други важни примери за това явление. Националните банкови системи, да кажем в Германия или Обединеното кралство, обикновено са били доминирани от твърде малки групи, които са развивали типични отношения на доверие помежду си въз основа на семейни и приятелски връзки. Лондонската борса имаше за свое мото „Моята дума е моята гаранция” – финансовия еквивалент на „Довери ми се, аз съм лекар”. Такива договорености са уязвими от злоупотреби (мошениците търсят жертвите си тъкмо чрез такива неформални връзки), ограничени са за малки елити и в тях се прониква трудно, а и потенциалът им за растеж е силно ограничен. Както пише Сузане Люц в едно изследване за станалото с британската и немската система в процеса на започналата през 80-те години глобална пазарна либерализация, тези отчасти неформални, основаващи се на натрупвания в местните традиции мрежови системи попадат под атака, тъй като не са били пригодени за огромната част от извършваните между напълно непознати хора бързи трансакции, които съставляват финансовата глобализация. Те са заменени от по-прозрачен, основан на правила подход, който дава възможност за извършване на финансови трансакции между напълно непознати хора по цял свят. Това изисква установяването на нови формални правила за договаряне. На практика, а и по съвпадение на обстоятелствата, това означавало американизация на финансовите взаимоотношения. САЩ като относително млада страна, чието население се формира чрез привличане на хора от цял свят, са въвели отдавна финансови регулации, които не зависят от споделяните в отделни малки групи разбирания. Оттук и парадоксът, че под глобална финансова либерализация се разбира установяването на нова, добре разработена правна регулативна система, заместваща неформалните договорености. Едно от многото излезли наяве неща от финансовата криза от 2008 г. бе, че фактически доверието продължаваше да играе роля в отношенията между финансовите трейдъри. Когато банките установиха, че са си продавали пакети, съдържащи станалите известни като „токсични” активи, те престанаха да си предоставят взаимно кредити, което доведе до повишаване на междубанковите лихвени проценти и предизвика глобална криза на ликвидността. Кризата бе интерпретирана като криза на неадекватното регулиране и това обяснение е правилно. Но това не беше всичко, имаше и криза на доверието. Изглежда, че банките не просто бяха повярвали, че пазарните механизми и договорното право са достатъчни за защита срещу зловредни практики, по един твърде старомоден начин те също се бяха доверявали на професионализма у всяка една от тях и изпаднаха в паника, когато разбраха, че с доверието им е било злоупотребено. През 2012 г. стана ясно, че тази злоупотреба е отишла още по-далеч в Лондон, когато се разбра, че главният механизъм за определяне на лихвените проценти, по които банките се кредитират взаимно – лондонският междубанков лихвен процент (ЛИБОР), е бил манипулиран от трейдърите на няколко водещи банки. Тези действия са били извършени в нарушение на наказателното право в Обединеното кралство, а по-късно срещу нарушителите бяха предявени обвинения в съответствие с американското гражданско право. Но в хора от критични изказвания, които приветстваха разкритията, се чуваха и оплаквания от аморалност и от незаконни действия. С други думи смяташе се, че банкерите са злоупотребили с доверието – което означаваше, че въпреки цялата шумно обявявана доктрина на неолиберализма, според която единствено пазарът можел да управлява икономическите отношения, доверието все още играе неотменна роля в човешкото общуване – даже и в областта на финансовите операции от най-чист вид. Този твърде важен пример може да се разглежда като конкуриране на три източника на ред, всеки от които се провали: на старата консервативна институция на доверието, на неолибералната институция на пазара (подпомогната от гражданското право) и на предпочитаното от социалдемократите правно регулиране. Всеобхватното проникване на пазарни отношения във финансовия сектор бе подкопало както старите, основаващи се на доверието договорености, така и правната регулация. Остана само пазарът от чист вид и той реагира и започна да се самокоригира едва след като бяха нанесени огромни щети. А участниците в системата явно не бяха дооценили степента, в която доверието и регулирането бяха разрушени. Изводът от тази поучителна история е, че пазарът може да разруши повече, отколкото осъзнаваме; и че не можем да разчитаме на това, че единствено пазарът ще предостави еквиваленти на някои функции, които са изпълнявали по-старите, не толкова явни институции. Проникването на пазара беше разрушило повече във фундамента на доверието, отколкото бе заместило чрез перфекционирането на своите калкулации. Пряката поука за претърпяващите началната фаза на разпространение на пазарните отношения общества, както е описано от Полани, е нуждата от социална политика, включваща регулативна система, която да действа успоредно или непосредствено след проникването на пазара и която да коригира, възстановява и ако е възможно и да подобри тези механизми, които се разрушават в хода на нейното развитие. Настоящата финансова криза е резултат както от разпадането на все още витаещите из модерните банкерски среди остатъци на доверие, така и от модерните (т.е. от XX век) регулации. По-общо казано, единственият начин да се гарантира, че максимизирането на печалбата няма да е в конфликт с благонадеждността, е като се изградят пазари с толкова съвършена прозрачност, която не допуска двуличие към крайните потребители. Но това предполага повече или по-малко равен достъп до точна информация и на корпорациите, и на потребителите, а не корпорациите да произвеждат благоприятна за себе си и неблагоприятна за чуждите интереси информация. Това би могло да стане само ако в обществото е налице разумна реципрочност между богатство и власт. В общество, в което едно малцинство може да максимизира печалбата си, като се възползва от наивното доверие на мнозинството, призивът да се отстранят регулативните механизми и да се разчита единствено на доверието в личната отговорност е призив да се разреши безпрепятственото продължаване на експлоатацията. Доверието е изложено на голям риск бебе в коритото на традиционните общества, когато налагането на пазарни отношения и последвалото го бързо въвеждане на договорното право вдигат преградата за изпускане на водата. Искаме да изхвърлим мръсната вода, но да запазим бебето. Това изисква внимателно проектиране на въвеждането на пазарните механизми. Не се нуждаем нито от неолибералната крайност на чистия пазар, нито от социалистическата замяна на пазара с държавна регулация, а от мерки, които запазват някаква роля на доверието в общуването между хората и които следователно ще ни дават мощен стимул за култивиране на нужните за неговото преуспяване условия. Из  Книгата може да поръчате  !", "date": "2019.02.16", "title": "Каква е връзката между доверието и пазарните отношения?"}
{"url": "https://www.24chasa.bg/novini/article/7301409", "text": "Мъж застреля с пистолет петима цивилни и рани шестима души - петима полицаи и един цивилен в индустриална зона на град Аурора, щата Илинойс, преди да бъде застрелян от полицията, предадоха Ройтерс и ДПА, цитирайки местната полиция. Ранените не са с опасност за живота, информира БТА. Нападателят е 45-годишният Гари Мартин. Вчера той е бил уволнен от фирмата за производство на вентили и друго индустриално оборудване \"Хенри Прат\", където е работил 15 години. Стрелбата е станала в склад на компанията в Аурора, който се намира на 65 км западно от Чикаго.", "date": "2019.02.16", "title": "Масова стрелба в Илинойс, има загинали, ранени са полицаи (Снимки+видео)"}
{"url": "https://www.24chasa.bg/novini/article/7301417", "text": "Миналата година Китай е избавил 13,86 милиона души в селските райони от бедността, съобщиха от Националното статистическо бюро вчера. Бедните жители в селските райони на страната са намалели от близо 100 милиона в края на 2012 г. до 16,6 милиона до края на 2018 г. През миналата година средният годишен доход на жителите на бедните села се е увеличил до 10 371 юана (около 1 530 щатски долара) при инфлационно коригиран годишен темп от 8,3%,  Под прага на бедността в Китай попада всеки, чийто годишен доход е по-нисък от 2 300 юана. Официалните данни сочат, че постиженията на страната в намаляването на бедността са допринесли с над 70% в световен мащаб през последните 40 години. Китай се опитва да се справи изцяло с бедността до 2020 г., като целта е да завърши изграждането на общество с умерено проспериращо общество във всяко отношение.", "date": "2019.02.16", "title": "13,86 милиона китайци в селските райони са избавени от бедност през миналата година"}
{"url": "https://www.24chasa.bg/novini/article/7301544", "text": "Цяло чудо е, че дерайлиралият тази сутрин влак на гарата в Пловдив, с 25 вагона пропан бутан, се е разминал без жертви и разрушения. Можеше да се повтори трагедията от Хитрино в още по-големи мащаби, казват хора от близките блокове. Товарната композиция е идвала от Сърбия и е трябвало да стигне в разпределителната гара в града на тепетата. Около 4,15 ч. е подаден сигнал за инцидента. Машинистите са чули прискърцване и бързо са овладели влака. Първите два вагона са излезли от релсите, следващият зад тях е бил празен, а по-следващият – с пропан-бутан. Той обаче не е повален на земята. Причината според Петър Ганев, управител на частната „Булмаркет\", е счупването на език на стрелката. \"Отместен е дерайлиралият влак. Ще бъдат освидетелствани технически останалите вагони и ще се предвижат на склад, поясни той. \"Няма пострадали, тримата машинисти са добре\", добави Ганев.  Според него възстановяването и разчистването на коловозите ще продължи до утре.", "date": "2019.02.16", "title": "Пловдив по чудо се размина с второ Хитрино (Снимки)"}
{"url": "https://www.24chasa.bg/novini/article/7301527", "text": "Президентът на САЩ Доналд Тръмп каза днес, че заслужава да получи Нобеловата награда за мир заради работата си за Северна Корея и за Сирия и се оплака, че вероятно никога няма да бъде удостоен с тази чест, предаде Ройтерс, цитирана от БТА. Президентът припомни, че предшественикът му, демократът Барак Обама е получил Нобеловата награда за мир през 2009 г., броени месеци след като дойде на власт. \"Те дадоха наградата на Обама. Но той дори не знаеше за какво я получава. Той беше тук само от около 15 секунди и получи Нобеловата награда за мир и тогава той каза: \"О, какво направих, за да я получа?\", заяви Тръмп в края на пресконференция в Розовата градина на Белия дом. \"Аз вероятно никога няма да я получа\", допълни той, визирайки престижното отличие. Тръмп каза, че е спасил живота на 3 милиона души, живеещи в контролираната от бунтовниците сирийска провинция Идлиб, след като е предупредил Русия, Иран и сирийското правителство да не предприемат планирана офанзива там. \"Никой не говори за това\", оплака се Тръмп. Атаките срещу Идлиб продължиха, въпреки че Тръмп каза, че ударите се нанасят \"с хирургическа точност\". Президентът заяви, че японският премиер Шиндзо Абе го е номинирал за Нобелова награда за мир от името на Япония заради това, че е започнал разговори с Пхенян и е намалил напрежението със Северна Корея. Абе дал на Тръмп копие от писмо от пет страници, с което го е номинирал. Това разказа днес американският президент, определяйки копието от писмото като \"много красиво\". \"И знаете ли защо го е направил? Защото имаше кораби с ракети и ракети, прелитащи над Япония. А сега изведнъж японците се чувстват много добре. Те се чувстват в безопасност. Аз направих това\", изтъкна Тръмп и допълни, че администрацията на Обама не е могла да постигне това. Белият дом отказа коментари по изявлението на Тръмп за това, че Абе го е номинирал за Нобеловата награда за мир. Говорител на японското посолство в САЩ каза, че няма информация за подобно писмо. Миналия април южнокорейският президент Мун Дже-ин каза, че Тръмп заслужава Нобела за мира заради неговите усилия за договаряне на края на севернокорейската програма за ядрени оръжия. Тръмп ще има втора среща на върха със севернокорейския лидер Ким Чен-ун на 27 и 28 февруари. Този път тя ще е в Ханой, след като през юни миналата година двамата се срещнаха в Сингапур. Днес Тръмп се похвали, че е установил добра връзка с Ким. \"Много го харесвам и той много ме харесва\", каза Тръмп по адрес на Ким. После припомни, че в началото диалогът между тях е бил много труден. Нобеловата награда за мир се присъжда ежегодно от Норвежкия нобелов комитет. Тази година са номинирани 304 души и организации, припомня ДПА.", "date": "2019.02.16", "title": "Тръмп смята, че заслужава Нобелова награда за мир"}
{"url": "https://www.24chasa.bg/novini/article/7301551", "text": "Полицията е задържала 54-годишен мъж от Габрово, извършил 18 телефонни измами в областния град и в Севлиево. Той е ощетил измамените с големи суми пари и злато. Това съобщиха от ОД на МВР. Измамите са извършени в периода юли - октомври 2018 година. От жертвите мъжът е получил 107 320 лева, 22 425 евро, 265 долара, 400 турски лири, златни накити и юбилейни монети. Полицията продължава работата по изясняване и документиране на престъпленията на задържания.", "date": "2019.02.16", "title": "Хванаха 54-годишен ало измамник в Габрово"}
{"url": "https://www.24chasa.bg/novini/article/7301558", "text": "Телата на 66 души, включително деца и жени, бяха открити в район на североизточна Нигерия, известен с етническо и религиозно противопоставяне. Телата са открити в 8 села на щата Кадуна на 40 км югоизточно от едноименната щатска столица. Сред жертвите са 22 деца и 12 жени. Четирима жители са спасени при намесата на силите за сигурност и в момента получават медицинска помощ, съобщава \"Дарик\". Вече са извършени арести на заподозрени лица, но властите призоват местните общности и техните лидери да не прибягват до отмъщения. Самият щат Кадуна често е арена на кървави стълкновения и на етническа и религиозна основа. Майсама Дишо, който е лидер на местната християнска общност, заяви, че кървавото престъпление в района на Кужури е извършено от племето фулани, изповядващи исляма. Християните са мнозинство в Кужури.", "date": "2019.02.16", "title": "Масово убийство в Нигерия"}
{"url": "https://www.24chasa.bg/novini/article/7301553", "text": "„Благодарение на великата революционна организация на Васил Левски започва Априлското въстание. В резултат пък на Априлското въстание започва великата война между Русия и Турция, която освобождава България”, каза депутатът от „Обединени патриоти\" Славчо Атанасов пред Нова тв. От НФСБ настояват Левски да бъде обявен за светец и заради приноса му към християнската вяра. „Апостолът на българската свобода не може да бъде обявен за светец, защото е убил дете”. Истинска буря предизвика това твърдение преди няколко дни. Оказа се обаче, че става въпрос за лично мнение на духовник, а не за официална позиция на Синода в отговор на призив, отправен от Националния фронт за спасение на България. Цитиран беше Протойерей Николай Георгиев. Убийството, смутило духовниците, Апостолът извършил, за да не бъде заловен, поясняват от НФСБ. И припомнят за така наречените \"военни светци\". „Свети Димитър Солунски, какъв е? Той е военен, той е пълководец. Свети Георги Победоносец какъв е? Пълководец. Какво мислите, че на бойното поле е било певческо дружество, ли? Загивали са хиляди хора”, допълни Славчо Атанасов. „През 1882 година той предприема една акция насочена към събиране на средства за организацията от ловешкия чарбаджия Денчо Халача. Те не са предполагали, че той ще отсъства в този ден от дома. Идва неговият слуга Стойчо Гергинов, който е младеж на 23-24 години. При опита на Стойчо да се развика, да събере полицията, той е принуден да го наръга с камата”, разказа директорът на Национален музей „Васил Левски\" – Карлово Дора Чаушева. От музея в родния му Карлово призовават образа на националния герой да бъде оставен да почива в мир. А не да бъде подхвърлян от крайност в крайност - от атеист до светец. „Търси се конфликт, който от моя гледна точка не съществува. Апостолът е правил всичко това с една единствена цел – свободата на България. За милиони хора той наистина е светец. Вдъхновява, обединява, служи за пример”, каза пред Нова тв Христина Богданова, която е потомка на Апостола. Тя допълни, че всяка една институция има своите правила и прави своите избори. По думите й той не е убил дете, а млад мъж, което доста му е тежало.", "date": "2019.02.16", "title": "Потомка на Васил Левски: Апостолът е правил всичко с една цел - свободата на България"}
{"url": "https://www.24chasa.bg/novini/article/7301569", "text": "Подкрепяните от САЩ Сирийски демократични сили (СДС) са превзели последния анклав, контролиран от групировката \"Ислямска държава\" (ИД) в Източна Сирия, предаде Ройтерс, като се позова на неправителствена мониторингова организация. Сирийският център за наблюдение на правата на човека съобщи, че последните джихадисти в района на село Багуз, близо до границата с Ирак, са се предали на СДС, информира БТА. Ройтерс отбелязва, че за момента не може да потвърди тази информация. Няколкостотин джихадисти, много от които чужденци, са се предали на СДС през последните два дни. Възможно е обаче други бойци на ИД да се крият в подземни тунели, каза базираната във Великобритания неправителствена организация, която разполага с широка мрежа от информатори в Сирия. СДС - доминирана от кюрдите коалиция - разгроми джихадистите в Източна Сирия, източно от река Ефрат, с помощта на американски въздушни удари, припомня Ройтерс. Съгласно постигнато споразумение 440 бойци на ИД ще се предадат в близките часове на СДС, съобщи телевизия Ал Маядин, цитирана от ТАСС. Според ливанската медия джихадистите държат на територия под 1 кв. км голям брой мирни жители като жив щит. Говорител на СДС съобщи пред Франс прес, че много цивилни се намират в тунелите, прокопани в района на Багуз от бойците на ИД. Това е забавило операцията на кюрдско-арабските сили, които все още не са решили какво да направят с тунелите - дали да ги затворят или да ги взривят.", "date": "2019.02.16", "title": "Превзета е последната зона в Сирия, контролирана от \"Ислямска държава\""}
{"url": "https://www.24chasa.bg/novini/article/7301564", "text": "Британският министър на отбраната Гавин Уилямсън обвини Русия, че \"се опитва да вкара Запада в нова надпревара във въоръжаването\", каквато той не иска. В изказване на Мюнхенската конференция по сигурността вчера Уилямсън призова Москва да постави ново начало на отношенията си със западните страни посредством диалог, предаде Ройтерс, цитирана от БТА. Агенцията отбелязва, че в първото си участие в ежегодния форум Уилямсън е говорил с войнствен тон за поведението на Русия. В същото време той предложи на Москва \"различен тип отношения\". \"НАТО е по-важна днес, защото един стар противник отново е много сериозно в играта\", каза британският министър на отбраната. Той добави, че Русия \"се опитва да вкара Запада в нова надпревара във въоръжаването, от каквато той просто не е заинтересован и не иска, правейки света по-малко сигурно място\". В началото на този месец Русия се оттегли от Договора за ликвидиране на ракетите със среден и малък обсег, след като САЩ обявиха, че се ще оттеглят до 6 месеца от датиращото от края на Студената война споразумение, ако тя не спре да го нарушава, припомня Ройтерс. Очаква се руският министър на външните работи Сергей Лавров да говори на конференцията в Мюнхен днес. Тогава Лавров ще има възможност да отговори на Уилямсън. В редки публични коментари, директорът на британското външно разузнаване Ми-6 Алекс Йънгър каза в Мюнхен, че \"Русия любопитно се чувства заплашена от качеството на западните институции и западните съюзи\". \"Даваме им наистина, наистина ясно да разберат, че каквото и да се опитват да постигнат с тази съгласувана кампания на прикрити и открити действия за принизяване на качеството на нашите институции и съюзи, тя няма да проработи\", заяви той.", "date": "2019.02.16", "title": "Британският министър на отбраната призова Русия да спре да предизвиква Запада"}
{"url": "https://www.24chasa.bg/novini/article/7301585", "text": "Премиерът Бойко Борисов проведе среща с изпълнителния директор на Европол Катрин де Бол в Мюнхен. Двамата обсъдиха доброто сътрудничество между европейската служба за борба с престъпността и българските служби за сигурност. Това съобщиха от Правителствената информационна служба. Във фокуса на разговора бяха борбата с тероризма, разкриването на организирани престъпни групи, както и киберпрестъпността. “България ще продължи да укрепва сътрудничеството си с Европол. Службата винаги е била надежден партньор на страната ни в борбата с миграционния натиск, с контрабандата на горива и цигари и при злоупотребата с разплащателни средства“, подчерта министър-председателят. Изпълнителният директор на европейската служба за борба с престъпността Катрин де Бол заяви, че високо оценява работата на българските служби за сигурност. Тя подчерта и че Европол винаги си сътрудничи отлично с тях. Министър-председателят Бойко Борисов и изпълнителният директор на Европол Катрин де Бол разговаряха в рамките на Мюнхенската конференция по сигурността.", "date": "2019.02.16", "title": "Борисов: България ще продължи да укрепва сътрудничеството си с Европол"}
{"url": "https://www.24chasa.bg/novini/article/7301601", "text": "Вицепремиерът и министър на външните работи Екатерина Захариева заминава за Брюксел, където ще участва в Съвет „Външни работи“. Сред темите на заседанието е ситуацията в Сирия с фокус върху последните събития на терен, информираха от пресцентъра на Министерството на външните работи. По време на работен обяд външните министри от ЕС ще обсъдят Венецуела с оглед на последните събития там и първата среща на международната контактна група, проведена на 7 февруари в Монтевидео. Заседанието включва и дебат по Украйна с акцент върху предстоящите в страната избори, процеса на реформи и положението със сигурността. Накрая министрите ще проведат обмен на мнения относно Африканския рог, включващ страните Джибути, Еритрея, Етиопия и Сомалия. Преди началото на Съвета министрите ще обсъдят Украйна на работна закуска, в която участие ще вземе и министърът на външните работи на Украйна Павло Климкин.", "date": "2019.02.16", "title": "Външните министри от ЕС ще обсъдят кризите във Венецуела и Сирия"}
{"url": "https://www.24chasa.bg/novini/article/7301608", "text": "Следователи от София се заеха с разследването на железопътната катастрофа на гара Пловдив. В 4,15 ч тази сутрин товарен влак с 25 вагона пропан бутан дерайлира. По чудо няма жертви. \"Не ми се мисли какво щеше да стане. Хитрино щеше да бледнее\", коментира мъж от съседните блокчета, разположени на метри от релсите. \"Няма изтичане на газ, щетите са малки\", заяви пред \"24 часа\" шефът на \"Железопътна инфраструктура\" Красимир Папукчийски ( Композицията е на същата фирма, която преди 2 години и два месеца катастрофира в Хитрино. Дори дерайлиралият локомотив в Пловдив е същият, теглил възпламенилите си цистерни. Окръжният прокурор на Пловдив Румен Попов заедно с шефа на полицията Атанас Илков посетиха мястото на катастрофата, която е на метри от централната гара.  \"Извършва се оглед на местопроизшествието. Следователи от НСлС поемат случая\", допълни Попов. По-късно дойде и шефът на националната пожарна главен комисар Николай Николов. Той увери, че няма опасност за служителите и за населението на Пловдив. Дерайлиралият влак е на \"Булмаркет\", чиято композиция катастрофира в Хитрино на 10 декември 2016 г. и взе 7 жертви.  Пътувал е от Сърбия и трябвало да пристигне на гара Разпределителна в Пловдив. \"Не можем да кажем още каква е точно причината. Не е имало удар. Но при първоначалния оглед е видно, че има счупване на стрелката на коловозите. Влакът се е движил с 35 км/ч при допустими 40. Това е предотвратило по-сериозен инцидент. Спирачният път е около 40 метра\", обясни Петър Ганев, управител на \"Булмаркет\". По думите му тримата машинисти са добре. Вследствие на счупване на езика е дерайлирал първият локомотив, която повлякъл след себе си и вторият заедно с цистерна пропан бутан. На практика излезлите от релсите вагони са 3. Според Ганев до края на деня ще бъдат вдигнати и премахнати, най-късно до утре. Обитателите на близките блокове се кръстят, че се е разминало по чудо без пострадали. \"Можеше да изгорим живи, докато спим. Щетите в Пловдив щяха да са много по-големи от тези в Хитрино\", казват те. Катастрофиралият влак създаде затруднения в организацията около гарата. - В момента се разследва. Но мога да кажа, че в резултат на съобразената скорост, с която са се движили машинистите щетите са малки. Да кажем малкия дявол. Нямаме проблеми с изтичане на газ пропан бутан, който е в състава на влака. Първият вагон, който е предохрана задължително при превоз на опасни товари, е празен. Дерайлирал е само един вагон с пропан бутан, той е излязъл от релсите, но не е повален на земята и няма сериозни щети. Надявам се в рамките на светлата част на деня да го вдигнем и да възстановим железния път. - Проверяват се всички детайли и не можем още да кажем категорично каква е причината за дерайлирането. Никой все още не знае дели се дължи на железния път или на подвижния състав. - Добро. Аалкохолните им проби са отрицателни, както и тези за упойващи вещества. Считаме, че при управлението няма допуснати грешки. Остава да се види състоянието на железния път и на самите локомотиви. Задължително се прави химически анализ както на релсите, така и на подвижния състав, ако има видими причини. Измерват се вагоните и локомотивите за евентуално разбалансиране. Докато не се произнесе комисията, нищо окончателно не мога да кажа. - Срокът е 15 дни, ако не са необходими допълнителни анализи, които биха отнели повече време за химически анализи. Лабораториите са в Германия и не можем да им кажем \"Господа, направете го за 5 дни\". Там си има срокове, в които те си проверяват и дават окончателно становище. - Здравите вагони вече са откарани от мястото на инцидента и са прегарирани на друг коловоз. Отново казвам \"Пази боже!\".", "date": "2019.02.16", "title": "Живеещи до гарата в Пловдив: Щяхме да изгорим, докато спим"}
{"url": "https://www.24chasa.bg/novini/article/7301578", "text": "В землището на село Лалково, община Елхово, са били задържани 13 нелегални мигранти, съобщиха от Областната дирекция на МВР в Ямбол. Задържаните са 13 мъже от афганистански произход, трима от тях са непълнолетни. Полицията проверява съпричастността на жител на Елхово, за който има данни, че е трябвало да ги превози към вътрешността на страната. Задържан е и мъж от Бургас, за който се предполага, че е координирал действията по извозването на мигрантите. Разследването продължава под надзора на Районна прокуратура - Елхово, образувано е досъдебно производство по случая.", "date": "2019.02.16", "title": "Задържаха 13 нелегални мигранти край Елхово"}
{"url": "https://www.24chasa.bg/novini/article/7301647", "text": "Младо момиче от врачанското село Добролево е нанесло побой с метална тръба на възрастен мъж от същото село. Сигнал за случая е подаден в полицията от личния лекар на дядото, предава \"Дарик\". 69-годишният мъж е бил транспортиран във врачанската болница, където е настанен за лечение със счупен крак. Няма опасност за живота му, коментират лекари. След побоя, непълнолетната откраднала от стареца 160 лева. Извършителката на престъплението била открита от служителите на реда и задържана в полицейското управление в Бяла Слатина за срок от 24 часа.", "date": "2019.02.16", "title": "Непълнолетно момиче преби дядо с метална тръба за 160 лева във Врачанско"}
{"url": "https://www.24chasa.bg/novini/article/7301819", "text": "Католическата църква лиши от духовен сан бившия архиепископ на Вашингтон Тиодор Маккарик заради обвиненията срещу него в сексуални посегателства, предадоха световните агенции, като се позоваха на изявление на Светия престол. Решението е окончателно и не подлежи на обжалване, информира БТА. През юли Светият престол отне кардиналското звание на Маккарик - първия по рода си случай от близо един век. Сега 88-годишният американец стана най-известната фигура в Католическата църква, лишена от духовен сан в съвременната епоха, отбелязва Ройтерс. Франс прес посочва, че решението бе обявено в навечерието на насрочена от 21 до 24 февруари във Ватикана голяма среща, посветена на сексуалните посегателства от католически свещеници. Обвиненията срещу Маккарик за датиращи отпреди десетилетия сексуални посегателства станаха публично достояние едва миналата година. Това предизвика голям скандал, в който бе замесен и папа Франциск, припомня ДПА. Главата на Римокатолическата църква бе обвинен от бивш посланик на Ватикана във Вашингтон, че е прикривал престъпленията на Маккарик. Няма обаче доказателства в подкрепа на тези твърдения.", "date": "2019.02.16", "title": "Католическата църква лиши от духовен сан бивш архиепископ заради сексуални посегателства"}
{"url": "https://www.24chasa.bg/novini/article/7301842", "text": "Турция няма да отстъпи от сделката за покупка от Русия на зенитно-ракетни системи С-400, заяви турският президент Реджеп Тайип Ердоган, цитиран от Ройтерс и БТА. Лидерът на Турция каза това днес, ден след изтичането на неофициалния краен срок, определен от Вашингтон, в който Анкара трябваше да отговори на конкурентно предложение на САЩ. Представители на САЩ предупредиха, че ако Турция продължи процеса по придобиване на руските системи, Вашингтон ще оттегли офертата си да продаде на страната системи Пейтриът на стойност 3,5 милиарда долара. Те казаха също, че това ще постави на риск и покупката на самолети Ф-35 от Турция, а може да доведе и до евентуални санкции от страна на САЩ. \"Ние сключихме сделката за С-400 с Русия и е изключено да отстъпим. Това е приключен въпрос\", каза Ердоган, цитиран от частната турска телевизия НТВ. Президентът добави, че Турция е отворена за покупка на системи Пейтриът от САЩ, стига това да служи на интересите на неговата страна. Той добави обаче, че все още има някои въпроси, отнасящи се до доставките и производството, които се обсъждат със САЩ. \"Администрацията на САЩ разглежда позитивно въпроса за ранните доставки, но не казват нищо за съвместното производство или за кредит. Ние продължаваме да действаме въз основа на обещанието за доставки на С-400 през юли\", каза Ердоган. Официалната оферта на САЩ за покупка от Турция на системи Пейтриът изтича в края на март, казаха пред Ройтерс американски представители, след което следва да бъде представена нова оферта. САЩ поискаха от Турция да даде поне неофициален отговор до 15 февруари дали ще продължи с придобиването на С-400 от Русия. Не е известно дали Турция е отговорила на предложението на САЩ, отбелязва агенцията.", "date": "2019.02.16", "title": "Ердоган: Турция няма да отстъпи от сделката за покупка на руските С-400"}
{"url": "https://www.24chasa.bg/novini/article/7301841", "text": "Срещата с руския външен министър Сергей Лавров не постигна никакъв напредък по изглаждане на разногласията за Договора за ликвидиране на ракетите със среден и малък обсег (ДЛРСМО), заяви днес генералният секретар на НАТО по време на Мюнхенската конференция по сигурността, цитиран от ДПА и Франс прес. \"Нямаше никакви нови сигнали от руска страна\", каза Столтенберг след срещата си с Лавров през първия ден от конференцията. САЩ съобщиха в началото на месеца, че ще излязат от ДЛРСМО от 1987 г., с одобрението на съюзниците си от НАТО, считано от 2 август т.г. Те обвиниха Русия за системно нарушаване на договора в продължение на няколко години, по-специално по повод разполагането на новите руски ракети 9М729 или SSC-8 според класификацията на НАТО. В отговор Москва на свой ред обвини Вашингтон, че нарушава договора. За новата руска ракета се твърди, че може да носи ядрен заряд и да достигне обсег от 2000 км. Русия уверява, че максималния обсег на ракетата е едва 480 км, поради което тя не попада под действието на договора, забраняващ разполагането в Европа на ракети с обсег от 500 до 5500 км.", "date": "2019.02.16", "title": "Столтенберг: Няма никакви нови сигнали от руска страна за договора за ракетите"}
{"url": "https://www.24chasa.bg/novini/article/7301869", "text": "Швейцарският актьор Бруно Ганц, известен с ролята на Адолф Хитлер във филма \"Крахът на Третия райх\" (2004), почина на 77-годишна възраст, предадоха ДПА и Франс прес, цитирани от БТА. Ганц, считан за един от водещите филмови и театрални актьори в немскоезичния свят, е починал от рак, заобиколен от близките си, съобщава мениджърката му Патрисия Баумбауер. Бруно Ганц е известен и с ролята на ангела Дамиел във филма \"Криле на желанието\" (1987) на Вим Вендерс. В холивудската версия \"Град на ангели\" в образа се превъплъщава Никълъс Кейдж. Най-прочутата роля на Ганц обаче остава тази на Адолф Хитлер. Сцената от филма, в която диктаторът изпада в ярост, след като офицерите му го информират за поражението му, е гледана милиони пъти в Ютюб. Не по-малко са и пародиите, базирани върху нея.", "date": "2019.02.16", "title": "Актьорът Бруно Ганц, прочул се с ролята на Хитлер, почина на 77-годишна възраст"}
{"url": "https://www.24chasa.bg/novini/article/7301848", "text": "Мъж загина в тежка катастрофа на международния път Е-79 между Мездра и Ботевград .Тир навлязъл в насрещното платно след изпреварване и ударил челно пътуващ към София „Фолксваген пасат“ . На място от удара е загинал 49-годиния водач на леката кола Усин К. от ромската махала на врачанското с. Попица. С тежки наранявания и с опасност за живота е съпругата му, пътувала на предната седалка до него. След жестокия сблъсък двете возила изхвърчали извън пътното платно. Заради инцидента едното платно на натоварения път е блокирано от ремаркето на камиона. Вече са се образували опашки от двете страни на шосето, а полицията регулира трафика.", "date": "2019.02.16", "title": "Тир удари челно лека кола и уби шофьора й на място между Мездра и Ботевград"}
{"url": "https://www.24chasa.bg/novini/article/7301840", "text": "Вицепрезидентът на САЩ Майк Пенс призова днес страните от НАТО да дават повече пари за отбрана. САЩ не могат да стоят безучастно, докато съюзници от Алианса купуват оръжия от изток, заяви още Пенс в изказването си на Мюнхенската конференция по сигурността, предаде Ройтерс, цитирана от БТА. \"Ние няма просто да гледаме как наши съюзници купуват оръжие от наши противници\", предупреди вицепрезидентът на САЩ, цитиран от ТАСС. \"Няма да можем да гарантираме мира на Запад, ако наши съюзници зависят от Изтока\", подчерта Пенс. Вицепрезидентът на САЩ призова освен това ЕС да признае председателя на венецуелския парламент Хуан Гуайдо за \"единствения легитимен президент на Венецуела\". Пенс отправи своя апел не просто към отделните страни членки на Европейския съюз, а към блока като цяло, отбеляза Ройтерс. Гуайдо, който се самопровъзгласи за президент на Венецуела и бе подкрепен от Съединените щати и други страни, заслужава \"останалата част на света\" да го признае, каза вицепрезидентът на САЩ. Той нарече венецуелския президент Николас Мадуро \"диктатор, който трябва да се оттегли\". Пенс настоя европейските страни да се оттеглят от ядреното споразумение с Иран и да се отнесат сериозно към заплахата, каквато представлява използването на телекомуникационни съоръжения, доставяни от китайската компания Хуавей (Huawei), отбеляза АП. САЩ ще продължат да преследват \"останалите джихадисти от \"Ислямска държава\" въпреки предстоящото изтегляне на техните военни части от Сирия, заяви Пенс на конференцията в Мюнхен, цитиран от АФП. \"САЩ ще запазят силно присъствие в района и ще продължат да преследват останките от \"Ислямска държава\" навсякъде и винаги, когато си подадат мръсната глава\", заяви Пенс на форума в Мюнхен.", "date": "2019.02.16", "title": "САЩ: Не можем да гарантираме мира на Запад, ако наши съюзници зависят от Изтока"}
{"url": "https://www.24chasa.bg/novini/article/7301882", "text": "Вицепрезидентът на САЩ Майк Пенс призова днес ЕС да признае председателя на венецуелския парламент Хуан Гуайдо за \"единствения легитимен президент на Венецуела\", предаде Ройтерс, цитирана от БТА. Агенцията отбелязва, че Пенс е отправил своя апел не просто към отделните страни членки на Европейския съюз, а към блока като цяло. Гуайдо, който се самопровъзгласи за президент на Венецуела и бе подкрепен от Съединените щати и други страни, заслужава \"останалата част на света\" да го признае, каза вицепрезидентът на САЩ. Той нарече венецуелския президент Николас Мадуро \"диктатор, който трябва да се оттегли\".", "date": "2019.02.16", "title": "Майк Пенс призова ЕС да признае Хуан Гуайдо за президент на Венецуела"}
