{"url": "https://www.24chasa.bg/novini/article/7396344", "text": "Тримата цигани, които пребиха продавач в Габрово заради забележка, бяха преместени в четвъртък в следствените арести във Велико Търново. Решението на Габровския районен съд дойде, след като от местния арест изказаха опасения, че при тях не могат да гарантират сигурността на арестантите. В сряда вечерта стотици протестиращи излязоха на протест срещу насилието и своеволията на ромите. Спонтанно тръгнаха към следствения отдел и не без намеса на провокатори щурмуваха вратите с намерение да се саморазправят със задържаните. Строшиха вратата на ареста, но полицията успя да ги удържи. Затова пък протестът прерасна в размирици по улиците на Габрово. “Имаше данни за нерегламентирано събиране пред община Габрово. То беше мирно, бяха взети мерки за охрана. Впоследствие част от участниците са се насочили към областния арест, ситуацията в даден момент ескалираше”, обясни главният секретар на МВР Ивайло Иванов. И допълни, че е разпоредил да се включат и полицаи от съседни градове. Полицейско присъствие в града щяло да има, докато напрежението не се тушира напълно.  В сряда вечерта радикално настроени младежи поели на групи, въоръжени с дървени колове и железа, и извършиха погром на няколко цигански къщи. Домовете бяха празни, макар в тях да светеха лампите и да работеха телевизори. Още през нощта градът почерня от жандармерия. Бяха Пристигна по спешност и вицепремиерът Томислав Дончев. ( .) Местните се шегуваха, че такова нашествие на жандармерия не е имало от 9 септември 1944 г. Възмущението избухна, след като в социалните мрежи се появи клип с непредизвикан побой от трима над Венцислав Иванов, служител на денонощен магазин. в сряда отново бяха арестувани и бяха обвинени за жесток побой по хулигански подбуди на длъжностно лице. При засилена охрана на съдебната палата вчера спешно бяха гледани мерките им за неотклонение. Съдът ги остави за постоянно зад решетките, защото се оказаха криминално проявени, неграмотни и многократно осъждани. Йордан Асенов има завършен само V клас, а по-големият му брат -Петко, е абсолютно неграмотен. Племенникът Никола Монев пък има завършен VII клас, но не може да чете и пише. Йордан, който е започнал боя, е извършил нападението в изпитателния срок на присъда от 2016 г., когато е осъден на 1 г. и 3 месеца условно за противозаконно отнемане на кола. Петко Асенов също е неколкократно осъждан. Последната му присъда е от 2015 г. за кражба. Изтърпял е 8 месеца зад решетките и е освободен през пролетта на 2016 г. 20-годишният Никола е лежал за опит за грабеж като непълнолетен. Излязъл е през юни 2017 г. след година зад решетките. Тримата отказали да дават обяснение пред разследващите, но охотно разказваха пред съда. “Влязохме да си купим цигари. Вътре имаше момче - дразнихме се с него. Излязохме, аз му ударих шамар, после пак влязохме. Тогава дойде продавачът и ни каза да излезем. Той ме бутна в гърдите да изляза, иначе щял да ме удари. Започнахме да се бутаме и така започна боят. И Никола започна да го удря. Брат ми опитваше да ни разтърве”, разказа Йордан. Всички твърдяха, че съжаляват. Йордан поиска да бъде пуснат, за да се грижи за баща си, който е с инсулт, и за майка си - с 3 инфаркта. Братът, който живее на друг адрес, поиска да го пуснат, за да не му отнемат 5-годишното дете. Двамата работят в сметосъбирането в Габрово. Служебните адвокати на обвиняемите настояха, че става дума за обикновено битово сбиване. Според тях медиите и някои политически кръгове, а ако нападателите не били цигани, никой нямало сега да бъде в съда. В Габрово започна бутане на необитаеми общински къщи, в които има риск да се самонастанят роми. За ден паднаха 5 постройки, а общо посочените в заповедта на кмета са 13. - Очевидно е натрупано напрежение. Има и конкретна провокация, която е в основата. Разбира се, трябва да си дадем сметка, че това са емоции, трупани от много време, и да кажем, че не е само в Габрово. Но в конкретния случай на габровци им е трудно да приемат, че някой е по-специален, за когото законите не важат. И това промени статуквото. Това е усещането, че определени групи се ползват с безнаказаност. Аз не искам да ползвам език на омразата, но факт е, че една голяма част от хората е убедена, че има граждани, на които не може да им бъде дирена сметка за всички нарушения на закона и правилата. И това е причината за народния гняв.   - В конкретната ситуация големият приоритет е ситуацията в Габрово да се успокои. Да няма насилие, да няма разрушения. По-същественият въпрос е как принципно би могла да се разреши ситуацията. Затова са необходими действия от всички институции. Това не е работа само на изпълнителната власт, нито само на местната, не е работа само на полицията. Тук трябва да споменем и съдебната система. Държавата дължи отговори на цялото общество - какви решителни мерки ще вземе, за да няма подобно усещане. - Има заповед на кмета до РПУ да бъдат извършени проверки на всички адреси, където има данни, че са обитавани от лица без адресна регистрация. Да се провери на какво основание са тук, какво правят. Най-големият приоритет обаче е ситуацията в Габрово да остане спокойна. За целта има достатъчно полиция и жандармерия. Извършват се и профилактични действия по отношение на лица с криминални регистрации. - Общественият гняв е справедлив, но гневът невинаги е добър съветник. Много е лесно да се екзалтираме, много е лесно, особено понякога, ако сме много, да искаме да набием някого. Но това невинаги е хубаво и е противозаконно. В крайна сметка раздаването на справедливост е в ръцете на държавата и затова тя трябва да си стои на мястото. Казах ѝ, че кметът е длъжен да покаже, че има и силата, и смелостта, и решителността да покаже, че никой не е извън закона. Няма да може да го направи сама. Ще ѝ е необходима подкрепата на всички институции. - Най-лесно е да ви отговоря, че това е политически инспирирано. Имам подобни данни, но не твърдя такова нещо. Не твърдя, че протестът и вълнението на хората са политически инспирирани. Може да има опити те да бъдат използвани. Тук има автентична гражданска енергия. За съжаление, аз нямам право да протестирам. - Колкото е необходимо, аз имам много други задачи, но ще остана, докато е необходимо. Правомощията на кметовете според законите в България позволяват на местните власти единствено да констатират проблемите, свързани с реда и сигурността. Така от Националното сдружение на общините в България (НСОРБ) отговориха на вицепремиера Красимир Каракачанов, който заяви, че местната власт първа трябва да реагира, когато в града има самонастанили се или незаконни постройки и да пресича този процес, а не да чака полицията да реши проблема, когато вече положението е ескалирало. В четвъртък сутринта той извика на извънредна среща в МС вътрешния министър Младен Маринов и главния секретар Ивайло Иванов заради напрежението в Габрово. Общините към момента нямат законово определени правомощия по опазване на обществения ред в Закона за местното самоуправление и местната администрация, се казва в становището на НСРОБ. Законовата възможност за създаване на Общинска полиция е силно ограничена за местните власти. В тази връзка през последните 10 г. сдружението на българските общини е правило предложения до всички правителства и пред всички състави на парламента за промени в закона за местно самоуправление, които да дадат възможност на общините за създаване на собствени звена за контрол по опазване на обществения ред, изпълнение на актовете на органите на местната власт, опазване на общинското имущество, организация на движението. Настояваме общинските служители в тези звена да могат да изискват документи за самоличност, да задържат нарушителите до пристигане на полицейски орган, да отправят писмени предупреждения на потенциални нарушители и др. Целта на тези предложения винаги е била да има допълване между функциите на институциите, а не припокриване на техните задачи, казват от сдружението.", "date": "2019.04.11", "title": "След щурм на ареста в Габрово местят ромите биячи в Търново (Обзор)"}
{"url": "https://www.24chasa.bg/novini/article/7396260", "text": "Основателят на сайта \"Уикилийкс\" Джулиан Асанж прекара 2487 дни в еквадорското посолство в Лондон, в което потърси убежище, преди да бъде арестуван днес, съобщи Франс прес. Асанж бе обвинен в Швеция за изнасилване и сексуална агресия. За да избегне арест по тези обвинения, той потърси убежище в посолството на Еквадор в Лондон на 19 юни 2012 г. Двете дела срещу него в Швеция бяха прекратени съответно през 2015 г. и 2017 г., предаде БТА. Асанж е в основата на публикуването през 2010 г. на стотици хиляди секретни американски документи. Заради това САЩ му предявиха обвинение. Днес американското министерство на правосъдието поясни, че обвинението е за \"информационно пиратство\" заради това, че е заговорничил заедно с Челси Манинг, бивш анализатор от военното разузнаване на САЩ, за да проникнат в компютърни мрежи и да получат достъп до класифицирана информация. Асанж може да получи до пет години затвор. Днес Асанж беше лишен и от еквадорско гражданство, което Кито му беше предоставил преди две години. \"Уикилийкс\", основана през 2006 г., първо стана известна през 2009 г., когато публикува хиляди съобщения от пейджъри, пратени в САЩ на 11 септември 2001 г. Днес сайтът твърди, че е публикувал общо над 10 милиона документа, касаещи финансите, сферата на шоубизнеса и политиката. През 2010 г. световната преса публикува над 700 000 американски поверителни документа, предоставени на \"Уикилийкс\" от Манинг. Документите бяха публикувани на три порции. През юли бяха публикувани 70 000 документа за операциите на международната коалиция в Афганистан. През октомври - 400 000 документа, касаещи американската инвазия в Ирак. През ноември на същата година \"Уикилийкс\" публикува с помощта на пет големи медии - \"Ню Йорк таймс\", \"Гардиън\", \"Шпигел\", \"Монд\" и \"Паис\" - над 250 000 секретни документа, разкриващи кулисите на американската дипломация. След тези разкрития Асанж се превърна в обществен враг номер едно в САЩ. В началото \"Уикилийкс\" беше плод на сътрудничество между математици, по-специално китайски дисиденти, и беше насочен срещу репресивни режими в Азия, в бившия съветски блок, субсахарска Африка и Близкия изток. Но повечето разкрития бяха направени в ущърб на САЩ и често от това се възползваше Русия, отбелязва Франс прес. Русия е заподозряна, че е в основата на изтичането на вътрешни имейли на Демократическа партия в САЩ, публикувани от \"Уикилийкс\" през лятото на 2016 г. Сайтът разкри и случаи, при които САЩ са шпионирали свои съюзници (френски президенти, германското канцлерство). \"Уикилийкс\" е обвиняван, че излага на опасност хората, чиято самоличност разкрива в името на прозрачността. През годините редица медии и личности се дистанцираха от него, въпреки че Асанж твърди, че работи с над 110 медийни организации по света. \"Уикилийкс\" е свързван с имената на Челси Манинг и на Едуард Сноудън. През 2010 г. 31-годишната сега Челси Манинг, по онова време военнослужещ от мъжки пол на име Брадли Манинг, предаде на \"Уикилийкс\" над 700 000 поверителни документа, свързани с войните в Ирак и Афганистан. Сред тях бяха повече от 250 000 дипломатически грами, чието публикуване хвърли Съединените щати в смут, припомня Франс прес. Брадли Манинг бе осъден на 35 години затвор, от които излежа седем, преди да бъде помилван от тогавашния президент Барак Обама през 2017 г. Той междувременно бе започнал процедури по смяна на пола и малко след като бе освободен, официално стана жена на име Челси Манинг. Но през март 2019 г. Манинг отново беше задържана заради отказ да свидетелства по разследване срещу \"Уикилийкс\". Бившият служител на американската Агенция за национална сигурност Едуард Сноудън, разкрил през 2013 г. американската програма за масово следене, също се ползва от активна подкрепа на \"Уикилийкс\", въпреки че не избра този сайт, за да направи разкритията си. Именно Асанж му препоръча да отиде в Москва, за да избегне американското правосъдие.", "date": "2019.04.11", "title": "Асанж и \"Уикилийкс\" - разкрития и полемики"}
{"url": "https://www.24chasa.bg/novini/article/7396269", "text": "Намерението на косовските власти да учредят в Прищина със съгласието на ЕС съдебна структура, която ще се заеме с военните престъпления на висшето командване на югославската армия от времето на острата фаза на конфликта в Косово, противоречи на международните договорености за уреждане на положението в Косово, заяви днес говорителката на руското външно министерство Мария Захарова, цитирана от ТАСС. Мисията на ЕС в областта на върховенството на закона в Косово предаде тези дела на местните /косовски/ съдилища в рамките на съкращаване на мандата й, отбеляза Захарова. Вместо да насърчава косовските власти да осъществяват задълженията, които са поели в рамките на диалога с Белград, евросъюзът се фокусира върху необосновано с нищо предаване на компетенции в крайно чувствителната сфера на правосъдието. Косовските съдебни структури, които неведнъж са доказали своето пристрастие и абсолютна недееспособност, получават по такъв странен начин пълномощия, които изначално бяха запазени за присъствието на ООН в областта и впоследствие делегирани на друга структура, а именно на мисията на ЕС в областта на върховенството на закона, като възможност за тяхното предаване на Прищина тогава не се предвиждаше, отбеляза Захарова, цитирана от БТА. По думите й подобни решения \"не спомагат за изграждане на доверие между страните и са в състояние да предизвикат изостряне на ситуацията в областта\". \"Ние разглеждаме тази стъпка като фактическо самоотстраняване на евросъюза от уреждането /на положението/ и като по-нататъшна дискредитация на посредническата му роля в диалога между Белград и Прищина\", подчерта Захарова.", "date": "2019.04.11", "title": "Захарова: ЕС разширява пълномощията на Косово въпреки международните договорености"}
{"url": "https://www.24chasa.bg/novini/article/7396290", "text": "„Означението „планински продукт“ най-накрая ще достигне и българските производители. Предложението за наредба е публикувано за дискусия до 10.05.2019 г. Призовавам дотогава, възможно най-много производители да се запознаят с текста и да дадат обратна връзка, защото това означение ще помага на тях.“ Това коментира българският евродепутат Момчил Неков във връзка със започналата обществена дискусия за въвеждане на термина за качество „планински продукт“. Терминът за качество планински продукт се въвежда за първи път в европейското законодателство през 2012 г., като де факто прилагането му за държавите-членки започна през 2014 г. Терминът не е задължителен, но е отлична възможност за страни като България, в която близо 40% от територията попадат в т.нар. планински и пред-планински региони. По инициатива на Момчил Неков започна работа по въвеждането на термина у нас преди близо 2 години. Той самият организира две работни групи и редица срещи с производители от планинските региони в страната. На 1-ви юни 2018 г. българският евродепутат изпрати и предложение за наредба за въвеждане на термина за качество. С приемането на термина, страната ни ще е осмата държава-членка, която е въвела или е в процедура по въвеждане на термина. Другите страни са Австрия, Франция, Германия, Италия, Румъния, Словения и Чехия. „Целта на терминa е да се даде видимост на планинските продукти, за производството на които са необходими повече ресурси, отколкото за голяма част от другите региони. Популярността му расте в Европа. Производителите у нас също проявяват жив интерес към нововъведението. Това е пример за въвеждане на добри европейски практики и у нас, не по задължение или диктовка, а с цел помагане и защита на родните производители.“ коментира още Момчил Неков.   Терминът ще може да бъде използван от планински производители на селскостопански продукти в преработено или непреработено състояние като мляко, сирене, кашкавал, месо и месни продукти, мед и други.  Заинтересованите страни могат да дадат обратна връзка и да се включат в обсъждането на проекто-наредбата на следния линк: http://strategy.bg/PublicConsultations/View.aspx?lang=bg-BG&Id=4279", "date": "2019.04.11", "title": "Момчил Неков: Открита е обществена консултация за термина „планински продукт“"}
{"url": "https://www.24chasa.bg/novini/article/7396289", "text": "Шведската прокуратура заяви днес, че е получила официално искане за възобновяване на прекратеното през 2017 г. разследване за изнасилване срещу основателя на \"Уикилийкс\" Джулиан Асанж от адвокат на предполагаемите жертви, предадоха Ройтерс и ТАСС. \"След днешните съобщения в медиите, че Джулиан Асанж е арестуван в Лондон, адвокатът в Швеция е поискал да бъде възобновено шведското предварителното разследване за изнасилване\", каза прокуратурата, предаде БТА. Тя заяви, че въпросът ще бъде проучен, за да се реши как да се действа по-нататък, но каза, че не може да посочи времеви срок, в който ще бъде взето решение. Предварителното разследване може да бъде възобновено, докато не е изтекъл давностният срок за предполагаемото престъпление. В случая той изтича в средата на август 2020 г.", "date": "2019.04.11", "title": "Искат подновяване на разследването срещу Асанж за изнасилване"}
{"url": "https://www.24chasa.bg/novini/article/7396308", "text": "Румънският президент Клаус Йоханис, който се срещна днес с представители на парламентарните партии извън управляващата коалиция, заяви, че всички участници в консултациите са приели идеята за организиране на референдум по темата за правосъдието, предаде Аджерпрес. \"Всички прегърнаха идеята за организирането на референдум (. . .) Всички бяха съгласни, че хората трябва да бъдат насърчени да участват\", заяви Йоханис. \"Всички присъстващи изразиха безпокойство във връзка с развитията в областта на правосъдието. Казах им, че тази атака на Социалдемократическата партия срещу правосъдието, която продължава повече от две години, трябва да получи отговор от страна на румънците. И това е референдумът\", предаде БТА. Държавният глава се срещна днес с делегациите на Национално-либералната партия (НЛП), Съюз за спасение на Румъния (ССР), партия Народно движение (ПНД), Демократичен съюз на унгарците в Румъния (ДСУР) и на групата на националните малцинства. Лудовик Орбан и Дан Барна, лидерите на двете най-големи опозиционни партии - НЛП и ССР, заявиха след разговорите, че \"напълно подкрепят\" инициирания от държавния глава референдум. Лидерът на ПНД Еуджен Томак каза, че е предложил в референдума да бъде включен въпрос за намаляване на броя на парламентаристите, за премахване на специалните пенсии или за избор на кметовете в два кръга. Хунор Келемен, лидер на ДСУР, заяви, че неговата формация ще направи всичко възможно, за да мобилизира електората за участие както в европарламентарните избори на 26 май, така и в референдума, който ще се състои в същия ден. Консултациите продължават и утре, когато са поканени делегациите на двете партии от управляващата коалиция - Социалдемократическата партия (СДП) и Алианс на либералите и демократите (АЛДЕ). Миналата седмица президентът каза, че референдумът ще има две теми: забрана на извънредните постановления в областта на правосъдието и наказателната политика, и забрана на амнистията и помилването на осъдени за корупционни престъпления.", "date": "2019.04.11", "title": "Йоханис: Всички участници в днешните консултации приемат идеята за референдум"}
{"url": "https://www.24chasa.bg/novini/article/7396338", "text": "Важният въпрос в аферата с имотите на властта е кой ще проверява проверяващите, защото случаите от последните седмици засегнаха и прокуратурата, и КПКОНПИ. Това заяви пред   радио председателят на Съюза на съдиите в България Калин Калпакчиев. Според него един от основните въпроси, който повдигна сагата е дали системата за проверка на имуществото, което се декларира е ефективна. „Ние съдиите повече от 10 години декларираме имуществото си първо пред Сметната палата, а сега пред Инспектората. За съжаление наблюденията са, че тези декларации освен за съответствие не водят до проверки по същество. Данните и фактите, които се появиха в резултат на журналистически разследвания са публични. Всички тези данни са били декларирани, но никой от проверяващите органи – Инспектората, КПКОНПИ, Сметната палата, не е установил нередности или не е извършил проверки по същество“, каза Калпакчиев. По думите ми идва и въпросът дали лицата, които са избрани в тези органи са избрани в процедура, която гарантира тяхната компетентност и безпристрастност. „Тези органи към момента не са си свършили работата. Каквито и промени да се направят в законите, няма да доведат до резултат ако не се избират хора, които да прилагат тези закони добросъвестно и безпристрастно“, допълни председателят на Съюза на съдиите. Калпакчиев обясни, че ако в нотариалния акт са вписани цени, които са лъжливи и неверни, това може да се счита за данъчно или документно престъпление. „Всеки случай трябва да се разглежда отделно, но специално за данъчните престъпления наказанията са лишаване от свобода за период от 1 до 6 години и глоба до 2000 лева“, заяви още той. Председателят на Съюза на съдиите изрази опасение, че винаги при подобни скандали съществува опасност институциите да бъдат употребени. „Ставали сме свидетели как институциите могат да бъдат използвани за саморазправа, особено прокуратурата“, допълни той.", "date": "2019.04.11", "title": "Шефът на Съюза на съдиите за \"Апартамент гейт\": КПКОНПИ не си е свършила работата"}
{"url": "https://www.24chasa.bg/novini/article/7396305", "text": "- Прекрасно е, че чествате 70-годишнината на НАТО, годишнина на една велика институция с почти 30 члена, която вече 70 години гарантира мира и сигурността в Европа и навсякъде по света. България стана част от НАТО преди 15 години. Заради това и ние, “Дженерал дайнамикс”, като партньор на много държави от НАТО и партньор на българските въоръжени сили присъстваме тук. Така показваме нашето желание да сме близък и стабилен партньор на българското правителство и армията. - Ние сме партньор на много държави в НАТО, както вече казах. Логично е да опитаме да подкрепим усилията на България да постигне оперативна съвместимост със съюзниците си в Алианса. Ние предлагаме партньорство, което може да доведе до постигането на тази съвместимост както от армията, така и от индустрията. Оперативната съвместимост за армията означава да има такива способности и техника, че да може да действа заедно с останалите армии в НАТО като американската, канадската, румънската, белгийската, испанската. Ние с които България си съдейства. Като част от НАТО оперативната съвместимост с останалите армии в съюза е ключова. А ние сме най-популярният доставчик на различни системи в НАТО. Надяваме се, че ще можем да сме партньор и на въоръжените сили на България. Ние искаме да сме дългосрочен партньор и на българската индустрия. - Ние сме изключително ценен партньор именно в тази посока. Индустриално сътрудничество осъществяваме примерно в Румъния както с пряко сътрудничество, така и с предаване на ноу-хау. Там имаме партньорство и в електрониката, и в металургията. Такова индустриално сътрудничество можем да изградим и в България. Вече сме имали 4-5 обиколки в страната, за да подберем наши партньори. И сме изключително впечатлени от способностите на българските предприятия. И това, което може да правим в България, вече го правим в Румъния, Чехия, Белгия, Португалия. Важно е да отбележим, че при трансфера на технологии ние осигуряваме и обучение, партнираме си с университетите, с развойни центрове и това не е ограничено само до конкретната програма, по която работим с всяка от страните. Ние търсим и възможности както на местно, така и на глобално ниво да разширим линията си на доставки за всяко едно производство на General Dynamics ELS. И България също може да е партньор в производството на компоненти за нашите производства. Ще ви опиша случващото се в Румъния. Там подписахме договор за доставка на около 200 бойни машини и комуникационни системи. И партнираме в производството с местни партньори. Паралелно преоборудвахме завод, подобен на българския ТЕРЕМ, така че да може да произвежда модерно военно оборудване. Сега обучаваме в наши центрове в Швейцария персонал за тези производства. Такова партньорство можем да постигнем и в България. - Не бих се ограничавал до тези 20%, защото това означава да останем само в производството и доставката на машините за пехотата. Ние търсим много по-дългосрочно и широко сътрудничество с българската индустрия. Вярвам, че тези 20% са само началото, а всъщност - Искам да подчертая две много важни неща. Първо, ние осигуряваме комплексно решение. Ние не искаме да сме просто доставчик на определено оборудване, а дългосрочен партньор. Освен това бойните машини “Пираня”, които предлагаме, са с най-високата оперативна съвместимост в НАТО в сравнение с всички останали на пазара. Предлагаме огромно разнообразие от машини, а също така и решения в комуникацията, киберсигурността. Ние произвеждаме най-използваните в държавите в НАТО комуникационни системи . И България може да се възползва от това. Още повече, че оръжейните системи на машините ще бъдат произведени в България и ще бъдат интегрирани от нас.", "date": "2019.04.11", "title": "Йенс Бауер, старши директор “Международен бизнес” и член на борда на General Dynamics European Land Systems: Искаме да сме дългосрочен партньор на България - впечатлени сме от способностите на вашите предприятия"}
{"url": "https://www.24chasa.bg/novini/article/7396353", "text": "Съветът за сигурност на ООН ще се събере на извънредно заседание при закрити врата за Судан след военния преврат в страната днес, с който бе свален от власт дългогодишният президент Омар ал Башир. Очаква се то да се състои утре, предаде Франс прес, като се позова на дипломатически източници. Заседанието е било поискано от Съединените щати и от петте държави от Европейския съюз, които в момента са членове на Съвета за сигурност - Франция, Великобритания, Германия, Белгия и Полша, предава БТА. ЕС следи внимателно ситуацията в Судан, каза говорителката на Европейската комисия Мая Кочиянчич, цитирана от ТАСС. Тя отправи апел за въздържане от насилие в африканската страна. Европейският съюз, \"както винаги, призовава за мирен, легитимен и всестранен политически диалог, който да отчита стремежите на суданския народ, а също така и необходимостта от политически и икономически преобразувания\", каза Кочиянчич. Египет изрази \"пълно доверие\" в суданската армия и народ, предаде ДПА, като се позова на комюнике на министерството на външните работи на съседната страна. Напълно подкрепяме \"решенията и свободната воля на суданския народ\", се подчертава в текста. Комюникето потвърждава \"твърдата решимост (на Египет) да запази дълбоките връзки между двата народа в долината на (река) Нил\".", "date": "2019.04.11", "title": "Съветът за сигурност на ООН на извънредно заседание утре за Судан"}
{"url": "https://www.24chasa.bg/novini/article/7396155", "text": "Имаме 21 месеца, за да транспонираме нова директива за аудио-визуални услуги, която да позволи законът да влезе в интернет, като ще обхване всички сайтове с аудио-визуално съдържание, каза пред   Бетина Жотева, член на Съвета за електронни медии. Тя обясни, че сайтовете се конкурират вече с телевизията и радиото, а младите се информират основно чрез мрежата, затова е необходимо да се пресекат фалшивите новини. Жотева бе категорична, че това не е цензура, а подпомагане на добрата журналистика да остане такава. „От средата на ноември миналата година тази директива седи на сайта на Eurolex и чака някой да я прочете. Предстои голяма промяна в Закона за радио и телевизия, където би трябвало да намери място новата директива. Би трябвало да се припознаят сайтовете като електронни медии и всеки един сайт, който съдържа някакво аудио-визуално съдържание, да подлежи на регулация. Това не може да бъде наречено цензура, просто същите правила ще се прилагат”, каза тя. \"Става въпрос за една Директива за аудио и визуалните медийни услуги, която ЕС преди 3 г. прецени, че тази, която беше приета 2010 г. и транспонирана в българското законодателство, е твърде остаряла. Последните 3 г. 28 държави членки представители на различни организации – телевизии, неправителствени организации, регулатори и на министерствата на културата, седнаха и написаха нова Директива за аудио и визуалните медийни услуги, която е много по-широк обхват, защото човечеството вече се изнесе в интернет“, добави Бетина Жотева. Според нея в стария закон може да има нов раздел за електронните медии, към който да се включват и сайтовете. „Беше разширен обхватът на аудио-визуалните услуги, да влезе в интернет, където са формите за споделяне на видеото, социалните мрежи, сайтовете, където има аудио-визуална информация, но написаната не подлежи на регулация”, поясни тя.", "date": "2019.04.11", "title": "СЕМ: Предстои голяма промяна в Закона за радио и телевизия"}
{"url": "https://www.24chasa.bg/novini/article/7396159", "text": "Полицията в Северна Македония съобщи, че е задържала петима души, включително двама китайски граждани и митнически служител, по подозрения за трафик на критично застрашен вид змиорки, предаде Асошиейтед прес. Полицията уточни, че четирима от заподозрените купили в България за купувач в Малайзия 60 килограма млади Европейски змиорки, известни и като стъклени змиорки, чиято стойност се оценява на 120 хиляди евро, предава БТА. Властите открили товара, скрит в автомобил, с който четиримата пътували, при рутинна пътна проверка. Полицията съобщи, че змиорките е трябвало да бъдат доставени в Куала Лумпур през летището в Скопие. Митническият служител е обвинен, че е позволил на четиримата свободно да преминат от България в Северна Македония.", "date": "2019.04.11", "title": "Разкриха трафик на застрашен вид змиорки в Северна Македония, купени са от България"}
{"url": "https://www.24chasa.bg/novini/article/7396174", "text": "Контраразузнаването в Нова Зеландия се опасява от действията на агенти от чужди държави, вкл. техните опити да влияят върху политици и да наблюдават имигрантските общности в страната. Възможна е и външна намеса в изборния процес в островната държава предвид глобалната тенденция за намеса в националните политики отвън, каза Ребека Китъридж, директор на Службата за сигурност и разузнаване на Нова Зеландия, цитирана от Ройтерс. \"В широк смисъл мога да кажа, че виждаме действия на държавни агенти, които ни тревожат\", каза тя по повод опити за въздействие върху политици чрез тайни дарения. \"Мотивирани държавни агенти умело намират слабости или сиви зони, които да им помогнат тайно да градят и прокарват влияние\", подчерта Китъридж пред парламентарна комисия, която проучва рисковете от външна намеса в последните избори през 2017 г., предава БТА. Тя съобщи, че службите за сигурност са изготвили план за реакция на заплахата от външна намеси, въпреки че такава намеса не е била установена за изборите през 2017 г. Според Китъридж намесата в новозеландските избори от агенти на чужди държави е \"вероятна и налице\". Тя добави, че нейната служба осъзнава, че чужди държави тайно наблюдават своята диаспора в Нова Зеландия, но не назова поименно нито една такава държава. Следващите избори в Нова Зеландия трябва да се състоят през 2020 г.", "date": "2019.04.11", "title": "Контраразузнаването на Нова Зеландия: Страната е под риск от външна намеса"}
{"url": "https://www.24chasa.bg/novini/article/7394481", "text": "Ден преди едно от последните заседания по делото срещу Иванчева на маса в заведение до пазара в столичния кв. “Младост 4” седят двама мъже. Това са Петко Дългеров, подсъдим заедно с бившата кметица като посредник за подкупа, и Стефан Дичев, видя човек на “24 часа”. Дичев е четвъртият арестуван на 17 април, когато с белязаните пари светват Иванчева, Петрова и посредника Дюлгеров. Той е в списъка на свидетелите, които трябваше да бъдат разпитани, но е отпаднал от него в хода на процеса. Не стана ясно дали е помогнал на това и други разследвания, или е нямало доказателства за негова съпричастност към престъплението. Според служители в община Младост, които са били свидетели на кметуването на Иванчева, тя е била изключително близка с Дичев, а той я посещавал редовно в кабинета ѝ, за което има и записи от камери. Прекарвали часове наред вътре. При ареста на 17 април Стефан Дичев е отведен първо в Трето районно управление, където е разпитван за връзките си с Иванчева. По време на разследването двамата са засичани заедно много пъти. В последните месеци преди арестите Иванчева и Дичев дори са пътували на воаяж в чужбина три пъти, последния от които в Париж. По това време разследването на прокуратурата и КПКОНПИ е пред реализация и я чакат да се върне, за да я хванат с подкупа. Иванчева и Дичев обаче изпускат самолета и се налага Биляна Петрова да им купи билети, защото не са имали пари. Няколко дни по-късно тя разказва това на нейни подчинени в община Младост. На разпита в полицията Дичев е дал информация за връзките си с Иванчева. Твърди, че я засичал случайно в самолетите. Регистрирани са общо три техни съвместни пътувания през последните няколко месеца до 17 април. Той обаче остава само свидетел по делото въпреки ареста в началото. Загадка е защо не е разпитван в съдебна зала. След това Дичев продължава да контактува както с нея, така и с посредника Петко Дюлгеров. Връзката между двамата е повече от 10-годишна, показа проверка на “24 часа”. Дюлгеров и Дичев са били членове на ГЕРБ до 2010 г. Тогава Петко Дюлгеров е изключен от партията заради съмнения, че върши нарушения като кмет на “Младост”. Същата е и съдбата на Стефан Дичев, разказват запознати с биографията им. Години по-късно Петко Дюлгеров става водещ на предаването “БГ Патриот” по телевизия “България 24”. Първият му гост е председателят на Национално движение “БГ Патриот” Петър Харалампиев. Последният беше и председател на Държавната агенция за българите в чужбина. Сега е в ареста по разследване на КПКОНПИ и Специализираната прокуратура за подкупи по схема за получаване на българско гражданство. Харалампиев беше арестуван 7 месеца след Иванчева, Петрова и Дюлгеров. Всъщност в последните месеци преди ареста им Стефан Дичев е бил близък както с Петко Дюлгеров, така и с Петър Харалампиев. В редакцията на “24 часа” има снимки на Дичев и Харалампиев от семинар на “БГ Патриот” в хотел до София. Събитието е на 21 април - 3 дни след като Дичев е освободен от ареста при акцията за подкупа на Иванчева. Преди това двамата са и в делегация, която пътува до Сърбия през февруари 2018 г. на която присъства и зам.-министър от квотата на “Обединени патриоти”. Стефан Дичев е пълномощник на фирми, които ударно строят детски площадки в София и особено в кв. “Младост”, докато Иванчева беше кмет. Дружествата са на баща му. Едно от тях има и договор за над 1 млн. лв. за доставка на пейки и кошчета в София, както и за проектирането на парка “Заимов”. Работата там обаче все още не е започнала.", "date": "2019.04.11", "title": "Стефан Дичев - четвъртият арестуван по делото \"Иванчева\" се размина и с разпит в съда като свидетел"}
{"url": "https://www.24chasa.bg/novini/article/7396176", "text": "Американските технологични гиганти Амазон, Епъл и Гугъл наемат персонал, специално да прослушва записи от т.нар. смарт спийкъри (умни говорители) на своите клиенти, предаде Би Би Си. Новината бе съобщена от „Блумбърг“ след разговор със служители на Амазон, предаде  И трите компании заявяват, че слушането на записи от хора се случва рядко и има за цел да подобри разпознаването на човешката реч. Но реакциите сочат, че много потребители не знаят, че може да бъдат подслушвани. Записите на Амазон има свой номер, първото име на клиента и серийния номер на устройството, което се използва. Някои от служителите заявиха пред „Блумбърг“, че често споделят помежду си забавни гласови файлове във вътрешен чат. Но понякога записите не са забавни и сочат към потенциално сексуално насилие. Колеги обаче им казвали, че не е работа на Амазон да се меси. По аналогичен начин действа и Епъл с гласовия си асистент Сири, за да подобри разпознаването на гласовите команди. Записите обаче нямат връзка с потребителя. Гугъл обяви, че негов персонал преслушва аудиозаписи от неговия Асистент, който е включен в повечето телефони със система „Андроид“, както в умния говорител Home.", "date": "2019.04.11", "title": "Технологичните гиганти слушат записи от домовете на клиентите си с умни говорители"}
{"url": "https://www.24chasa.bg/novini/article/7396215", "text": "Китайски учени имплантираха човешки ген, който играе роля в развитието на мозъка, на маймуни, за да изследват еволюцията на интелекта, съобщи АФП. За експеримента в института по зоология в Кунмин са използвани 11 макака резус. Учените са им имплантирали човешка версия на гена MCPH1, който има роля за развитието на мозъка на хората, предава БТА. Резултатите показват, че мозъкът на опитните маймуни се е развил за повече време, като този на хората. Животните са показали също по-добри резултати в тестовете за краткосрочна памет и време за реакция в сравнение с животните в природата. Размерът на мозъка на опитните маймуни обаче не се уголемил в сравнение с тези от контролната група. Само пет от маймуните са доживели до фазата на тестовете. Това е поредното изследване в Китай, което предизвика етични притеснения. Авторите подчертават, че са модифицирали само един от 20 000-те гена на макаците резус. Критиците им обаче изтъкват, че не трябва да се създава живо същество, което не може да живее в някакъв контекст.", "date": "2019.04.11", "title": "Китайски учени имплантираха човешки мозъчен ген на маймуни"}
{"url": "https://www.24chasa.bg/novini/article/7396213", "text": "Властите в Северна Македония съобщиха, че мъж е приет в болница, след като бил прострелян от караул при опит да влезе в основната военна база на страната в столицата Скопие, предаде Асошиейтед прес. В съобщение на министерството на отбраната се посочва, че мъжът бил прострелян в крака рано тази сутрин, след като пренебрегнал предупреждение на караула да не се доближава до оградения с телена мрежа периметър на казармата \"Гоце Делчев\", предаде БТА. Според съобщението караулът е произвел два предупредителни изстрела във въздуха, преди да насочи оръжието към приближаващия мъж, чиито мотиви остават неясни и който изглежда не е бил въоръжен. Той е хоспитализиран под полицейска охрана. Говорителят на армията Тони Яневски заяви за АП, че полицията и съдебните власти разследват инцидента.", "date": "2019.04.11", "title": "Мъж опита да влезе във военна база в Скопие, простреляха го"}
{"url": "https://www.24chasa.bg/novini/article/7396069", "text": "Ако децата не ходят на училище, след това няма да са пригодни за пазара на труда и няма да имат шансове за пълноценен и щастлив живот. Правото на образование е задължение на родителите, но много от тях са безотговорни към това и ние като държава трябва с всички инструменти да ги накараме да ходят на училище. Това обясни министърът на образованието Красимир Вълчев пред  . 13% от учениците са преждевременно отпаднали от училище, обясни още министърът. По думите му социалната помощ за родителите на такива деца се трансформира в подкрепа чрез училището. „Не разчитаме на родителите, още повече, че тези родители не са упражнили задължението си да осигурят присъствие на децата си в училище. Разчитаме на учебните заведения – те купуват обувки, дрехи, подпомагат децата. Помощите, които се спират, се възстановяват на училищата и детските градини – така помощта се трансформира”, каза Красимир Вълчев. Той обясни, че вече има възпроизведена неграмотност от поколение в поколение и много трудно се преодоляват културните причини. „Най-добрата социална помощ е образованието, това се опитваме да кажем на родителите”, отбеляза образователният министър. Учителите, които работят с деца в проблемни райони, ще получават по-голямо възнаграждение. „Учителите, които събират децата от махалата, трябва да бъдат компенсирани за това”, каза още Вълчев. По думите му друга промяна, която се предвижда е, че за да можеш да вземеш шофьорска книжка, трябва да си завършил 10-ти клас. „С масовизацията на висшето образование имаме голям процент нерационално търсене. Трябва да насочим повече кандидат-студенти към педагогическите, приордо-математическите и най-вече инженерните науки, аграрните също“, смята Вълчев. Той обясни, че с три инструмента се опитват да обвържат двата пазара – преструктуриране на приема, финансиране на вузовете и стипендии за специалностите с най-голям недостиг.", "date": "2019.04.11", "title": "Красимир Вълчев: Най-добрата социална помощ е образованието"}
{"url": "https://www.24chasa.bg/novini/article/7396067", "text": "„На хората им писна, ситуацията е нормално да ескалира. Но призовавам към сдържаност. Хората, които ме подкрепиха, а те хич не са малко, за което много им благодаря, призовавам ги по-разумно да протестират ”. Това заяви в предаването   Венцислав Иванов. В неделя вечерта той беше нападнат и бит от трима души в магазина, в който работи. Видеозапис от побоя, появил се в социалните мрежи, предизвика вълна от възмущение и сериозни протести. Дойдоха в магазина с това намерение – да провокират някого, да се скарат с някого. Докато зареждах витрините, забелязах, че се закачат с един от клиентите. След 4-5 минути колежката ме извика на касата, че има проблем на входа на магазина. Когато отидох, видях същите трима клиенти да се закачат с друг клиент на магазина. Направих им забележка. Това ги провокира и те ме нападнаха”, разказа Венцислав Иванов. „След като видяха колко хора се вдигнаха на този протест, трябва да се замислят дали пак ще правят така”, коментира още нападнатият.", "date": "2019.04.11", "title": "Битият в магазин в Габрово: На хората им писна, но ги призовавам към сдържаност"}
{"url": "https://www.24chasa.bg/novini/article/7396071", "text": "Националното сдружение на общините в България /НСОРБ/ изразява своето категорично несъгласие с   Това се посочва в позиция на сдружението във връзка с напрежението в гр. Габрово, разпространена от пресцентъра на НСОРБ. В документа се посочва, че според законите в Република България на местните власти се позволява единствено да констатират проблемите, свързани с реда и сигурността. Като основни административно-териториални единици общините към момента нямат законово определени правомощия по опазване на обществения ред в Закона за местното самоуправление и местната администрация /ЗМСМА/. Законовата възможност за създаване на Общинска полиция е силно ограничена за местните власти, е посочено още в позицията. Те напомнят, че през последните 10 години са правили предложения до всички правителства и пред всички състави на Народното събрание за промени в ЗМСМА, които да дадат възможност на общините за създаване на собствени звена за контрол по опазване на обществения ред. Настояваме общинските служители в тези звена да могат да изискват документи за самоличност, да задържат нарушителите до пристигане на полицейски орган, да отправят писмени предупреждения на (потенциални) нарушители и др., е посочено в позицията.", "date": "2019.04.11", "title": "Сдружението на общините: Позволено ни е само да констатираме проблемите, свързани с реда"}
{"url": "https://www.24chasa.bg/novini/article/7396090", "text": "Русия призовава страните в кризата в Судан да решават всички проблеми с мирни средства и чрез национален диалог, заяви днес говорителката на руското външно министерство Мария Захарова, цитирана от ТАСС. \"Очакваме всички судански политически сили, а също силовите структури да действат крайно отговорно с цел по-бързо стабилизиране на положението и да не се допуска по-нататъшната му ескалация\", каза тя. Захарова призова за \"решаване на възникналите вътрешносудански проблеми с мирни, демократични средства въз основата на широк национален диалог\", предаде БТА. Говорителката на руското външно министерство препоръча на съгражданите си да се въздържат от посещение в Судан.", "date": "2019.04.11", "title": "Русия призова за мирно решаване на кризата в Судан"}
{"url": "https://www.24chasa.bg/novini/article/7396089", "text": "Мъж е паднал от мост в района на Чинара в Смолян, съобщиха очевидци от квартала. От Центъра за спешна помощ в града потвърдиха, че в болницата е приет 54- годишен пациент с множество травми след падане днес следобед, предаде БТА. Мъжът е оцелял след инцидента от около 5- метрова височина.                                                                                                                                                                                                                                                                                                                       ", "date": "2019.04.11", "title": "Мъж падна от мост в Смолян"}
{"url": "https://www.24chasa.bg/novini/article/7396094", "text": "Въпреки дъжда стотици габровци се събират отново на площада пред общината в града, за да изкажат несъгласието си срещу насилието и ширещите се своеволия.  За разлика от сутринта, когато площадът бе изпълнен с автомобили на жандармерия и полиция, сега присъствието им е твърде незабележимо сред присъстващите, а според запознати те са разположени по маршрута, по който вчера гневните габровци тръгнаха и громиха ромски жилища. Пред събралите се ще бъде прочетено обръщение от фейсбук групата \"Будно Габрово\", в което се казва: \"Събитията от последните дни ни накараха да реагираме остро на дълго тлял проблем. Предварително трябва да кажем, че става въпрос за ненаказаната престъпност и че ние различаваме хората само по това дали спазват закона или не\". В обръщението се апелира местната власт да излезе пред габровската общественост с конкретни мерки, които доказано да гарантират опазването на реда и мира в града.  Биячите вече са с обвинения, а днес районният съд ги остави за постоянно в ареста. Засега протестът е мирен, но предстои да се види дали той ще ескалира отново, както предишната вечер.", "date": "2019.04.11", "title": "Въпреки дъжда стотици габровци се събират отново на протест (Снимки)"}
{"url": "https://www.24chasa.bg/novini/article/7396129", "text": "Германският канцлер Ангела Меркел призовава фелдмаршал Халифа Хафтар да прекрати настъплението на своята самопровъзгласила се Либийска национална армия към Триполи и изтъкна, че не може да има военно решение на проблемите на Либия, предаде Асошиейтед прес. Говорителят на Меркел Щефен Зайберт съобщи, че Меркел е заявила това в телефонен разговор с ръководителя на подкрепяното от ООН правителство в Триполи Файез Сарадж, предаде БТА. Зайберт заяви, че \"канцлерът е осъдила настъплението на войниците на генерал Хафтар към Триполи. Германското правителство спешно настоява ген. Хафтар и привържениците му незабавно да сложат край на всякакви военни операции\". Меркел призова също всички враждуващи страни да се върнат на масата за преговори.", "date": "2019.04.11", "title": "Меркел призова Халифа Хафтар да спре настъплението към Триполи"}
{"url": "https://www.24chasa.bg/novini/article/7396135", "text": "Католическата църква в Япония се готви да разследва твърдения за сексуален тормоз срещу непълнолетни от страна на свои свещеници, включително обвинения отпреди 20 години, предаде Асошиейтед прес, като се позова на официално съобщение от днес. Епископската конференция на Католическата църква в Япония заяви, че е съставила комисия във всеки свой диоцез, която ще приема сигнали и консултации във връзка със сексуален тормоз, но засега няма взети решения за самата конкретика на разследването, предава БТА. Конференцията, чието седалище е в Токио, каза, че при предишни проверки са установени два случая от 2002 и пет от 2012 г., които не са били проверени или не е имало намерение да бъдат огласявани. Тези минали случаи ще бъдат разследвани, включително за това дали предполагаемите извършители на тормоза са били наказани, какво наказание са получили и как епископите са реагирали спрямо жертвите, се казва в отговор на конференцията по имейла във връзка с разследванията. През февруари папа Франциск свика среща на върха на епископите в отговор на скандалите по целия свят със замесени в тях католически свещеници. През ноември се очаква той да посети Япония, което ще бъде първата папска визита там от тази на папа Йоан Павел Втори през 1981 година.", "date": "2019.04.11", "title": "Японската католическа църква започва да разследва случаи на сексуален тормоз"}
{"url": "https://www.24chasa.bg/novini/article/7396151", "text": "Британски съд призна днес основателя на \"Уикилийкс\" Джулиан Асанж за виновен в нарушаване на условията на освобождаване под гаранция, предадоха ДПА и Асошиейтед прес. Асанж беше признат за виновен от Уестминстърския магистратски съд в Лондон, че не се е предал на британските власти съгласно заповед за арест от 2010 г. във връзка с отпаднали впоследствие сексуални обвинения в Швеция. Той не се призна за виновен в нарушаване на условията на гаранцията. Асанж се яви в съда, където беше пълно с негови поддръжници. Докато чакаше своите адвокати, той седеше спокойно и четеше книга, базирана на интервю с американския писател Гор Видал. Асанж може да получи до 12 месеца затвор. Основният аргумент на защитата му беше, че той не е можел да очаква справедлив процес в британските съдилища, тъй като целта на Великобритания е била да \"осигури предаването му\" на американските власти. САЩ искат Асанж да бъде екстрадиран във връзка с обвинения, че е заговорничел с бившия анализатор от американското военно разузнаване Челси Манинг за разгласяване на поверителни документи през 2010 г. Защитата на Асанж заяви, че той ще се бори срещу екстрадиция в САЩ. Основателят на \"Уикилийкс\", който прекара последните седем години в еквадорското посолство в Лондон, беше арестуван днес от британската полиция след като Еквадор взе решение повече да не му предоставя право на убежище Негов адвокат каза, че арестуването му създава опасен прецедент за журналистите в САЩ. Британските съдебни власти заявиха, че САЩ трябва да представят своите доводи по искането за екстрадиция на Асанж от Великобритания до 12 юни, отбелязва Ройтерс. Искането за екстрадиция ще бъде разгледано на заседание на 2 май, посочва Франс прес. В съдебната зала, където се гледаше делото на Асанж, заедно с журналистите влезе активист с жълта жилетка, който вдигна стиснат юмрук в знак на подкрепа за основателя на \"Уикилийкс\". В отговор Асанж кимна одобрително и направи жест с вдигнат палец, отбелязва ТАСС.", "date": "2019.04.11", "title": "Великобритания призна за виновен Асанж в нарушаване на условията на гаранция"}
{"url": "https://www.24chasa.bg/novini/article/7396154", "text": "Прокуратурата поиска постоянен арест за собственичката на ротвайлерите, които вчера нахапаха три деца и дядо им в село Железница. 17-годишният й син, който също прекара нощта в столичното 8-мо районно, остава под надзора на Детската педагогическа стая. Същевременно стана ясно, че две от ранените момчета остават в \"Пирогов\". Близките на пострадалите деца все още не могат да преодолеят шока след инцидента. \"Преди почти 5 години цялото ми семейството се изнесе в Англия и се върнахме само за 2 седмици децата да се порадват на баба си и на дядо си. И ето това се случва в тая държава, защото е абсолютно беззаконие. Няма никакъв закон, дори и да има, няма кой да следи дали се спазва. Кучета се разхождат накъдето се обърнете”, каза бащата на пострадалите деца Владимир Илиев. Чичото Милчо Георгиев закарал до „Пирогов” пострадалите момчета. Животните са добре гледани и не са проявили агресия нито при залавянето, нито при престоя си в приюта. „От Симеоново до Железница са 13 км, възможно е да са дошли по пътеката”, каза Дойчин Сремкин, кмет на селото. Кучетата са откарани до Железница в петък и са пуснати в гората, предполагат разследващи. По информация на - причината е, че не за първи път проявяват агресия.", "date": "2019.04.11", "title": "Искат постоянен арест за собственичката на кучетата, нахапали деца в с. Железница"}
{"url": "https://www.24chasa.bg/novini/article/7396232", "text": "Вицепремиерът Томислав Дончев и кметът на Габрово Таня Христова излязоха да разговарят с протестиращите. С тях е и шефът на ГДНП гл. комисар Христо Терзийски. Те бяха посрещнати с викове \"циганите вън\". Хората поискаха местната власт да накара малцинствата да пращат децата си на училище и да работят. \"Аз предложих основното образование да е задължително. Има внесено предложение, ако не пращат децата на училище, да не получават никакви помощи\", обясни Томислав Дончев на разгневените габровци. Хората не одобряват и мярката за събаряне на необитаемите къщи, вместо да настанят нуждаещи се семейства да живеят в тях. Хората искат законност, ред и по-добър живот. \"Моля ви, не рушете и не се бийте. Викайте, изразявайте позиция, но не вършете беззакония\", призова Дончев. Въпреки опита на Дончев да тушира напрежението на площада голяма група протестиращи отново тръгнаха на импровизирано шествие из града със скандирания \"Българи, юнаци\".", "date": "2019.04.11", "title": "Томислав Дончев и кметицата на Габрово излязоха при протестиращите"}
{"url": "https://www.24chasa.bg/novini/article/7396254", "text": "Турският президент Реджеп Тайип Ердоган призова днес за национално помирение в Судан, след като президентът Омар Башир бе свален от власт с военен преврат, предаде Ройтерс. Ердоган, който в последно време увеличи инвестициите на Турция в Судан, заяви, че двете страни имат дълбоки връзки, които Анкара желае да запази, предаде БТА. \"Най-важното ми желание е Судан да преодолее този процес въз основа на национално помирение и в мир. Защото тези страни са патили много от подобни преврати и всеки преврат е много сериозно проливане на кръв\", заяви Ердоган, цитиран от турски медии. Ердоган стана първият турски президент, посетил Хартум през 2017 г., когато Турция подписа няколко споразумения на обща стойност 650 милиона долара със Судан след две десетилетия на американски санкции срещу африканската страна.", "date": "2019.04.11", "title": "Ердоган призова за национално помирение в Судан"}
{"url": "https://www.24chasa.bg/novini/article/7396065", "text": "Осъденият на доживотен затвор Петър Стоянов - Сумиста днес следобед е бил конвоиран до дупнишка болница заради здравословен проблем. Стоянов излежава присъдата си в затвора в Бобов дол и се оплаквал от болки в зъбите. Наложило се да бъде откаран, за да му се направи рентгенова снимка, тъй като в медицинския център на затвора няма такъв апарат.", "date": "2019.04.11", "title": "Осъденият до живот Петър Стоянов - Сумиста конвоиран до Дупница за снимка на зъб"}
{"url": "https://www.24chasa.bg/novini/article/7395980", "text": "Непал ще изпрати специален екип на Еверест през сезона за катерене, за да събере боклук и тела от района на най-високия връх в света, съобщиха днес официални лица в Катманду, предаде АФП. Десетилетията на планинарство и алпинизъм са превърнали мястото в най-високото сметище, а все по-големият брой катерачи не обръщат внимание на грозния отпечатък, който оставят след себе си, предаде Палатки, изхвърлена екипировка, празни газови бутилки и дори човешки екскременти замърсяват добре отъпкания път до 8 848-метров връх. „Ние сме горди с Еверест, но чести ни обвиняват, че не можем да го изчистим. Трябва заедно да почистим планината“, заяви Данду Радж Гимир, шеф на департамента по туризъм на Непал. Екип от 14 души ще бъде изпратен до базовия лагер от 25 април, като той трябва да свали оттам 10 000 кг боклук. След това 8 души ще се изкачат до Лагер 2 на 6400 м височина, а останалите шестима души ще отидат до Лагер 4 на 7950 м. Преди 6 години Непал наложи депозит от 4000 долара на алпинистки екип, който се възстановява само при връщане обратно на поне 8 кг боклук. Едва половината от катерачите обаче спазват това условие. През февруари Китай забрани достъпа за посетители до своя базов лагер в Тибет в опит да почисти района.", "date": "2019.04.11", "title": "Спецекип от Непал ще почиства Еверест"}
{"url": "https://www.24chasa.bg/novini/article/7395983", "text": "Президентът на Украйна Петро Порошенко обяви днес създаването на Висш антикорупционен съд, предаде Ройтерс, цитирана от БТА. Новият съд е отговор на изискването на Международния валутен фонд при отпускането на кредитна линия от 3,9 милиарда долара да бъде изкоренена корупцията в страната, а съдебните решения да не се влияят от политически натиск или подкупи. Освен това ходът на Порошенко цели да подобри облика му на реформатор преди балотажа на президентските избори следващата седмица, когато той ще се бори да бъде преизбран, отбеляза агенцията По думите на президента подборът на 38-те съдии в новата съдебна инстанция е отнел седем месеца. \"Те имат лостовете и инструментите да бъдат успешни; съдебната реформа им гарантира независимост от законодателната и изпълнителната власт, както и от президента\", заяви държавният глава. Според резултатите от социологическо проучване, огласени днес, на втория тур на 21 април Порошенко ще бъде победен от Володимир Зеленский, комедиен актьор и филмов продуцент без политически опит.", "date": "2019.04.11", "title": "Порошенко обяви създаването на Антикорупционен съд в Украйна"}
{"url": "https://www.24chasa.bg/novini/article/7394395", "text": "Кай Юлий Цезар Мусолини, правнук на Дучето, се кандидатира за Европарламента с дясната партия “Италиански братя”. Малко след като обяви решението си, фейсбук блокира профила му. Кайо Джулио Чезаре Мусолини, както се произнася на италиански името му, каза, че няма намерение да прави изборна кампания с римски поздрави или фашистки символи. Той обяви, че ще протестира официално срещу социалната мрежа, закрила профила му заради фамилията му. На 11 април обаче профилът беше разблокиран от фейсбук с “индиректни извинения”, както писа правнукът на Дучето. Цяла неделя профилът му бил засипан от обиди срещу него и семейството му. Правнукът на Дучето се самоопределя като 50-годишен патриот, който е служил във флота, бил е и един от директорите на “Финмеканика” - основната компания на италианската отбранителна индустрия, която представял в Близкия изток. Роден е в Аржентина, живял е във Венецуела, а от 12 г. живее в Абу Даби. Дядо на кандидат-депутата е Виторио, син на Бенито Мусолини. Кайо Мусолини обясни пред медиите, че се кандидатира с партията на Джорджа Мелони “в подкрепа на суверенитета, на защитата на страната си и на семейството”. След Алесандра и Ракеле, общинска съветничка в Рим, това е третият Мусолини в политиката, ако не се брои Дучето.", "date": "2019.04.11", "title": "Правнук на Мусолини ще протестира срещу фейсбук заради спирането на профила му"}
{"url": "https://www.24chasa.bg/novini/article/7395834", "text": "Комисията за борба с корупцията в парламента реши да изчака проверките, които се извършват на шефа на КПКОНПИ Пламен Георгиев, преди да се произнесе по подписката за неговото отстраняване. До становището се стигна във връзка с внесен проект за решение от Корнелия Нинова и група народни представители за отстраняването на Пламен Георгиев и Антон Славчев. Също така, комисията ще поиска от аналитичен център към парламента доклад за това как действа антикорупционният закон, който бе приет преди година. Това е във връзка с казаното на КСНС в понеделник, че трябва да се анализира законът, преди да се реши дали в него да се въведат промени.", "date": "2019.04.11", "title": "Парламентарна комисия чака проверките, преди да реши съдбата на Пламен Георгиев"}
{"url": "https://www.24chasa.bg/novini/article/7395840", "text": "Десет месеца млад бургазлия търси справедливост и пише жалби до МВР, след като на 4 юли, 2018 г. го блъска скъп автомобил с блондинка зад волана. 32-годишният Иван Василев подаде сигнал и в редакцията на \"24 часа\", възмутен, че толкова време колата-беглец, причинила произшествието, е неоткриваема. Автомобилът на Василев не е в движение от деня на катастрофата, а той се принуждава да тегли кредит, за да наеме адвокат. Пътният инцидент става в новото кръгово кръстовище по ремонтирания участък Поморие-Слънчев бряг, в района на Ахелой. 32-годишният бургазлия е зад волана на \"Сеат Ибиза\" по двулентовия еднопосочен път. Движи се в лявата лента, в дясната има друг автомобил - мазда. Внезапно сеатът на Василев е изпреварен от луксозен автомобил, който го притиска отляво. \"Пътувах от Слънчев бряг към Бургас. При навлизане в кръговото аз и колата отдясно намалихме скоростта. Видях фарове зад мен, които приближаваха много бързо. Автомобилът мина между мен и бетонната мантинела. Наби спирачки, блъсна ме, размина се на милиметри с маздата и спря плътно в дясно, чак на пътя за Каблешково, като изора чакъла. Стисках здраво волана и натисках спирачки. Леко уарих маздата. При удара се чу силен гръм. Първата ми мисъл минути по-късно беше, че съм жив! И аз и пострадалите от другата кола видяхме номера, цвета и модела на автомобила, който ме блъсна, беше Ауди А8\", твърди Иван Василев. Той разказва, че от аудито излезли две руси дами на около 30-35 г. Като видели какво са направили, се качили обратно в колата и потеглили в посока Каблешково. На място дошъл патрул от КАТ Поморие, който уверил бургазлията, че до три дни колата-беглец ще бъде открита. Това обаче така и не се случва и до днес, а отговорът на полицията бил, че няма такава кола, заснета на камерите по пътя за Каблешково. Междувременно потърпевшите пускат апел в една от специализираните групи във фейсбук, в които информация обменят шофьори от Бургас. На 4-я ден от катастрофата въпросното ауди е засечено в центъра на Бургас, а снимка е качена в групата. Според Василев полицията в Поморие извикала собственика на автомобила - притежател на известна верига ресторанти в Бургас, но той отрекъл неговото ауди да е участвало в ПТП. \"А ако автомобилът ме беше убил? Аз като нормален гражданин, данъкоплатец, не криминално проявен питам кой ще ми покрие щетите по автомобила\", ядосва се бургазлията. Междувременно Василев пише две жалби до ръководството на Областната дирекция на МВР срещу разследващия в РУП Поморие, който според него, прикривал случая. Назначена е проверка, която обаче приключва със становище, че действията на катаджията са били съобразени с действащата нормативна уредба. Пред наш репортер Василев твърди, че няколко дни след катастрофата му дали да подпише попълнен протокол от пътното произшествие без самият той да е написал сведения за катастрофата. \"В този документ произшествието бе представено по различен начин. Нито аз, нито водачката от маздата го подписахме\", казва Василев. Усъмнило го и това, че когато попитал разследващия пътен полицай може ли да започне с ремонта на колата си, служителят отговорил утвърдително. По свои канали Василев научил, че в деня на катастрофата подозираното от него ауди било с изтекла застраховка \"Гражданска отговорност\". \"По случая с пътното произшествие е образувано досъдебно производство в РУП Поморие. Ако господинът има някакви претенции към разследването, би трябвало да се обърне към прокуратурата. При нас има две жалби от него, на които е отговорено\", коментира пред 24 часа шефът на Областната дирекция на МВР Бургас старши комисар Калоян Калоянов.", "date": "2019.04.11", "title": "Само в \"24 часа\": Мистериозна блондинка потроши колата на барман, издирват я 10-ти месец"}
{"url": "https://www.24chasa.bg/novini/article/7395855", "text": "Апартамента съм придобил през 2015г., година преди да вляза в политиката с избора си за член на Изпълнителното бюро на БСП. В този апартамент живея със семейството си. Друг нямам. Закупен е за 155 000 евро, а е намерен през обява в интернет. В нотариалния акт е записана точно сумата, за която съм се споразумял с предишния собственик. Нито стотинка повече или по-малко. Цената излиза малко повече от 1100 евро на квадрат, каквито са пазарните цени към онзи момент и съответстват на доста окаяното състояние на сградата. Това написа във фейсбук депутатът от БСП и зам.-председател на парламентарната й група  както и по повод на такава информация в сайта „Топновини.", "date": "2019.04.11", "title": "Крум Зарков: Купих апартамента с кредит и със спестявания - мои, на жена ми и на родителите ни"}
{"url": "https://www.24chasa.bg/novini/article/7395857", "text": "Еквадорските власти решиха да лишат основателя на сайта \"Уикилийкс\" Джулиан Асанж от еквадорското гражданство, което му предоставиха в края на 2017 година. Това заяви днес в Кито еквадорският външен министър Хосе Валенсия след арестуването на Асандж предадоха световните агенции. По-рано днес Асанж беше арестуван от британската полиция в посолството на Еквадор в Лондон, предава БТА. Асанж и \"Уикилийкс\" са се намесили в еквадорските дела, а близки до Асанж хора, вкл. двама руски хакери, живеят в Еквадор, каза пред журналисти еквадорският министър на вътрешните работи Лино Мауро Тосканини Сегале. Той обвини Уикилийкс и руските хакери, че се опитват да дестабилизират еквадорското правителство, предаде Асошиейтед прес.", "date": "2019.04.11", "title": "Еквадор лиши Асанж от гражданство, което получи в края на 2017 г."}
{"url": "https://www.24chasa.bg/novini/article/7395872", "text": "„През 2008 г. купих от Община Бургас земя на цена, по-висока от пазарната – 800 евро на кв. м, за да не бъда упрекван, че съм използвал някакво влияние”. Това заяви лидерът на НФСБ Валери Симеонов в ефира на  в коментар на възложената от прокуратурата проверка на сделки, извършени от управлявана от него фирма. В студиото на „Плюс-Минус. Коментарът след новините” Симеонов поясни, че въпросната сделка е „най-губещата сделка в цялата история на компанията „СКАТ” ООД”. „Направихме я, защото тогава телевизията ни се разширяваше и се задъхваше от липса на място. Затова поискахме от общината да закупим земята около нашата сграда. Използвахме правото си на съсобственици, за да придобием прилежащата част от парцела. Лично аз настоях пред кмета и заместника му цената му да бъде над пазарната – 800 евро за кв.м. На година се извършват по над 1000 такива сделки. Общинската администрация подготвя документацията за тях”, обясни Симеонов. И допълни, че той и съпартийците му излезли от залата за заседания на Общинския съвет в Бургас, когато въпросната сделка трябвало да бъде гласувана. По това време Симеонов е председател на Общинския съвет. Той увери, че към днешна дата не продава апартаменти от сградата, построена на терена. Той бил предоставена на фирма строител, която търгувала с жилищата. Симеонов каза още, че в един момент е предложил на кмета да върне парцела на общината, а тя да му върне парите – 1 млн. лв. Местната власт обаче отказала. „Чакам прокуратурата да приключи работа, надявам се – скоро, за да осъдя клеветника едно хубаво”, заяви Симеонов. Той категорично отрече и твърденията, че в комплекса „Панорама” в Златоград, собственост на „СКАТ” ООД има незаконни ресторант и басейн. Той коментира и поредния сигнал за имоти на действащ министър, който разпространи в четвъртък. Без да посочва име, бившият вицепремиер каза, че човек от кабинета има три големи апартамента в София, но реално живее в имот, който не е декларирал. „Не казвам имена, за да стигнат медиите сами до тях”, каза Симеонов.", "date": "2019.04.11", "title": "Валери Симеонов: Купих земя на цена, по-висока от пазарната"}
{"url": "https://www.24chasa.bg/novini/article/7395858", "text": "Археолози възпроизведоха дигитално с лазерни скенери и авангардна фотографска технология сводестата зала в Йерусалим, почитана от християните като мястото на Тайната вечеря, предаде Ройтерс. Сионската горница близо до Стария град в Йерусалим привлича много поклонници. Древните й стени са в лошо състояние, а слабото осветление пречи на изследването им. Затова израелски и европейски изследователи използваха лазерна технология и авангардна фотографска техника, за да създадат триизмерни модели с много детайли на залата, построена по времето на кръстоносците, предава БТА. Проектът даде възможност да се насочи вниманието към избледнели произведения и да бъдат разгадани някои теологични аспекти на залата на втория етаж, построена, според еврейските вярвания, върху мястото, където е погребан цар Давид. Сред тях са релеф на Божия агнец, и на Юдейския лъв.", "date": "2019.04.11", "title": "Триизмерна лазерна технология \nвъзпроизведе мястото на Тайната вечеря (Снимки)"}
{"url": "https://www.24chasa.bg/novini/article/7395876", "text": "Съвместни иновативни проекти между България и Катар в областта на високите технологии обсъдиха в Доха президентът Румен Радев и емирът Шейх Тамим бин Хамад Ал-Тани, по чиято покана българският държавен глава е на официално посещение в арабската държава. Двамата имаха среща „на четири очи“ и ръководиха пленарните разговори между двете делегации. В Доха Румен Радев беше посрещнат с официална церемония от емира. Това е втората среща между двамата в рамките на година, след като Шейх Тамим бин Хамад Ал-Тани беше на държавно посещение в София през 2018 г., съобщиха от прессекретариата на президента. Емирът на Катар е поел ангажимент за финансова подкрепа при изграждането и оборудването на обучителен център за български деца в София, съобщи президентът Румен Радев пред журналисти в Доха след срещите. „Това е една инициатива, по която вече повече от година президентската институция работи и която аз приемам като мой личен дълг да се случи в България. Всичко трябва да бъде изключително прозрачно и да бъде доказано като разход и като ефективност“, заяви държавният глава. Той подчерта огромния обществен ефект на проекта, сред целите на който е безплатното обучение на деца в перспективни дисциплини в областта на иновациите и информационните технологии. „Ние сме отговорни днес за бъдещето на нашите деца, така че те да не бъдат отново евтините работници в своята страна, да не бъдат „сивото вещество“, което изтича навън“, каза президентът и допълни, че с такъв обучителен център България има потенциал да задържи в родината им способните млади българи и дори да привлича специалисти от чужбина. По думите на Румен Радев, подобни проекти успешно функционират в Армения и Франция, а в България може да бъдат надградени. „Друг елемент, който ние, българите, можем и трябва да внесем в такъв център, е той да стане и дом на нашите олимпийци“, заяви Румен Радев. Президентът подчерта, че по този начин ще бъде подкрепен потенциалът на младите ни таланти, благодарение на които страната ни заема челните места в световните олимпиади по природни науки като математика, физика, химия, както и лингвистика и информационни технологии. В този център може да се създадат условия за установяването на новостартиращи фирми в областта на високите технологии и така центърът да се издържа и да бъде автономен, посочи Радев. „Високотехнологичните проекти с висока добавена стойност не изискват значителни инвестиции като транспортната инфраструктура, но са насочени към бъдещето и могат да зададат нова дългосрочна рамка на двустранното сътрудничество с Катар“, заяви още държавният глава по време на разговора. Президентът заяви, че на срещата е получил и подкрепата на емира на Катар за създаването на технологичен парк за биотехнологии, който да се реализира в Пловдивския университет и да разгърне научната инфраструктура на висшето училище. „Проектът, който от университета изготвиха, е на световно ниво“, отбеляза Радев. Инициативата за био-технологичен парк в Пловдив предвижда развитието на високи технологии в областта на медицината, фармацията, козметиката, преработката на храни, както и за развитие на устойчиво земеделие в области с екстремен климат, от което може да спечели и Катар. Президентът Румен Радев и Шейх Тамим бин Хамад Ал-Тани обсъдиха и възможностите за участие на Катар в реализацията на инфраструктурни проекти в България. „Предвид повишения транспортен поток през България отново има интерес за съживяване на катарски инвестиции в коридорите „Север-Юг“, магистралата Русе-Свиленград, тунелът под Шипка“, заяви държавният глава. Той изрази очакването си в кратки срокове катарската страна да потърси българското правителство за тези проекти. Емирът на Държавата Катар пък е поканил български фирми да участват в реализацията на инфраструктурни проекти, свързани със Световното първенство по футбол, което ще се проведе в Катар през 2022 година. България предлага подходящи условия за иновативни компании, заяви Румен Радев по-рано през деня на Катарско-български бизнес форум, който се състоя в Доха. Президентът подчерта, че редица фирми от Западна Европа са разположили центровете си за научни изследвания в България. Страната ни е експортно ориентирана към ЕС и нашият износ нараства всяка година, заяви пред участниците във форума Румен Радев. В Доха българският държавен глава разговаря с министър-председателя и министър на вътрешните работи на Държавата Катар шейх Абдулла бин Насер бин Халифа Ал Тани. Румен Радев и съпругата му Десислава Радева посетиха и фондация „Катар“ за образование, наука и обществено развитие. В Доха държавният глава посети и централата на организацията Форум на страните-износителки на газ.", "date": "2019.04.11", "title": "Радев договори с емира на Катар финансиране на учебен център за деца в София (Снимки)"}
{"url": "https://www.24chasa.bg/novini/article/7395884", "text": "Националният съвет за тристранно сътрудничество ще проведе заседание в петък, 12 април, в Гранитната зала на Министерския съвет, съобщиха от пресслужбата на кабинета. На заседанието ще бъде обсъден Законопроект за изменение и допълнение на Закона за социално подпомагане.                                                                                                                                                                                                                                                                                                                       ", "date": "2019.04.11", "title": "Националният съвет за тристранно\nсътрудничество ще заседава утре"}
{"url": "https://www.24chasa.bg/novini/article/7395863", "text": "Войната между сръбската и българската мафия в ЮАР е причината за убийствата в подземния свят. Това твърди анонимен източник пред сръбския вестник \"Курир\". Затова и заглавията днес са: Убиват сърби за 20 кила кокаин: Българи ликвидират наши граждани заради открадната дрога! Историята на кървавата война в ЮАР! Поредната жертва е Иван Джорджевич, по прякор Жуча, разстрелян в засада във вторник в Йоханесбург. Убийствата започнали след като негов доверен човек откраднал от българските мафиоти там пратка с дрога. Жуча е считан за един от босовете на сръбската мафия в африканската държава. Източникът на \"Курир\" твърди, че кървавата баня, която струва досега живота на петима сърби, а шести по чудо оцеля при опит за убийство, започва след като доверен човек на Джорджевич откраднал кокаин от българите. \"Полицията смята, че това е мотивът. Това, както и предишните извършени много професионално убийства, са част от разчистването на сметки в търговията с дрога\", цитира \"Курир\" своя анонимен източник. Сръбски престъпници са главните дистрибутори на дрога в ЮАР, като в продължение на години действали в отлично взаимодействие с българските мафиоти. \"Между другото има съмнение, че войната, в която избиват наши сънародници, започва, когато един от най-близките хора на Жуча откраднал от българите 20 килограма кокаин\". Отговорът на българите бил кървав, пише \"Курир\", а първият на мушката им бил самият Джорджевич. През септември 2017 г., докато си седял в паркиран пред ресторант автомобил, непознат изстрелял към него четири куршума. Тежко раненият Жуча бил транспортиран в болница, където се възстановявал няколко месеца. \"Нападението имаше последици, останаха му белеци. На всички беше ясно, че той знае за какво става дума, затова стана много предпазлив и започва да се вози в брониран автомобил\", доверява източникът. След това загиват последователно Милан Джуричич-Мики, чието ликвидиране в Сърбия обясняваха с убийството на Желко Ражнятович-Аркан, Дарко Кулич, Джордже Михалиевич, Югослав Смиликич. Крадецът на дрогата се отървал само с нараняване. Наказателната акция предизвикала раздори и в средите на сръбския подземен свят, защото никой не искал да загуби главата си заради чужда изцепка. Килърите накрая довършили Иван Джорджевич, когото във вторник причакали в луксозен затворен жилищен комплекс в Йоханесбург. В момента, в който спира своя блиндиран Мерцедес, той е приклещен от BMW, от което изскачат двама маскирани с тъмни дрехи и автомати, които започват да стрелят по Жуча. Прозорецът откъм шофьора издържа без пробойна, а той се измъква през дясната врата на колата и хуква да бяга, но е догонен от един от стрелците и убит посред бял ден след 11 ч. местно време. Нападателите бързо изчезват с колата си. След убийството нападателите избягали с BMW, което било открито запалено на няколко километра от местопрестъплението. По същия начин бил ликвидиран по-рано и Дарко Кулич, констатирали южноафриканските медии.", "date": "2019.04.11", "title": "\"Курир\": Българи избиват сърби в ЮАР за 20 кг кокаин (Видео)"}
{"url": "https://www.24chasa.bg/novini/article/7395890", "text": "На Джулиан Асандж в Съединените щати са били повдигнати обвинения в \"информационно пиратство\", предадоха световните агенции, като се позовават на комюнике на министерството на правосъдието. Според американската прокуратура основателят на разобличителния сайт \"Уикилийкс\" е влязъл в заговор с Челси Манинг, бивш анализатор от военното разузнаване на САЩ, за да проникнат в компютърни мрежи и да получат достъп до класифицирана информация. В обвинителния акт се твърди, че 47-годишният австралиец е помогнал на американския военнослужещ да \"разбие\" през март 2010 г. паролата на американски правителствен компютър с класифицирана информация, предаде БТА. \"По време на заговора Манинг и Асандж са провели дискусии в реално време за предаването на поверителни документи от Манинг на Асандж. Дискусиите също показват, че Асандж е насърчавал активно Манинг да предостави повече информация\", се казва в комюникето. Обвиненията са били повдигнати задочно още на 6 март миналата година, когато австралиецът се намираше в посолството на Еквадор във Великобритания, където по онова време бе получил убежище. Асандж може да бъде осъден на до пет години затвор в САЩ. По-рано днес основателят на \"Уикилийкс\" бе арестуван в Лондон, след като Еквадор отмени правото на убежище, което му бе предоставил. Американското министерство на правосъдието потвърди, че Асандж е бил задържан заради искането да бъде екстрадиран в Съединените щати. Челси Манинг, която по онова време е била мъж на име Брадли Манинг, преди да си смени пола, е имала достъп до компютри с поверителна информация във връзка със своите задължения като анализатор от военното разузнаване на САЩ, докато е служила в Ирак. През 2010 г. 31-годишната сега жена предала на Уикилийкс над 700 000 поверителни документа, свързани с войните в Ирак и Афганистан. Сред тях бяха повече от 250 000 дипломатически грами, чието публикуване хвърли Съединените щати в смут, припомня Франс прес. През 2013 г. Брадли Манинг бе осъден на 35 години затвор, от които излежа седем (заедно с времето, прекарано в ареста), преди да бъде помилван от тогавашния президент на САЩ Барак Обама през 2017 г. Той междувременно бе започнал процедури по смяна на пола и малко след като бе освободен, официално стана жена на име Челси Манинг.", "date": "2019.04.11", "title": "САЩ повдигнали на Асанж обвинения в информационно пиратство"}
{"url": "https://www.24chasa.bg/novini/article/7395899", "text": "Никой не е над закона, заяви пред британските депутати британският премиер Тереза Мей по повод арестуването на основателя на сайта \"Уикилийкс\" Джулиан Асандж от британската полиция в посолството на Еквадор в Лондон, предадоха световните агенции, цитирани от БТА. \"В Обединеното кралство никой не е над законите\", подчерта Мей и похвали \"големия професионализъм\" на британските полицаи, задържали австралиеца по силата на заповед за арест, издадена от британското правосъдие през юни 2012 г. заради неявяване в съда, както и по силата на американско искане за екстрадиция. Междувременно Асандж напусна с белезници лондонския полицейски участък, в който беше изпратен след ареста, и беше откаран с полицейски микробус в Уестминстърския съд, пред който ще се яви по-късно днес, предаде Ройтерс. Докладчикът на ООН за извънсъдебните и произволни екзекуции Аниес Каламар каза, че експулсирайки Асандж от посолството си в Лондон, Еквадор го излага на реален риск от сериозни нарушения на неговите фундаментални права, предаде Франс прес. Специалният докладчик на ООН за спазване правото на личен живот Джо Канатачи, който трябваше да се срещне с Асандж на 25 април, каза, че няма намерение да анулира посещението си и предвижда да го посети и да говори с него в полицейския участък или на всяко друго място, на което той би могъл да е задържан във Великобритания.", "date": "2019.04.11", "title": "Тереза Мей за ареста на Асандж: Никой не е над закона"}
{"url": "https://www.24chasa.bg/novini/article/7395886", "text": ", е във връзка със седем проверки, разбра наш репортер. Сигналите били подадени до районна прокуратура, която е възложила проверките на Икономическа полиция. Засега няма образувано досъдебно производство. Едва след като полицията направи проверките, ще изпрати резултатите и материалите до държавното обвинение, което да прецени дали има данни за извършено престъпление. Такива проверки се правят регулярно в много институции, срещу които има подадени сигнали, обясниха от прокуратурата.", "date": "2019.04.11", "title": "Прокуратурата разпореди проверка по 7 сигнала срещу ТЕЛК-Благоевград"}
{"url": "https://www.24chasa.bg/novini/article/7395937", "text": "Един човек е пострадал при верижна катастрофа на разклона за пловдивското село Костиево, съобщиха от полицията. Сигналът е получен 15:30 часа днес, ударили са се два леки автомобила и един камион. Движението в района е затруднено. Изясняват се причините за произшествието. На място са екипи на пътна полиция.  ", "date": "2019.04.11", "title": "Верижно меле край Костиево, един е ранен"}
{"url": "https://www.24chasa.bg/novini/article/7395939", "text": "Хванаха двама крадци в „акция” – съобщиха от Областната дирекция на МВР-Добрич. На 11 април, около 03,50 ч. в град Тервел, в момент на извършване на умишлено увреждане на автомобил, е задържан криминално проявен 34-годишен мъж от града. Той е повредил всички стъкла, фарове, огледала и чистачки на паркиран лек автомобил „БМВ” с чужда регистрация. По случая е образувано бързо полицейско производство. Полицията задържа и мъж от село Спасово в момент на кражба на дървен материал. На 10 април, около 11,25 ч. е получено съобщение за извършваща се кражба от частен имот на територията на село Вранино, област. Добрич. Изпратените екипи успяват да задържат 38-годишен мъж от селото. Установено, че е откраднал дървен материал от имота. По случая е образувано бързо полицейско производство.", "date": "2019.04.11", "title": "Задържаха двама крадци „в акция” в Добричко"}
{"url": "https://www.24chasa.bg/novini/article/7395934", "text": "5 консорциума подадоха оферти за концесията на летище София, съобщиха от министерството на транспорта. Получените в срок заявления за участие в процедурата за определяне на концесионер и възлагане на концесия за строителство на обект „Гражданско летище за обществено ползване София“ – публична държавна собственост, бяха отворени от комисията в закрито заседание.  В срока за подаване на заявления и оферти бяха получени заявления от следните участници: 1. Консорциум „Витоша“ с водещ член \"Манчестър Еърпорт Груп Оувърсийз Инвестмънтс Лимитид\". Участник в консорциума е и BCEGI Кънстракшън (Великобритания) Лтд, с едноличен собственик Бейджин Кънстракшън Ейнджиниринг Груп; 2. Консорциум „Соф Кънект“ с водещ член \"Меридиам Ийстърн Юръп Инвестмънтс САС\". За изпълнение на изискването за летищен оператор е посочено Флугхафен Мюнхен; 3. Консорциум \"ССБ София Еърпорт ДжейВи\" с водещ член \"ССБ Зауервайн & Шефер Бау АГ\". За изпълнение на изискването за летищен оператор е посочено Копенхаген Еърпортс А/С; 4. „Фрапорт България“ ЕАД. За изпълнението на изискването за технически способности и финансови възможности е посочено \"Фрапорт АГ Франкфурт Еърпорт Сървисис Уърлдуайд\"; 5. Консорциум „Еърпортс Де Пари“ ЕС. ЕЙ и „ТАВ Хавалиманларъ Холдинг“ А. Ш. с водещ член „Еърпортс Де Пари“ ЕС. ЕЙ. За изпълнение на изискването за летищен оператор е посочено „Еърпортс Де Пари“ ЕС. ЕЙ. Комисията за провеждане на процедурата следва да извърши действията по допускане на участниците, съобщават от ведомството на Росен Желязков. Офертите на допуснатите участници ще бъдат отворени в открито заседание на комисията, което ще се проведе на 9 май 2019 г. На заседанието могат да присъстват участниците или техни представители, както и други лица. ", "date": "2019.04.11", "title": "5 консорциума подадоха оферти за концесията на летище София"}
{"url": "https://www.24chasa.bg/novini/article/7395946", "text": "„Отношенията между България и Китай са доста динамични и приятелски, особено след проведената миналата година Среща на върха „16+1“ в София. Тази година отбелязваме и 70-годишнина от установяването на дипломатическите връзки между двете държави“. Това заяви министър-председателят Бойко Борисов след двустранна среща с председателя на Държавния съвет на Китайската народна република Ли Къцян. Разговорът между двамата правителствени ръководители се състоя в рамките на Осмата среща на ръководителите на страните от Централна и Източна Европа и Китай в Дубровник, съобщиха от пресцентъра на Министерски съвет. В рамките на срещата между българския премиер Бойко Борисов и китайския му колега Ли Къцян беше обсъдено сътрудничеството в областта на пътната инфраструктура, енергетиката, технологиите, селското стопанство. Дискутирани бяха и възможностите за допълнително активизиране на бизнес контактите между двете държави. Бойко Борисов изрази надежда, че още тази година е възможно да има посещение на китайския президент Си Дзинпин у нас и ще бъдат постигнати още конкретни договорености с Китай, особено в сферата на земеделието. „В момента 800 милиона долара е износа на България към Китай при милиард и половина от Китай за България – преди това разликата беше космическа при тези обороти“, допълни премиерът Борисов. Двамата правителствени ръководители на България и Китай обсъдиха и създаването на мозъчен тръст „16+1“, който е одобрен и се очаква да бъде подписан в София. „Няма да се учудя, ако Китайската народна банка откриe и свой център в София за финансиране на различни проекти“, каза още българският премиер в Дубровник. Проектът за АЕЦ „Белене“ също беше част от темите на разговора между българския и китайския премиер. „Според мен това е един изключително изгоден за тях проект – политически. Изключително геостратегически за тях – за първи път Китай в Европейския съюз да строи централа. И ако ме питате мене, това би се обявило при едно посещение на президента Си Дзинпин,“ поясни министър-председателят Борисов. Той подчерта, че българските условия за реализацията на енергийния проект са ясни и са формулирани в стартиралата процедура за избор на стратегически инвеститор.", "date": "2019.04.11", "title": "Борисов: Износът на България към Китай е за  800 млн. долара (Видео, снимки)"}
{"url": "https://www.24chasa.bg/novini/article/7395612", "text": "Кметът на Сливница Васко Стоилков е осъдил лидера на БСП Корнелия Нинова на три инстанции за клевета, съобщи самият той на пресконференция. Още не ми е превела тези средства, каза той в централата на ГЕРБ. \"Утре със съдия-изпълнител ще си ги търся. Ще ги даря за детската градина в нашия град\", зарече се Стоилков.", "date": "2019.04.11", "title": "Кметът на Сливница осъди Нинова на 3 инстанции, тя не му плаща 2-те хиляди лева"}
{"url": "https://www.24chasa.bg/novini/article/7395614", "text": "Полското законодателство за понижаване на пенсионната възраст на върховните съдии нарушава правото на Европейския съюз и принципа за независимост на съдебната система, заяви днес адвокат на Съда на общността, цитиран от ДПА и Ройтерс. През 2018 г. Полша прие закон, постановяващ съдиите от нейния Върховен съд да се пенсионират на 65 години, освен ако не получат разрешение от президента да останат на работа. На практика тази мярка принуди 27 от 72 съдии да излязат в пенсия, предаде БТА. Европейската комисия отнесе случая до Съда на ЕС, настоявайки, че понижаването на пенсионната възраст и изискването за президентско одобрение нарушават общностното право и принципа за независимост на съдебната система. Съдът на ЕС разпореди Полша временно да спре прилагането на закона. Все още обаче не е постановено окончателно решение. Генералният адвокат на Съда на ЕС Евгени Танчев заяви в необвързващо мнение, че \"съдът би трябвало да постанови, че разпоредбите на полското законодателство, отнасящи се до понижаването на пенсионната възраст на върховните съдии, противоречат на правото на ЕС\". Според него разпоредбите \"може да изложат Върховния съд и съдиите му на външна намеса и натиск от президента\" на Полша и нарушават \"обективната независимост\" на съда. Танчев изтъкна международните принципи за независимост на съдебната система, според които по-ранното пенсиониране е подходящо само когато има медицински основания или неспособност за изпълнение на служебните задължения. В противен случай \"несменяемостта\" на съдиите е ключов елемент от тяхната независимост, а Полша нарушава този принцип, заяви той. Танчев също така изтъкна \"прекомерния обхват на властта\" на полския президент върху съдиите, и отбеляза, че тази власт не е обект на съдебен преглед. Съдиите от Съда на ЕС обикновено се съобразяват с мненията на генералните адвокати, макар че не са длъжни да го правят.", "date": "2019.04.11", "title": "Адвокат: Полша наруши правото на ЕС, като понижи пенсионната възраст на върховните съдии"}
{"url": "https://www.24chasa.bg/novini/article/7395615", "text": "Отделни компоненти от зенитно-ракетните системи С-400 може да се произвеждат в Турция съгласно споразуменията между Москва и Анкара. Това заяви днес пред журналисти говорителят на Кремъл Дмитрий Песков, цитиран от ТАСС и БТА. Не става въпрос и не може да става въпрос за комплексно производство на всички компоненти от С-400. Това е нов вид въоръжение, каза Песков в отговор на молба да уточни представлява ли изявлението на руския държавен глава за възможна съвместна разработка на Русия и Турция на военна техника и възможност за евентуално съвместно производство на С-400. За производството на някакви компоненти безусловно може да става въпрос, посочи Песков. Той уточни, че става въпрос за съвместно производство на компоненти на територията на Турция.", "date": "2019.04.11", "title": "Песков: Отделни компоненти от системите С-400 може да се произвеждат в Турция"}
{"url": "https://www.24chasa.bg/novini/article/7395621", "text": "Инспекторът от Агенцията по безопасност на храните в Шумен Красен К. е предаден днес на съд с обвинителен акт на Окръжната прокуратура в Шумен за извършени от него две престъпления, свързани с наркотици в особено големи размери. Това съобщиха от Апелативната прокуратура във Варна. Стойността на иззетото количество марихуана в землището на село Янково, където ветеринарният лекар си направил плантацията за отглеждането й, е 171 120 лева, а на иззетата марихуана, която държал с цел разпространение в къщата си в кв. „Дивдядово“ – почти 170 000 лева. Количеството на наркотичните вещества е над 80 кг. В обвинителния акт прокуратурата посочва, че стойността на предмета на престъплението надхвърля над два пъти критерия за особено големите размери. Досъдебното производство срещу инспектора от Агенцията по безопасност на храните в Шумен било образувано, след като 33-годишният мъж бил спрян за проверка на входа на квартала от полицейски служители на 9 октомври 2018 г. Тестван с техническо средство, показанията отчели, че Красен К. управлява МПС след употреба на наркотични вещества. При проверка в дома му органите на реда усетили специфичния мирис на марихуана. Със следово куче била открита и плантацията с марихуана, която Красен засадил и отглеждал в гориста местност край село Янково. Технологията за отглеждане на конопа според разпита на задържания била заимствана от сайт. Иззети били 33 растения марихуана, някои от които впечатлили разследващите с размера си – около 4 метра. Общото тегло на сухата листна маса било 42,78 кг. От къщата в „Дивдядово“, превърната в сушилня за реколтата от наркоплантацията в Янково, разследващите иззели още 42,20 кг марихуана. Инспекторът, който е ветеринарен лекар, е знаел, че отглеждането и извличането на сокове от растението от вида Херба канабис индика сатива е забранено от закона. Затова чрез Coogle maps избрал труднодостъпния район в землището на село Янково, разположен до водоизточник. След първоначалното задържане под стража на Красен К. с определение на Шуменския окръжен съд, на 26 февруари тази година съдът изменил най-тежката мярка за процесуална принуда, като определил Красен К. да остане под домашен арест. Окръжната прокуратура в Шумен е наложила възбрана върху къщата на подсъдимия инспектор в „Дивдядово“ и запор върху автомобила му „Нисан терано“, за да обезпечи наказанието „глоба“, което е предвидено в Наказателния кодекс наред с наказанието лишаване от свобода. Предстои делото срещу 33-годишния Красен К. да бъде насрочено за разглеждане в Шуменския окръжен съд.", "date": "2019.04.11", "title": "Държавен инспектор по храните в Шумен на съд за марихуана за 170 000 лева"}
{"url": "https://www.24chasa.bg/novini/article/7395629", "text": "Бившият президент на германското контраразузнаване Ханс-Георг Маасен критикува остро бежанската политика на канцлера Ангела Меркел в интервю за унгарската телевизия. В него той предупреди, че очаква втора подобна вълна от хора, търсещи убежище в Европа, като тази през 2015 година. Въпреки че броят на искащите бежански статут в Германия е намалял драстично през последните години, каналът, през който бежанците продължават да прииждат, не е затворен, заявява бившият директор на германското контраразузнаване. В интервю за унгарската телевизия М1 той също така предупреждава, че натискът от желаещи да избягат от Близкия Изток или Африка още не е намалял, но Европа не взима никакви мерки срещу евентуална нова бежанска вълна. „Нито охраната на границите функционира безпроблемно, нито Фронтекс е изграден напълно“, критикува той в интервюто. Маасен предупреждава и че интеграцията на толкова много бежанци, дошли през 2015 година, не е по силите на Германия и тепърва ще има проблеми с тях. Не на последно място огромен риск бил ифактът, че с бежанците в Европа са влезли и бойци на Ислямска държава, посочва още той.", "date": "2019.04.11", "title": "Бивш шеф на контраразузнаването в Германия: Ще има нова вълна бежанци"}
{"url": "https://www.24chasa.bg/novini/article/7395628", "text": "Комедийният актьор и новак в политиката Володимир Зеленски, който играе ролята на президент в популярния тв сериал \"Слуга на народа\", е най-вероятен победител в балотажа на украинските президентски избори, сочи социологическо проучване на агенция \"Рейтинг\", оповестено днес и цитирано от Ройтерс и ТАСС. Това е първото проучване досега за нагласите на избирателите преди балотажа на 21 април. Сред онези, които са посочили, че ще гласуват на втория тур, 61 процента предпочитат Зеленски, 24 са за сегашния президент Петро Порошенко, а 15 процента още не са определили избора си, предава БТА. Сред онези, които са казали, че ще гласуват и вече са взели решение, 71 на сто са за Зеленски, а 29 - за Порошенко, сочат данните на \"Рейтинг\". Зеленски изпреварва своя съперник Порошенко при всички възрастови категории. При отчитане на географския показател, Зеленски води сред жителите на Източна, Южна и Централна Украйна. Само в Западна Украйна позициите на двамата са изравнени. В първия тур на изборите Зеленски събра два пъти повече гласове от Порошенко, който трудно успя да се класира за балотажа. За шоумена гласуваха около 31 на сто от участвалите във вота, а за сегашния президент - под 16 на сто.", "date": "2019.04.11", "title": "Зеленски най-вероятно ще победи\nубедително Порошенко в балотажа"}
{"url": "https://www.24chasa.bg/novini/article/7395625", "text": "Армията в Судан е принудила президента Омар ал Башир да се оттегли от поста си, но обстоятелствата около очевидното му сваляне остават неясни, съобщиха две високопоставени судански официални лица, цитирани от Асошиейтед прес. Военните в момента водят разговори за съставяне на преходно правителство, казаха двамата, които пожелаха да запазят анонимност, защото не били оторизирани да говорят пред медиите. Те отказаха повече подробности. От сутринта в столицата Хартум циркулират съобщения за преврат с цел смяна на президента, управлявал страната от 30 години. През последните месеци страната е обхваната от масови протести с искания за оставката му. Местонахождението на Ал Башир остава неизвестно, предава БТА. Според сина на най-известния опозиционен лидер в Судан, Омар ал Башир е поставен под домашен арест наред с редица лидери на ислямистката организация \"Мюсюлмански братя\". Това е казал Ал Садек Садик ал Махди пред телевизия \"Ал Хадат\", цитирана от Ройтерс. Той е син на опозиционера Садик ал Махди. Суданската агенция за държавна сигурност и суданското разузнаване, цитирани от държавната новинарска агенция СУНА и от АП, съобщиха, че властите са решили да освободят всички политически затворници в страната. От краткото съобщение не става ясно кога ще стане освобождаването. То се появи в момент, когато по улиците на Хартум и други градове в страната десетки хиляди хора празнуват свалянето на Омар ал Башир от военните. Судански активисти, които организираха масовите протести срещу управлението на Башир, казаха, че вече са освободени стотици участници в демонстрациите срещу режима през последните месеци. Активистите също пожелаха анонимност поради страх от репресии.", "date": "2019.04.11", "title": "След оставката на суданския президент  освобождават всички политически затворници"}
{"url": "https://www.24chasa.bg/novini/article/7395634", "text": "Полицията в Радомир изяснява инцидент с двумесечно бебе, съобщиха от пресцентъра на Областната дирекция на МВР в Перник . Вчера около 09, 00 ч., в районното управление в града е подаден сигнал от Центъра за спешна помощ в града. Медиците алармирали, че двумесечно бебе е паднало и се нуждае от спешна медицинска помощ. Незабавно детето било закарано в столично лечебно заведение, където е настанено без опасност за живота. Органите на реда са установили родителите на бебето, които са от Пловдивска област и работят в Радомир. Провеждат се съответните действия по разследване на случая, за установяване на причините за инцидента. Уведомена са Районна прокуратура - Радомир и социалните служби в града. Започнато е досъдебно производство.", "date": "2019.04.11", "title": "Транспортираха двумесечно бебе в столична болница, паднало в Радомир"}
{"url": "https://www.24chasa.bg/novini/article/7395642", "text": "Министър-председателят Бойко Борисов пристигна в Дубровник за участие в Осмата среща на държавните и правителствени ръководители на страните от Централна и Източна Европа и Китай. Основната цел на форума „16+1“ е да задълбочи търговските връзки и икономическото сътрудничество между държавите участнички и да насърчи двустранни и многостранни партньорства. Това съобщиха от правителствената пресслужба. Днес българският премиер ще проведе среща с председателя на Държавния съвет на Китай Ли Къцян. Фокус на разговора между двамата правителствени ръководители ще бъдат постигнатите договорености и резултати от миналогодишната среща „16+1“, чийто домакин беше София. Бойко Борисов и Ли Къцян ще обсъдят напредъка в търговските и икономическите връзки между двете държави и потенциала за реализирането на съвместни проекти в редица сектори в региона. Утре министър-председателите на България Бойко Борисов, на Хърватия Андрей Пленкович и на Китай Ли Къцян ще открият официално Глобалния център за партньорство, чието създаване беше договорено през юли в българската столица.", "date": "2019.04.11", "title": "Борисов пристигна за срещата \"16+1\" в Дубровник (Снимки)"}
{"url": "https://www.24chasa.bg/novini/article/7395646", "text": "ДНСК връчва заповедта за спиране на \"Златен век\" в понеделник. Това стана ясно от прессъобщение на Дирекцията. По повод публикации в интернет пространството и запитване от страна на медии относно извършващо се строителство на „Административна сграда /34-етажа/ с подземен паркинг“, находящ се в урегулиран поземлен имот /УПИ/ I-98, 99, кв. 272А, м. „Лозенец- I част“, район „Лозенец“ - Столична община, уведомяваме следното: Процедурите по спиране на строеж са точно и ясно разписани в разпоредбите на чл. 224 от Закона за устройство на територията. Законодателят е предвидил в такива случаи обстоятелствата по спиране на строеж да се установяват с констативен акт, който се съставя в случая от органите на Дирекция за национален строителен контрол (ДНСК) поради определената втора категория на въпросния строеж. Констативният акт се връчва на заинтересуваните лица, които могат да подадат възражения срещу него в 7-дневен срок, се казва в съобщението. Заповедта за спиране на строежа се издава в срок до 3 дни от изтичането на гореупоменатия 7-дневен срок. Ефективното спиране на строежа започва след издаването на заповедта. В ДНСК е получено от управителя на „Артекс инженеринг“ АД писмо (възражение) във връзка със съставения констативен акт. На 15.04.2019 г. предстои връчване на заповедта за спиране на строежа, включително и ефективното спиране на строителните и монтажните работи. Гореописаната процедура е относима към спиране на всички видове строежи от първа, втора и трета категория, включително се прилага и към горепосочения строеж, като тази процедура е законоустановена и не подлежи на нарушаване, както от страна на ДНСК, така и от страна на всички останали страни и инстанции. От офиса на \"Артекс\" уточниха с днешна дата, че те не са внасяли възражение в ДНСК.", "date": "2019.04.11", "title": "ДНСК връчва заповедта за спиране на \"Златен век\" в понеделник"}
{"url": "https://www.24chasa.bg/novini/article/7395649", "text": "Бившият сътрудник на разузнаването на САЩ Едуард Сноудън заяви, че днес е мрачен ден за свободата на пресата във връзка с ареста на основателя на \"Уикилийкс\" Джулиан Асанж в Лондон, предаде Франс прес, цитирана от БТА. Според Сноудън кадрите как посланикът на Еквадор кани в посолството тайната полиция, за да арестува Асанж, ще останат в учебниците по история. Критиците на Асанж може да се радват, но днес е мрачен ден за свободата на пресата, написа Сноудън в Туитър. Едуард Сноудън, който живее в Русия след разкритията си по отношение на американското разузнаване, разкритикува решението на Еквадор да отмени правото на убежище на Асанж и отбеляза, че случаят най-вероятно е безпрецедентен. \"Не е необходимо да съм съгласен с цялата журналистическа дейност на даден човек, за да съм на мнението, че не е допустимо той да бъде арестуван заради нея\", изтъкна още Сноудън.", "date": "2019.04.11", "title": "Едуард Сноудън след ареста на Асанж: Мрачен ден за свободата на пресата"}
{"url": "https://www.24chasa.bg/novini/article/7395650", "text": "Оставиха в ареста тримата цигани, нападнали продавач в денонощен магазин в Габрово. Двамата братя и племенникът им ще бъдат преместени в арестите във В. Търново след снощния щурм в Габрово. От полицията не можели да гарантират сигурността им в Следствието в града. Тримата биячи са криминално проявени и многократно осъждани, изтъкна по-рано днес прокуратурата. Йордан Асенов има завършен пети клас , а по-големият му брат - Петко, е абсолютно неграмотен. Племенникът им Никола Монев пък има завършен седми клас, но също не може да чете и пише. Йордан е извършил нападението в изпитателния срок на присъда от 2016 година, когато е осъден условно на 1,3 г. за извършено противозаконно отнемане на автомобил. Петко Асенов също е неколкократно осъждан - последната му присъда е от 2015 година за кражба. Изтърпял е 8-месечното наказание и е освободен от затвора през април 2016 година. Племенникът Никола пък е лежал за грабеж като непълнолетен, излязъл е през юли 2017 година. Пускането им от ареста вчера предизвика гнева на стотици габровци, които излязоха на протест. Стигна се и до размирици и бяха погромени няколко цигански къщи в Габрово. Междувременно в града започва незабавно разрушаване на постройки, в които може да се самонастаняват роми.", "date": "2019.04.11", "title": "Оставиха в ареста тримата биячи на продавача в Габрово"}
{"url": "https://www.24chasa.bg/novini/article/7395641", "text": "Основателят на \"Уикилийкс\" Джулиан Асанж е арестуван въз основа на искане на САЩ за екстрадиция и по обвинение, че е нарушил условията на освобождаване под гаранция. Това написа в \"Туитър\" неговият адвокат Дженифър Робинсън, цитирана от АП и ДПА. Лондонската полиция потвърди, че Асанж е задържан в еквадорското посолство, където години наред му бе предоставено убежище, във връзка с искането на Вашингтон да бъде екстрадиран. Първоначалните данни бяха, че арестът е съгласно решение на съд в Лондон от 2012 г., допълни Ройтерс. Министерството на правосъдието на САЩ по невнимание съобщи за съществуването на наказателно производство срещу Асанж, внесено в американски съд през миналата година. Не е ясно какво е обвинението, предава БТА. Адвокатката на шведката, която твърдеше, че Асанж я е изнасилил по време на пребиваването си в Стокхолм през 2010 г., каза, че новината от Лондон е била \"шок\" за нейната клиентка. Неназованата жертва на предполагаемото сексуално насилие е пожелала възобновяване на делото по нейната жалба. През 2017 г. главната прокуратура на Швеция прекрати разследването за изнасилване срещу Асанж с мотива, че той няма да може да бъде задържан и екстрадиран в обозримо бъдеще предвид защитата, представена му от еквадорските власти.  Асанж ще бъде изправен възможно най-скоро пред британското правосъдие, се посочва в съобщение на Скотланд ярд.", "date": "2019.04.11", "title": "Джулиан Асанж е арестуван по искане на САЩ за екстрадиция"}
{"url": "https://www.24chasa.bg/novini/article/7395672", "text": "Равнището на гръцката безработица през януари е спаднало до 18,5 процента спрямо същия месец на миналата година, но остава най-високото в ЕС, съобщи ДПА, позовавайки се на националния статистически институт на страната. Макар да е намаляло в сравнение с януари 2018 г., когато нивото на безработицата е било 20,6 процента, е регистрирано леко увеличение спрямо декември 2018 г., когато е била 18,4 процента, предаде БТА. Гърция изпадна в тежка финансова криза през 2010 г. и бе принудена да вземе три спасителни пакета, последният от които приключи през август. Гърците обаче трябваше да платят тежка цена - безработицата скочи от 7,3 процента през май 2008 до 27,9 процента през юли 2013 г., а средните доходи на домакинство се свиха с една четвърт.", "date": "2019.04.11", "title": "Гръцката безработица е спаднала до 18,5%"}
{"url": "https://www.24chasa.bg/novini/article/7395682", "text": "Стабилно остава състоянието на 20-годишната курсантка от великотърновския военен университет, като към момента няма непосредствена опасност за живота ѝ. Миналата седмица момичето се простреля в гърдите от упор със зачисления ѝ автомат \"Калашников\". Инцидентът стана, докато студентката чистела оръжието. Във ВМА тя бе докарана със \"Спартана\". Най-големи поражения куршумът е нанесъл на горната част на левия бял дроб на момичето, която на по-късен етап ще бъде отстранена. Това е предизвикало и загуба на близо 3 л кръв в момента на инцидента, обясни началникът на ВМА проф. Венцислав Мутафчийски. Момичето бе докарано със самолета “Спартан” и прието там в петък сутринта, след като цяла вечер лекарите от великотърновската болница МОБАЛ “Стефан Черкезов” се бориха за живота му. Успяха да я стабилизират. “В такива случаи се отстраняват най-видимите засегнати тъкани, за да се стопира кръвозагубата. Благодарение на действията им пациентката е жива”, каза проф. Мутафчийски. Той обясни, че нараняването е тежко, защото изстрелът е бил от упор - така е влязъл не само самият куршум, но и взривните газове, които допълнително увреждат тъканите. Горната част на левия бял дроб на момичето е почти напълно унищожена и в близките дни ще се наложи повторна операция за отстраняването му. “Това няма да повлияе съществено на живота ѝ, защото е млада и има достатъчна останала белодробна тъкан, за да поеме функцията, но в момента все още има реална опасност за живота”, допълни началникът на ВМА. Момичето е на апаратно дишане.", "date": "2019.04.11", "title": "Стабилно остава състоянието на прострелялата се курсантка от Велико Търново"}
{"url": "https://www.24chasa.bg/novini/article/7395686", "text": "Около 200 000 чешки туристи се очакват това лято в българските курорти – съобщи в Добрич извънредният и пълномощен посланик на Република Чехия в България Душан Щраух. По думите му, за разлика от прогнозирания спад на руски и немски туристи, при чешките се очаква ръст от 5 процента. Дипломатът припомни, че преди 1989 г. около един милион чехи годишно са посещавали България през лятото, но след падането на границите, броят им рязко е намалял. След 2000 г. страната ни отново става притегателна за чешките туристи – добави той. Община Добрич възнамерява да закупи 2-3 електробуса, чешко производство – стана ясно след разговорите между кмета на община Добрич Йордан Йорданов и чешкия посланик. „Това е необходимо и ще го предложа на Общинския съвет заради завишените изисквания за чистотата на въздуха, които налата Европейският съюз” – каза Йорданов. Един електробус, среден клас, който с едно зареждане може да измине 220 км – за 72-ма пътници, струва около 410 000 евро. „Ще търсим проекти с европейско финансиране за постепенна смяна на градския транспорт” – добави кметът. Посланик Щраух е представил на кмета и други чешки продукти, сред които малки машини, които да се използват за поддръжката на градска инфраструктура. Те са особено подходящи за ремонти на малки участъци от пътя - до 2 кв. метра. Работата им е много по-бърза и предполага повторно използване на материалите.. Той го е запознал и с дейността на чешки фирми за събиране на отпадъци и за производство на болнични легла. В разговор с областния управител Красимир Кирилов са обсъдени възможностите за сътрудничество. Кирилов е споделил, че няколко години е имало преговори за подписване на меморандум за сътрудничество между област Добрич и област Злин, но връзките са прекъснати. Дипломатът от своя страна е изразил готовност да съдейства за подновяване на контакта между областните администрации. Директорът на «Двореца»-Балчик, Жени Михайлова запозна посланика с активното сътрудничество на културния център с чешкия град Валашске Мезиржичи и училището по стъкларство там. На снимката – чешкият посланик Щраух и кметът на Добрич Йорданов", "date": "2019.04.11", "title": "200 000 чешки туристи чакаме през лятото"}
{"url": "https://www.24chasa.bg/novini/article/7395273", "text": "Осъдиха земеделски производител, представил неверни сведения пред Държавен фонд \"Земеделие\", за да получи средства по европейските фондове. По обвинение на Окръжна прокуратура-Ловеч Б.Б. е признат за виновен за това, че в продължение на година пред Общинска служба \"Земеделие\"-Троян и Областна дирекция на Държавен фонд \"Земеделие\"-Ловеч, представил неверни сведения за подпомагане на кампания 2013-2014г. Той заявил, че трайно ползва площи, които към датата на подаване на заявлението, отговарят на условията за поддържане на земята в добро земеделско и екологично състояние. Парцелите се намирали в землищата на селата Борима и Дълбок дол, обл. Ловешка, регистрирани в системата за идентификация на земеделски парцели. В действителност земите не били ползвани, но той получил средства от фондове, предоставени от ЕС на българската държава от \"Европейски фонд за гарантиране на земеделието\" по мярка \"Схема за единно плащане на площ\" и от \"Европейски земеделски фонд за развитие на селските райони\" по мярка \"Плащания за природни ограничения в планински райони\", Схема за преразпределително плащане и Схема за \"Национални доплащания на площ\". Така за посочените парцели Б.Б. взел за 2013 г. 4037,14 лв. по мярка НР 1, мярка СЕПП и мярка СНДП, а за 2014 г. - 2739,12 лв. по мярка НР1, мярка СЕПП и мярка СПП. Действията му са престъпление по чл. 248а, вр. чл. 26 от НК. За извършеното обвиняемият е осъден на две години лишаване от свобода, което на основание чл. 66 от НК е отложено с изпитателен срок от три години.", "date": "2019.04.11", "title": "Осъдиха земеделски производител, взел с измама средства от европейските фондове"}
{"url": "https://www.24chasa.bg/novini/article/7395259", "text": "Петдесет и девет годишен мъж от гр. Враца е изправен на подсъдимата скамейка за блудство с десетгодишно момиче. С обвинителен акт на Районна прокуратура – Враца е предаден на съд К.О. (на 59 години) за извършено от него престъпление по чл. 149, ал. 1 от Наказателния кодекс, съобщиха от държавното обвинение. Обвиняемият О. живеел с майка си във Враца. Той често посещавал къщата на съседско семейство с три деца. Поддържал добри отношения както с родителите, така и с децата. Вечерта на 01.09.2018 г. К.О. отново гостувал на съседите си. По някое време майката заспала с едното от децата. Другите две – десетгодишната М. и единадесетгодишният Т., играели на карти в другата стая, като поканили и К.О., който се присъединил към тях. След известно време момчето се отказало да играе и заспало в леглото си. Десетгодишната М. казала на обвиняемия, че ще го изпрати, но той я хванал за ръката и я придърпал към себе си. Без да говори, мъжът извършил блудствени действия без съвкупление с малолетното момиче. М. се уплашила и разтреперила, като не посмяла да извика майка си. В същото време жената се събудила, отишла в стаята на децата и станала свидетел на случващото се там. Тя веднага се развикала, а К.О. само казал няколко пъти, че „нищо не е направил“. За случая веднага бил подаден сигнал на тел. 112, а К.О. задържан от пристигналия на място полицейски екип. Предстои делото срещу обвиняемия К.О. да продължи в съда.", "date": "2019.04.11", "title": "59-годишен от Враца на съд за блудство със съседка на 10 години"}
{"url": "https://www.24chasa.bg/novini/article/7395278", "text": "Специализираният наказателен съд определи мярка за неотклонение „Задържане под стража“ на  Те бяха задържани на 8 април 2019 г. при операция на Специализираната прокуратура и ГДБОП в Димитровград и региона. Шестият брат от фамилията, който също е участвал в групата, се укри и е обявен за общодържавно издирване. Според събраните доказателства групата е действала от седем години, през това време жертвите й не са смеели да се оплачат от страх за живота си. Братята давали заеми предимно на малоимотни хора срещу високи лихви – най-често от 50 до 100 процента. При забавяне на връщането на заема, лихвите скачали двойно, следвали заплахи и физическо насилие. При невъзможност хората да изплатят дълговете си заедно с умножените лихви, участниците в групата посягали на техни недвижими имоти или склонявали някои от тях към проституция. Специализираният наказателен съд прие тезата на прокуратурата, че ако останат на свобода, обвинените могат да извършат други престъпления или да се укрият. Определението на съда не е окончателно и може да бъде обжалвано пред Апелативния специализиран наказателен съд.", "date": "2019.04.11", "title": "Оставиха в ареста ромската фамилия от Димитровград, задържана за лихварство"}
{"url": "https://www.24chasa.bg/novini/article/7395289", "text": "Увеличение на постановените решения отчита Комисията за защита от дискриминация (КЗД) за 2018 г. Отчетът на комисията беше приет от Народното събрание днес със 70 гласа \"за\", 5 - \"против\" и 5 - \"въздържал се\", съобщи БТА. От постъпилите през 2018 г. в КЗД и обработени 751 жалби, сигнали и запитвания са образувани 721 преписки. Постановените решения за 2018 г. са 511, което според комисията е рекорд. За сравнение през 2017 г. решенията са 450. Самосезиранията на КЗД също бележат ръст - за 2018 г. те са 386, докато през 2017 г. са били само 2. Голяма част от самосезиранията са свързани с националната кампания на комисията \"Достъпна България\", насочена към защита на правата на хората с увреждания. Деветте най-често срещани защитени признаци в образуваните преписки са: \"увреждане\" - 459 преписки, \"лично положение\" - 180 преписки, \"обществено положение\" - 57 преписки, \"възраст\" - 51 преписки, \"етническа принадлежност\" - 28 преписки, \"имуществено състояние\" - 23 преписки, \"образование\" - 21 преписки, \"убеждение\" - 20 преписки, \"пол\" - 19 преписки. През 2018 г. регионалните представители на комисията са организирали 677 открити приемни. Констатирано е повишаване на броя на гражданите, посетили офисите на комисията и организираните приемни - от 3472 през 2016 г. на 4236 през 2018 г.", "date": "2019.04.11", "title": "Отчетоха рекорд на постановените решения за дискриминация"}
{"url": "https://www.24chasa.bg/novini/article/7395293", "text": "Основателят на \"Уикилийкс\" Джулиан Асанж бе арестуван днес от британската полиция в посолството на Еквадор в Лондон, предаде Ройтерс. Полицията бе поканена в сградата на посолството от посланика на Еквадор, след като еквадорското правителство реши да отмени правото му на убежище, за което съобщи днес президентът на Еквадор Ленин Морено, информира БТА. Асанж потърси убежище в еквадорското посолство в Лондон през 2012 г., за да не бъде екстрадиран в Швеция, където властите имаха намерение да го подложат на разпит в рамките на разследване за сексуално посегателство. Шведското правосъдие впоследствие оттегли обвиненията си, но Асанж се опасява, че може да бъде екстрадиран в САЩ, където федералната прокуратура разследва \"Уикилийкс\". Британската полиция заяви, че Асанж се намира в ареста на полицейски участък в централната част на Лондон и че възможно най-скоро ще бъде изправен пред съда в Уестминстър. Отношенията на Асанж с еквадорските власти се влошиха, след като Еквадор го обвини, че е разпространил информация за личния живот на президента Морено. По-рано Ленин Морено обвини Асанж, че нарушава поставените му от Еквадор условия за предоставянето на убежище. Морено посочи, че е поискал от Великобритания гаранции, че Асанж няма да бъде екстрадиран в страна, където може да бъде подлаган на мъчения или да му бъде издадена смъртна присъда. По думите на еквадорския президент Великобритания е гарантирала, че няма да екстрадира Асанж в такава страна. Ленин Морено изтъкна също така, че еквадорските власти самостоятелно са взели решението за отмяна на правото на убежище на Джулиан Асанж, предаде Франс прес. Британският външен министър Джереми Хънт благодари на Морено за взетото решение и отбеляза в Туитър, че Асанж не е никакъв герой и че никой не е над закона, предаде Асошиейтед прес. Британският вътрешен министър Саджид Джавид ще направи изявление пред парламента по-късно днес във връзка със задържането на Асанж, заяви в Туитър опозиционната Лейбъристка партия. \"Уикилийкс\" заяви, че Еквадор по незаконен начин е отнел правото на убежище на Асанж. Според уебсайта еквадорските власти са нарушили международното право, като са поканили британската полиция в сградата на посолството на Еквадор в Лондон. \"Уикилийкс\" отбеляза също така, че Асанж е станал жертва на \"могъщи играчи\", включително и ЦРУ, които са положили усилия за неговото демонизиране. \"Този човек е син, баща и брат. Печелил е десетки награди за журналистика. Номиниран е за носител на Нобеловата награда за мир всяка година след 2010 г. Могъщи играчи, включително ЦРУ, полагат по изтънчен начин усилия да го демонизират, лишат от легитимност и да го вкарат в затвора\", написа \"Уикилийкс\" в Туитър. Международната организация \"Репортери без граници\" заяви, че задържането на Джулиан Асанж е опасен прецедент за работата на журналистите, предаде ТАСС, като се позова на изявление в Туитър на генералния секретар на организацията Кристоф Делоар. \"Изборът на Асанж за мишена заради това, че той предоставяше на журналистите информацията на \"Уикилийкс\", представляваща информация от обществен интерес, е наказателна мярка. Тя създава опасен прецедент за журналистите и техните източници\", заяви Делоар. Има сериозен риск Джулиан Асанж да бъде предаден на властите на САЩ, заяви адвокатът на Джулиан Асанж Пер Самуелсон. \"Аз, разбира се, мисля, че извършеното е абсолютно недопустимо. Виждаме много ясни признаци за това, че американците искат да осъдят или вече са осъдили Асанж. Ще видим дали безпокойството му е било оправдано или е плод на преувеличения\", каза Самуелсон. Според Европейската комисия арестът на Джулиан Асанж в Лондон е съдебно дело и тя няма намерение да се меси в него, заяви на брифинг днес говорителят на ЕК Маргаритис Схинас, цитиран от ТАСС. Говорителят на Кремъл Дмитрий Песков изрази надеждата на Москва правата на Джулиан Асанж да не бъдат нарушавани, предаде Ройтерс. \"Ръката на \"демокрацията\" души свободата\", написа във Фейсбук говорителката на руското външно министерство Мария Захарова във връзка с ареста на Асанж, предаде Франс прес. Руските лидери неведнъж са изразявали симпатиите си към основателя на \"Уикилийкс\", отбелязва Франс прес.", "date": "2019.04.11", "title": "Арестуваха създателя на \"Уикилийкс\" Джулиан Асанж в Лондон (Снимки, видео)"}
{"url": "https://www.24chasa.bg/novini/article/7395364", "text": "Fibank (Първа инвестиционна банка) предоставя възможност на своите клиенти да подписват дистанционно документи бързо и лесно, без да е необходимо посещение в офис на банката. Независимо от начина на кандидатстване за потребителски кредит – на място, през корпоративния сайт или електронното банкиране „Моята Fibank“, при одобрение клиентите могат да подпишат документите през „Моята Fibank“, Мобилното приложение или чрез Квалифициран електронен подпис (КЕП), издаден от Evrotrust. Банката стартира пилотно дистанционното подписване с предлагането на един от най-популярните й продукти: потребителски кредит за физически лица. Клиентите на Fibank ще получават пълния пакет от документи. Удобно разположени в дома или офиса си, те ще могат спокойно да се запознаят с тях и да ги подпишат с един бутон. Не е необходимо разлистване на десетки страници и полагане на подпис върху всяка от тях. Нужна е активна регистрация в „Моята Fibank“ и средство за подпис – хардуерен или софтуерен Token. Дистанционното подписване може да се използва от всеки компютър с интернет. За клиентите, които нямат регистрация за активно банкиране в „Моята Fibank“ и Token, Fibank е осигурила възможност за подписване и чрез КЕП посредством Мобилното приложение на Evrotrust. В резултат на сътрудничеството с една от водещите български финтех компании – доставчикът на удостоверителни услуги „Евротръст Технолъджис“ АД, клиентите на банката могат да подпишат документите си за кредит сигурно и лесно. Те трябва да разполагат със смартфон или таблет с предна камера и да се регистрират в Мобилното приложение на Evrotrust. Иновативното решение за подписване на документите за кредит не променя вътрешните процедури на Fibank при кандидатстване и одобрение, които остават същите като при посещение в банков офис. Дистанционното подписване е напълно безплатно за всички клиенти на банката. Този процес спестява време и усилия и помага за устойчивото екологично развитие. При желание, клиентите могат да получат и своето хартиено копие на документите в офис на Първа инвестиционна банка.", "date": "2019.04.11", "title": "Fibank с технологична иновация в потребителското кредитиране"}
{"url": "https://www.24chasa.bg/novini/article/7395382", "text": "На 12 април от 17.30 часа на „Дондуков“ 2 държавният глава Румен Радев ще приеме първия български космонавт Георги Иванов, съобщиха от прессекретариата на президента. Събитието е част от честванията за 40-годишнината от полета на Георги Иванов, с който България стана шестата държава в света със свой космонавт. Сред гостите ще бъдат и петима колеги на Георги Иванов от международната програма \"Интеркосмос\" - Павел Виноградов (Русия), Владимир Ремек (Чехия), Мирослав Хермашевски (Полша), Берталан Фаркаш (Унгария), Иван Бела (Словакия), както и Татяна Егорова - съпруга на космонавта Борис Егоров.", "date": "2019.04.11", "title": "Президентът Радев приема първия български космонавт Георги Иванов утре"}
{"url": "https://www.24chasa.bg/novini/article/7395360", "text": "Тримата цигани, нападнали продавач в денонощен магазин в Габрово, са двама братя и техният племенник. Това стана ясно по време на разглеждането на мярката им за неотклонение в Габровския районен съд. Те са криминално проявени и многократно осъждани, изтъкна прокуратурата. Йордан Асенов има завършен пети клас , а по-големият му брат - Петко, е абсолютно неграмотен. Племенникът им Никола Монев пък има завършен седми клас, но също не може да чете и пише. Йордан е извършил нападението в изпитателния срок на присъда от 2016 година, когато е осъден условно на 1,3 г. за извършено противозаконно отнемане на автомобил. Петко Асенов също е неколкократно осъждан - последната му присъда е от 2015 година за кражба. Изтърпял е 8-месечното наказание и е освободен от затвора през април 2016 година. Племенникът Никола пък е лежал за грабеж като непълнолетен, излязъл е през юли 2017 година.  Според прокуратурата, от съдебните им досиета може да се направи извод за реална опасност те да извършат друго престъпление или да се укрият.  Тримата отказали да дадат обяснения пред водещия разследването, но охотно говориха пред съда. \"Влязохме да си купим цигари, имаше едно момче вътре - дразнихме се с него. Излязохме вънка, ударих му един шамар, тогава дойде продавачът и ни направи забележка. Познавам го - продавача - и друг път съм бил в магазина. Продължих да си говоря с другия, обаче продавачът ме бутна в гърдите да изляза, иначе щял да ме удари. Започнахме да се бутаме и така започна боят. Брат ми ни разтърваше през цялото време\" - това разказа Йордан в съдебната зала. И тримата казаха, че съжаляват за случилото се. Йордан поиска да бъде пуснат на свобода,  за да се грижи за баща си, който е с инсулт, и болната си майка. Братът, който живее на друг адрес под наем, пък каза, че трябва да се грижи за 5-годишното си дете. Двамата работят в сметосъбирането в Габрово. Служебните адвокати на обвиняемите казаха, че става дума за обикновено битово сбиване, а не за тежко умишлено престъпление. Според тях ситуацията е нагнетена от фейсбук и улицата, а ако нападателите не били от ромски произход, а от български, никой нямало сега да бъде в съдебната зала. Те настояха за по-леки мерки за неотклонение като подписка или въобще да не им бъдат налагани такива. Съдът ще се произнесе с решение за мерките им в 14:30 часа.", "date": "2019.04.11", "title": "Биячите от магазина в Габрово - двама братя и племенник"}
{"url": "https://www.24chasa.bg/novini/article/7395404", "text": "В края на напрегната среща на върха в Брюксел тази нощ европейските лидери и Тереза Мей се споразумяха отлагането на Брекзита да бъде удължено до 31 октомври, прогонвайки за известно време призрака на рязката раздяла. До компромис се стигна в навечерието на 12 април - крайната дата за напускане на Великобритания, договорена на предишна среща на върха и заплашваща с развод без споразумение след продължил повече от 40 години бурен брак, предаде БТА.  Разделени между привърженици на кратката отсрочка начело с Франция и защитниците на по-продължително отлагане, 27-те часове наред изготвяха предложението си и към 01,30 часа (23,30 ч. по Гринуич) го изложиха пред британската министър-председателка. Тя го прие, въпреки че по-рано призова за отлагане само до 30 юни. Лидерката на консерваторите обяви, че днес ще говори пред британските депутати и ще продължи дискусиите с лейбъристката опозиция за намиране на компромис, който да осигури подкрепата на парламентарно мнозинство. \"Все още можем да напуснем на 22 май\", отбеляза Мей, изтъквайки, че за целта е достатъчно депутатите да одобрят сделката за развода, която вече три пъти отхвърлиха. \"Споразумяхме се за гъвкаво удължаване до 31 октомври, което означава допълнителни шест месеца за Обединеното кралство да намери възможно най-доброто решение\", отбеляза със задоволство председателят на Европейския съвет Доналд Туск. През тези шест месеца Великобритания \"би могла да ратифицира споразумението за напускане и в този случай удължаването ще се прекрати, каза Туск. Лондон си запазва също възможността \"да отмени напълно Брекзит\", допълни той. След срещата френският президент Еманюел Макрон приветства \"най-добрия възможен компромис, позволил да се запази единството на 27-те\". \"Крайният срок 31 октомври ни защитава\", тъй като \"това е ключова дата преди встъпването в длъжност на новата Европейската комисия\", обясни Макрон. Според европейски дипломати няколко страни са критикували непреклонността на Франция, която беше против отлагане с една година, за каквото призоваваха повечето страни. \"Имаше различни виждания\", призна френският президент и отбеляза, че е поел ролята на страната, която настоява за яснота и твърдост. Въпреки отегчението си от колебанията и увъртанията на Лондон всички европейски ръководители бяха склонни да дадат повече време на британците. Париж обаче възглавяваше лагера на страните, които настояваха за \"строги\" условия. Тези страни се безпокоят от вредите, които може да причини Великобритания, оставайки за неопределено време с единия крак в ЕС, а с другия - извън съюза. Американският президент Доналд Тръмп изрази съжаление вчера в Туитър, че ЕС е \"толкова суров\" с Обединеното кралство, насочвайки след това вниманието си към настоящия търговски конфликт между Вашингтон и Европа. \"ЕС е също толкова брутален търговски партньор и по отношение на САЩ, което ще се промени\", заяви той. Заключенията от срещата на върха изискват от Великобритания \"конструктивно и отговорно\" поведение в предоставеното й допълнително време. Лондон ще трябва също \"да се въздържа от всяка мярка, способна да изложи на риск осъществяването на целите на Съюза\". Европейски дипломат предложи Лондон да може да се откаже от правото си на вето. Доналд Туск обаче подчерта, че Обединеното кралство ще запази \"всичките си права и задължения\" на страна членка. Според европейски източник Великобритания \"няма на излъчи европейски комисар, но ще може да участва в номинирането на нов председател на Еврокомисията, тъй като гласуването се състои при квалифицирано мнозинство в Съвета\". \"Предоставената от Комисията техническа и правна информация показа, че възможностите Великобритания да вземе европейските институции за заложник са много ограничени. Ние обаче трябва да продължим да бъдем внимателни\", обясни белгийският премиер Шарл Мишел. Постигнатото споразумение предвижда междинна среща на върха през юни за взаимно информиране за развоя на процеса. \"Това няма да бъде кръг от преговори. Момента на ключовото решение ще настъпи през октомври\", предупреди председателят на ЕК Жан-Клод Юнкер. Ако през октомври Обединеното кралство на практика все още е член на ЕС, това ще означава, че британците са участвали в европейските избори в края на май. Ако не са го направили, Великобритания \"ще трябва да напусне на 1 юни без споразумение\", подчерта ирландският премиер Лио Варадкар съгласно предвиденото в заключенията от срещата на върха. Постигнатото тази нощ отлагане \"е толкова гъвкаво, колкото очаквах, и малко по-кратко, отколкото се надявах\", заяви Туск след срещата. \"То обаче все пак ще е достатъчно за намиране на възможно най-доброто решение. Ако обичате, този път не губете време\", обърна се той към британците.", "date": "2019.04.11", "title": "ЕС дава допълнителни шест месеца на Великобритания да успее с Брекзита"}
{"url": "https://www.24chasa.bg/novini/article/7395401", "text": "Вицепремиерът и министър на външните работи Екатерина Захариева заминава за Варшава за участие в среща на министрите на външните работи от Берлинския процес, която ще се състои на 11 и 12 април 2019 г., съобщиха от пресцентъра на Министерство на външните работи. Форумът има за цел да подготви Срещата на върха на Берлинския процес за Западните Балкани през юли в Познан, както и да направи преглед на постигнатото по време на срещата на върха в Лондон през юли 2018 г. Ще бъдат обсъдени постиженията и предизвикателствата пред страните от региона. По време на първия ден от срещата на министрите на външните работи от Берлинския процес ще бъде обсъдена темата за младите хора от Западните Балкани и ЕС - предизвикателствата, пред които са изправени, и ролята им в Европа. На 12 април министрите ще фокусират разговорите върху двустранните въпроси в региона. Европейската перспектива за Западните Балкани е основен приоритет в българската външна политика и бе и един от четирите приоритета на председателството на България на Съвета на ЕС през 2018 г. Стратегията за Западните Балкани, приета от Европейската комисия през февруари 2018 г., подчертава необходимостта от по-широк подход към взаимното разбирателство и по-силната подкрепа от ЕС за вътрешните мерки, които го насърчават. Този ангажимент беше поет по време на българското председателство на Съвета на ЕС в декларацията на Срещата на върха ЕС-Западни Балкани в София през май 2018 година. Берлинският процес е политико-дипломатическа инициатива, лансирана лично от канцлера на Германия Ангела Меркел през август 2014 г. Участници в процеса са страните от Западните Балкани - Сърбия, Република Северна Македония, Босна и Херцеговина, Косово и Албания, и държавите членки на ЕС - Германия, Франция, Австрия, Италия плюс две държави-членки на ЕС от региона - Хърватия и Словения. Поканите към България за срещите на Берлинския процес са признание за активната роля и значим принос на Българското Председателство на Съвета за засилване на сътрудничеството на ЕС с 6-те партньори от Западните Балкани.", "date": "2019.04.11", "title": "Захариева ще участва в срещата на външните министри от Берлинския процес"}
{"url": "https://www.24chasa.bg/novini/article/7395402", "text": "Непълнолетен шофьор преминал по стъпалата с автомобил по централния площад пред държавната опера в Русе, съобщават на сайта на общината. Той преминал през загражденията и навлязъл върху сухия фонтан пред операта, като продължил да шофира и се насочил към ул. „Църковна независимост“. Случката се разиграла на 9 април в 2,30 ч. след полунощ. След подаден сигнал до кмета на община Русе Пламен Стоилов в резултат на проверка от камерите за видео наблюдение и бързата реакция от органите на МВР извършителят е установен и задържан. Общината настоява за налагане на строги санкции, наказания и глоби срещу подобни нарушения. От администрацията призовават гражданите да сигнализират, ако станат свидетели на вандалски прояви, на тел. 112.", "date": "2019.04.11", "title": "Хлапе мина с кола по площада пред операта в Русе"}
{"url": "https://www.24chasa.bg/novini/article/7395420", "text": "Руските депутати одобриха на второ четене спорен законопроект, който цели в Русия да разполага с независим от големите световни сървъри интернет, предаде Франс прес, цитирана от БТА. Според властите законовата мярка ще гарантира по-голяма самостоятелност на руския интернет и защита от външни намеси, отбелязва Ройтерс Текстът, одобрен днес с 320 на 15 гласа, трябва да мине на трето четене, а после да бъде одобрен и от горната камара на парламента (което е чиста формалност), преди да бъде подписан от президента Владимир Путин. Критиците на новия закон виждат в него средство, чрез което властите ще засилят контрола си върху Мрежата. Те предупреждават, че той може да разруши интернета в Русия и да бъде използван за задушаване на инакомислието. ТАСС отбелязва, че на второто четене са били внесени 27 поправки, повечето от които уточняват пълномощията на държавните органи. Според формулировката на вносителите законопроектът за т.нар. \"Рунет\" има за цел да гарантира устойчива работа на руския сегмент от интернет в случай, че той бъде изолиран от инфраструктурата на световната Мрежа. Текстът предвижда създаването на инфраструктура, която ще осигури функционирането на руските интернет ресурси в случай на невъзможност руските оператори да се свържат с чуждестранните интернет сървъри. Руските доставчици на интернет трябва да осигурят също наличие в мрежите им на \"технически средства\", които дават възможност за \"централизиран контрол на трафика\" за противодействие на евентуални заплахи. Няколко хиляди души протестираха в началото на март в Москва срещу законопроекта, който те отхвърлят като цензура и опит за изолиране на страната от останалия свят.", "date": "2019.04.11", "title": "Руските депутати одобриха създаването\nна независим интернет"}
{"url": "https://www.24chasa.bg/novini/article/7395426", "text": "19-годишен е задържан в полицията в Първомай за отправена закана за убийство, съобщиха от МВР. Около 18.45 часа вчера служители от районното управление се отзовали на сигнал по тел. 112, че пред магазин в града той заплашил с газов пистолет двама местни жители. Установено е, че по време на случилото се оръжието е било без боеприпаси. Справка в полицейските регистри показала, че е регистрирано по установения ред. Извършителят е отведен за едно денонощие в полицейския арест. Материалите по образуваното бързо производство са докладвани в районната прокуратура.", "date": "2019.04.11", "title": "Задържаха 19-годишен за закана за убийство с пистолет"}
{"url": "https://www.24chasa.bg/novini/article/7395463", "text": "Бензиностанция в Троян е затворена временно заради установени нарушения. Това съобщиха от областната дирекция на МВР в Ловеч. Нередностите били констатирани при операция за противодействие контрабандата с горива в община Троян. В нея са участвали полицаи, представители на НАП, на митницата, на противопожарната служба, както и на Държавната агенция за метрологичен и технически надзор /ДМТН/. При проверката се е оказало, че колонките за гориво на бензиностанцията нямат поставени метрологични пломби на разходомерите. По този повод е издадено предписание от служителите на ДАМТН за временно спиране използването на всички колонки за гориво до отстраняване на нарушенията. На собственика на обекта е съставен и акт за нередности, свързани с пожарната и аварийната безопасност. Ще бъде съставен акт и по реда на Закона за измерванията.", "date": "2019.04.11", "title": "Затвориха бензиностанция в Троян, колонките за гориво нямали метрологични пломби"}
{"url": "https://www.24chasa.bg/novini/article/7395482", "text": "Долината на падналите в района на Мадрид изглежда доста спокойно място в този слънчев пролетен ден, но с наближаването на парламентарните избори фактът, че там е погребан Франсиско Франко, я превърна в политическо бойно поле. Отиващото си социалистическо правителство прие законодателство за ексхумиране на тленните останки на бившия испански диктатор и превръщането на мястото в мемориал на жертвите на ожесточената гражданска война от 1936-1939 г., белязала началото на фашисткия му режим. Новата испанска политическа сила Вокс, която след изборите на 28 април ще се превърне в първата крайнодясна партия, влязла в парламента от 70-те години, се противопостави обаче на това решение. 44 години след смъртта на Франко наследството му продължава да поражда дълбоко разделение в испанското общество. То се превърна и в елемент на предизборната кампания на Вокс, която се опитва да привлече на своя страна електората на традиционната дясноцентристка Народна партия. Така тя още повече ще усложни предстоящите избори в Испания, които се очертават като едни от най-непредсказуемите и оспорваните от десетилетия. \"Казах си, само през трупа ми\", заяви за ексхумирането Пилар Гутиерес, чийто баща е бил министър по времето на Франко. Гутиерес е председател на организация, която се бори останките на Франко да не бъдат местени, и не се колебае за кого ще гласува. \"Вокс е единствената партия, която може да спре това (ексхумирането). Те имат принципи. Традиционните партии нямат принципи\", каза тя, говорейки в мавзолея, вграден в скалите на осеяната с иглолистни дървета долина, над която се извисява висок 152 метра кръст. Режимът на Франко е убил и вкарал в затвора десетки хиляди души, за да се пребори с инакомислието, а близо 500 000 бойци и цивилни са загинали във войната между неговите сили и левите републиканци. От противоположната страна на политическото разделение е Франсиско Мендиета, ексхумирал своя дядо Тимотео от масов гроб от времето на Франко през 2017 г., за да го погребе, както се полага. \"Няма причина той (Франко) да се намира там (в Долината на падналите). Той е бил диктатор, подписвал смъртни присъди. За една демокрация това не е приемливо. Франко никога не е проявявал милост, така че, ако ексхумирането му разстройва някои хора, значи те заслужават\", казва Мендиета. Въпреки че се фокусира предимно върху въпроси на вътрешната политика, Вокс, подобно на аналогичните й партии в съседните страни, се възползва от обществената реакция срещу имиграцията, превърнала се постепенно в тема на европейската политика. Данните от публикувано във вторник голямо социологическо проучване сочат, че на изборите на 28 април Вокс ще спечели около 37 места в парламента. Според същото проучване социалистическата партия и нейните крайнолеви съюзници от \"Подемос\" могат да спечелят мнозинство. Това обаче е идеалният сценарий, тъй като са възможни и още няколко леви или десни коалиции. Влияние върху левия електорат Социалистите също използваха Франко, за да повлияят на електората си. Те насрочиха дата за ексхумирането му след обявяването на предсрочните парламентарни избори, а вицепремиерът Кармен Калво заяви, че в Долината на падналите ще останат \"само останките на хора, загинали в резултат на испанската гражданска война\". Потомците на Франко също се противопоставиха на одобреното през септември от парламента ексхумиране, но правителството заяви, че ексхумацията ще се състои на 10 юни, освен ако Върховният съд не я блокира. Народната партия и центристите от \"Сиудаданос\" се въздържаха от гласуването в парламента с аргумента, че ексхумацията не е належащ въпрос. Поне пред обществеността лидерът на Вокс Сантяго Абаскал все още демонстрира увереност, че Франко няма да бъде ексхумиран. \"Уверен съм, че това няма да стане. Това е само пропаганда на правителството\", заяви той. Вокс твърди, че не подкрепя политиката на Франко, въпреки че сред кандидатите й за изборите има четирима бивши генерали, двама от които подписаха миналата година петиция в подкрепа на Франко. Според Антонио Баросо, изпълнителен директор на консултантската къща по политически въпроси Тенео, макар мнението на Вокс по важните за испанската \"култура\" въпроси като Франко и сепаратизма (на който Вокс се противопоставя) да е ясно, малко се знае за позицията на партията по по-общите политически въпроси. \"Няма как да знаем\" каква подкрепа ще спечели Вокс на изборите. \"Единственото, което знаем, е, че крайнодесните избиратели се колебаят повече, а Вокс са нов елемент, \"със силна пробивна сила\", казва Баросо. (БТА)", "date": "2019.04.11", "title": "Ексхумацията на диктатора Франко отново раздели Испания"}
{"url": "https://www.24chasa.bg/novini/article/7395473", "text": "При боевете в либийската столица между силите от Източна Либия и войските, предани на правителството в Триполи, са убити 56 души, съобщи ООН, цитирана от Ройтерс и БТА. Сред жертвите има двама лекари и шофьор на линейка, посочи в изявление Световната здравна организация (СЗО) към ООН. Тя не уточнява дали убитите са цивилни или участници в боевете. Тази сутрин Либийската национална армия (ЛНА) на маршал Халифа Хафтар, който контролирна източната част на страната, бяха на позиции в предградия на около 11 км южно от центъра на града.", "date": "2019.04.11", "title": "ООН: 56 станаха загиналите при боевете в Триполи"}
{"url": "https://www.24chasa.bg/novini/article/7395497", "text": "НАСА е предложила на Роскосмос бартерни полети на руски и американски астронавти до Международната космическа станция /МКС/, предаде ТАСС, цитирана от БТА. Идеята е руски космонавти да летят до МКС на американски космически кораби, а американските астронавти, при условия на бартер, да правят същото с руските \"Союз\". По думите на ръководителя на Роскосмос Дмитрий Рогозин американската страна била готова да доставя при условия на безфинансов бартер руски космонавти до МКС, когато техните нови космически капсули бъдат лицензирани за полет. За споразумението между Роскосмос и НАСА за полети както на руски, така и на американски кораби, Рогозин за пръв път съобщи през месец март тази година. Това стана по време на пресконференция след скачването на кораба \"Союз МС-12\" с МКС .", "date": "2019.04.11", "title": "Русия и САЩ предвиждат бартерни полети до \nМКС"}
{"url": "https://www.24chasa.bg/novini/article/7395495", "text": "Пакети с кокаин от провалилата се в Румъния пратка достигнаха българското крайбрежие, пише румънският вестник \"Адевърул\" и цитира  \"Адевърул\" отбелязва, че намереният от българските власти кокаин е бил в найлонови пакети, увити в спасителни жилетки, точно както  На това място, където река Дунав се влива в Черно море, на 23 март бяха намерени над 800 кг кокаин в преобърната моторница, предава БТА. Румънският министър на вътрешните работи Кармен Дан разпореди проверка на функционирането на системата за наблюдение на Черно море (SCOMAR), която работи в рамките на Гранична полиция Констанца, във връзка с намереното огромно количество наркотици. При положение че Румъния разполага с ултрамодерно оборудване за наблюдение на границата в Черно море, местни жители и рибари смятат, че трафикът на наркотици е възможен само при умишлен пропуск на системата, пише вестникът. . Последно бе намерен пакет във Вама веке във вторник. \"Адевърул\" цитири източници, близки до разследването, според които е имало две лодки с наркотици, всяка с по един тон товар. Едната е изчезнала, а другата се е преобърнала на плажа Сфънту Георге в Делтата на Дунав. Вестникът припомня, че на 22 и 23 март по румънското черноморско крайбрежие е имало силна буря с вълни от над четири метра.", "date": "2019.04.11", "title": "В. \"Адевърул\": Кокаин от провалилата \nсе в Румъния пратка се озова в България"}
{"url": "https://www.24chasa.bg/novini/article/7395478", "text": "43-годишният Орландо Мур и 32-годишната Порша Равенеле от Ню Йорк е трябвало да се върнат на 27 март от четиридневна екскурзия до курортния град Самана в Доминиканската република, но не са се качили на борда на самолета, съобщава Би Би Си. Последното съобщение от двойката е когато са тръгнали към летището с кола под наем в края на пътуването си. Местната полиция разследва случая, властите в САЩ също са информирани. Говорителят на Националната полиция на Доминиканската република твърди, че все още не са в състояние да кажат дали двойката е отвлечена. Наетата от Мур и Равенеле кола не е намерена, но от полицията имат информация, че са платили такса по пътя към столицата Санто Доминго в 1:41 ч. местно време, когато са планирали да отпътуват. Служител на Държавния департамент е заявил, че „е запознат с доклада за липсата на американската двойка”. Сестрата на Орландо Мур е разказала пред Ен Би Си, че американските митнически служби са потвърдили, че той не се е върнал в страната. Двойката е била отседнала в ол инклузив хотел в Самана от 23 до 27 март. Според Черил Фрийман, която също е била отседнала там и се е сближила с двойката, Порша е била притеснена относно наемането на автомобил и е искала да се увери, че има достатъчно бензин и заредено GPS устройство, пише Си Ен Ен. Двамата са били предупредени от компанията, която е дала колата под наема, да не отварят прозорците, защото местните извършват престъпления. Близките на двамата също са казали, че те са спрели да споделят снимки в социалните мрежи и да отговарят на съобщенията по това време. Държавният департамент на САЩ предупреждава туристите да бъдат внимателни, когато посещават Доминиканската република, тъй като грабежите, убийствата и сексуалното насилие са често срещани там.", "date": "2019.04.11", "title": "Отвлечена ли е американска двойка, изчезнала мистериозно в Доминиканската република? (Снимки)"}
{"url": "https://www.24chasa.bg/novini/article/7395525", "text": "\"Не живея в къщата, чиито снимки се разпространяват в социалните мрежи. Била съм там на гости с дъщеря ми. Това е къщата, която е собственост на родителите на съпруга ми\". Това заяви министърът на туризма  Николина Ангелкова днес по повод разпространените от вицепремиера Валери Симеонов снимки и твърдението му, че това е имот, в който живее министър от кабинета, и имотът принадлежи на групировка.  \"Всички имоти, които имам, са ясно декларирани. Описала съм и средствата, с които съм ги придобила и мога да докажа произхода на всеки лев, с който са придобити\", заяви тя на извънреден брифинг два часа след като Симеонов разпространи снимките, които тя самата е качвала преди време в социалните мрежи. \"Къща нямам никъде - нито в София, нито в България, нито извън България. Често съм се снимала, ходейки на гости при приятели или роднини, но това не значи че живея в техните имоти и трябва да ги декларирам. Обидно ми е да давам обяснения за всяко нещо,  вместо да говорим за политиките, които провеждаме и ми е необяснима тази фиксация на бившия вицепремиер Валери Симеонов върху мен\", каза още Ангелкова. Тя не даде възможност да се задават въпроси. ", "date": "2019.04.11", "title": "Ангелкова: Не живея в къщата, чиито снимки се разпространяват в социалните мрежи, била съм на гости там"}
{"url": "https://www.24chasa.bg/novini/article/7395531", "text": "Нямам повдигнато обвинение до момента - това заяви в пресклуба на БТА  Той уточни, че Специализираният съд не му е прекратил пълномощията на кмет. Вълов подчерта, че никога не се е притеснявал от проверките, които му правят, но го притесняват сроковете, в които те продължават. По случая, по който срещу него тече разследване от Специализирана прокуратура, Вълов заяви, че също нямал притеснения. Фактите показвали, че фирмата, която е посочена от прокуратурата, че има нанесени щети от негови действия, не е потърсила правата си за имуществени и не имуществени вреди. Цитираната от разследването обществена поръчка, по която тя била отстранена, е от преди 2 години, поясни той. Според Вълов причините за акцията са политически - заради идващите избори, и икономически. Община Червен бряг изпълнява европейски проекти за 42 милиона лева и не са малко апетитите към бъдещото й управление заради тези средства, е убеден той. Вълов припомни, че предишното управление на общината - 2011-2015 г. било от \"млади, хубави и богати\" управленци, които не са постигнали резултати. Той изрази надежда, че хората от неговия кметски екип ще се справят с управлението на общината, въпреки, че временно е отстранен от поста. Надява се да не им \"въздействат\", както се е случило по време на акцията на Специализираната прокуратура срещу него. Тогава в качеството им на свидетели, служители от общината, били натоварени зрелищно в автомобил. Аз и хората, които бяха въвлечени в тази акция, не сме престъпници и ще си търсим правата по съответния правов ред, заяви Вълов. Той благодари на бившите кметове на Плевен Румен Петков и Найден Зеленогорски, и на Костадин Паскалев, които са се изказали в негова подкрепа. Работата на кмет на общината е възложена на зам.-кмета Вергиния Върбанова.", "date": "2019.04.11", "title": "Временно отстраненият кмет на Червен бряг: До момента няма повдигнато обвинение"}
{"url": "https://www.24chasa.bg/novini/article/7395530", "text": "Радиоактивни частици от аварии в ядрени електроцентрали и от военни експерименти са хванати като в капан в ледници в целия свят, сочат резултатите от изследване, цитирани от Франс прес и БТА. Авторите му са обезпокоени, че тези частици могат да бъдат освободени при топене на ледовете вследствие на климатичното затопляне. Международен изследователски екип потърсил радиоактивни частици в седименти на повърхността на ледници в Исландия, Алпите, Кавказ, Антарктида и западната част на Канада. Били открити радиоактивни частици на 17-те изследвани обекта, като концентрацията им надхвърляла най-малко 10 пъти нивата им другаде. \"Става въпрос за най-високите нива извън зоните на ексклузия\", поясни Каролайн Класън от университета в Плимут. Когато са освободени в атмосферата, радиоактивните елементи падат на земята под формата на киселинни дъждове и е възможно да бъдат погълнати от растения и почвата. Но когато падат под формата на сняг и са хванати като в капан в леда, формират по-тежки седименти, които се натрупват в ледниците. Аварията в Чернобил през 1986 г. доведе до поява на радиоактивни облаци, съдържащи по-специално цезий, на киселинни дъждове и заразявания в Източна Европа. \"Ако падат под формата на дъжд, както след аварията в Чернобил, радиоактивните елементи се освобождават - отбеляза изследователката. - Но ако падат под формата на сняг, остават десетилетия наред в леда, а при топенето на ледниците вследствие на климатичното затопляне се изливат в реките.\"", "date": "2019.04.11", "title": "Радиоактивни частици остават десетилетия наред в ледниците"}
{"url": "https://www.24chasa.bg/novini/article/7395537", "text": "Многостълбовите пенсионни системи са най-ефективният начин за гарантиране на устойчивостта и адекватността на доходите след пенсиониране. Наша отговорност е да работим за тяхното усъвършенстване. Това каза министърът на труда и социалната политика Бисер Петков при откриването на международна конференция на тема „Многостълбовите пенсионни системи в Европа – ползи и бъдеще“, организирана от Българската асоциация на дружествата за допълнително пенсионно осигуряване. Днес сме изправени пред предизвикателството за разработване и приемане на пълна и непротиворечива уредба на фазата на изплащане на пенсии от допълнителното задължително пенсионно осигуряване. Надявам се, че постигнатото до този момент ще бъде продължено и надградено до финализиране на работата и приемане на законови промени от парламента, каза министър Петков. В изказването си той подчерта, че осигуряването на възможност за избор сред различни видове пенсионни продукти ще засили позитивната конкуренция и ще позволи на всеки гражданин да открие и да използва този, който в максимална степен отговаря на неговите предпочитания както по отношение на фазата на натрупването, така и по отношение на фазата на изплащането. Поради това считам, че стремежът за развитие и усъвършенстване на продуктите, които ще допълват доходите на лицата след пенсионирането, трябва да намери необходимата подкрепа, каза министър Петков. Той припомни, че влязлата в сила през 2015 г. параметрична реформа в първия пенсионен стълб вече дава резултати за финансовото му стабилизиране. В следствие на приетите промени финансовата устойчивост на държавното обществено осигуряване се повишава. За 2019 г. се предвижда държавният бюджет да финансира недостига от средства в осигурителната система с около 3,9 млрд. лв., което е намаление с около 252 млн. лв. спрямо 2018 г.", "date": "2019.04.11", "title": "Министър Петков: Многостълбовите пенсионни системи гарантират устойчивостта на доходите при пенсиониране"}
{"url": "https://www.24chasa.bg/novini/article/7395480", "text": "Служители на Икономическа полиция влязоха в кабинетите на Втори състав на ТЕЛК-Благоевград. По непотвърдена информация те са изискали документация по случаи с пациенти, подали жалби срещу решения на комисията. Ставало въпрос за няколко сигнала за определен процент на инвалидност, който бил по-нисък от претендирания от пациентите и те са останали недоволни. Все още няма официална информация от полицията и прокуратурата за акцията. Председателят на ТЕЛК д-р Олег Кашукеев е оказал съдействие и е предал преписките.  ", "date": "2019.04.11", "title": "Икономическа полиция влезе в ТЕЛК-Благоевград"}
{"url": "https://www.24chasa.bg/novini/article/7395552", "text": "Сякаш не е достатъчно, че призракът на Брекзит преследва от три години Великобритания и Европейския съюз, та рано тази сутрин двете страни се договориха да удължат крайния му срок до Хелоуин. Новата крайна дата - 31 октомври - предотвратява един крайно рисков и потенциално апокалиптичен Брекзит, до който можеше да се стигне в петък. \"Моля ви, този път не губете време\", настоя председателят на Европейския съвет Доналд Туск. Той каза, че ЕС дава на Великобритания още шест месеца, \"за да намери най-доброто възможно решение\" на дилемата Брекзит. Като много други неща, свързани с Брекзит, удължаването бе труден компромис. Тереза Мей дойде на извънредния съмит в Брюксел с искане напускането на Великобритания да бъде отложено до 30 юни. Някои европейски лидери предпочитаха по-дълго удължаване, но френският президент Еманюел Макрон настояваше за много кратка отсрочка. Лидерите на 27-те оставащи страни членки на ЕС заседаваха повече от 6 часа след вечеря с миди и треска, преди да се договорят за края на октомври с опция за по-ранен Брекзит, ако Великобритания ратифицира споразумението за развода. Мей каза, че възможността за напускане преди този краен срок е нейно ключово искане. \"Продължавам да вярвам, че ние трябва да напуснем ЕС със споразумение и колкото е възможно по-скоро\", каза тя пред репортери. Премиерката отбеляза, че ако британските депутати подкрепят нейното споразумение за Брекзит, страната все още може да напусне до 30 юни - крайният срок за Брекзит, който тя поиска от ЕС, а дори и до 22 май, което ще спести на Великобритания участие в изборите за Европейски парламент. Мей говори пред 27-те лидери от ЕС малко повече от час, преди те да се съберат на вечеря без нея, за да решат съдбата на страната й. За разлика от някои неотдавнашни срещи на върха, преминали в препирни, този път имаше признаци на топлота, дори на добро настроение. Мей и германската канцлерка Ангела Меркел бяха заснети как се смеят, гледайки таблет, на който се вижда тяхна снимка как говорят пред своите парламенти, облечени в приличащи си сини сака. Много от лидерите казаха, че са склонни да дадат отсрочка на Брекзит, но Макрон изрази резерви и още с пристигането си на срещата предупреди, че \"нищо не е решено\". После обаче каза, че е доволен от резултата. \"Постигнахме най-добрия възможен компромис, за да запазим единството на 27-те, давайки на Обединеното кралство повече време да постигне споразумение\", посочи френският президент. Доналд Туск каза, че по време на удължения срок Великобритания \"ще продължи да сътрудничи искрено като пълноправен член на съюза, с всички права и като близък приятел и верен съюзник в бъдеще\". Изминаха няколко месеца, откакто Мей и ЕС постигнаха споразумение за условията на британското оттегляне и рамката на бъдещите отношения. Оставаше само то да бъде ратифицирано от британския и Европейския парламенти. Но британските депутати го отхвърлиха и то три пъти. С приближаването на датата на британското оттегляне - 29 март, и без изгледи за изход от задънената улица, ЕС даде на Великобритания срок до петък (утре) да одобри план за изтеглянето, да смени курса и да поиска нова отсрочка за Брекзит, или да напусне ЕС неорганизирано, без споразумение, което да смекчи удара. Икономисти и бизнес лидери отдавна предупреждават, че Брекзит без споразумение ще доведе до огромни проблеми в търговията и пътуванията, а митата и митническите проверки ще причинят задръствания на британските пристанища, вероятно и дефицит на стоки. Един хаотичен Брекзит би навредил на страните от ЕС, както и на Великобритания, и всички искат да го избегнат, но има твърде малко съгласие как да стане това. В същото време бъдещето на Тереза Мей е несигурно. Тя ще говори пред британския парламент по-късно днес за резултата от срещата. По-рано тя беше казала, че \"като премиер\" не може да допусне Великобритания да остане в ЕС след 30 юни и беше обещала да се оттегли, след Брекзита. Много депутати от Консервативната партия биха желали тя да се оттегли още сега и да се даде възможност на нов лидер да се заеме със следващия етап от Брекзита. Но те не могат да я принудят да си тръгне преди края на годината, след като тя оцеля във на недоверие през декември. До момента всяка британска инициатива да се постигне споразумение удря на камък. От няколко дни се водят преговори между консервативното правителство на Мей и главната опозиционна Лейбъристка партия за намиране на компромис, но пробив няма. Лейбъристите предпочитат по-мек Брекзит от предложения от правителството и искат запазване на близки икономически отношения с ЕС. Двете страни казаха, че ще продължат разговорите днес. Сега във Великобритания започва битката за това как да се процедира през отпуснатото допълнително време. На масата остават всички опции: от Брекзит без споразумение, до парламентарни избори и отказ от Брекзит изобщо. Проевропейски настроените политици казаха, че следващите няколко месеца трябва да се използват за провеждане на нов референдум за напускане или оставане в ЕС. Лейбъристката депутатка Мери Крейг писа в Туитър, че парламентът трябва бързо да разсече гордиевия възел на Брекзит с подлагането на предложеното от премиерката споразумение на референдум. Депутатите, които са за Брекзит, казаха, че е време Мей да бъде сменена с друг консервативен лидер - за предпочитане някой от \"твърдите привърженици на Брекзит\". Ирландският премиер Лео Варадкар каза, че е дошло времето Великобритания да реши какво иска. \"Даваме им много време да вземат решение - посочи той. - Вижте, Европейският съюз не е затвор. Никой не е длъжен да остава (в него), но той също така е и дом и ние няма да изхвърлим никого от него.\" А що се отнася до символиката на новия краен срок? Варадкар каза, че лидерите на ЕС не са мислили за това. \"Както научих тази вечер, Хелоуин не е празник, който се празнува широко из Европейския съюз\", отбеляза ирландският премиер. /От БТА/", "date": "2019.04.11", "title": "Пакост или лакомство? Великобритания и ЕС се договориха да отложат Брекзит до Хелоуин"}
{"url": "https://www.24chasa.bg/novini/article/7395584", "text": "През 1996 г., когато приемаха Русия в Съвета на Европа, депутатът от Държавната дума Владимир Лукин - един от локомотивите на процеса, посочи, че присъствието ни в тази организация е равносилно на членство в клуба на нормалните европейски страни. Днес изглежда много вероятно Русия в крайна сметка да напусне този клуб. След като през 2014 г. започна конфликтът между Русия и Украйна, руските делегати в Парламентарната асамблея на Съвета на Европа (ПАСЕ) бяха лишени от право на глас и изключени от всичките й ръководни органи. Кремъл отвърна, като замрази плащането на членски вноски, заплашвайки от време на време с окончателно излизане от организацията. Мнозина европейци намират за странно, че при влизането си в Съвета на Европа Русия е била съвсем наясно с всички правила и задължения, а днес прави доста екстравагантни опити да ги промени по време на играта. Все едно някой футболист, получил жълт картон за груба игра, да шантажира съдията, че ще напусне терена, ако той не го отмени. Абсурд, нали? Но точно в същата ситуация се озоваха Москва и Съветът на Европа след присъединяването на Крим. Съвсем скоро ще видим развръзката на тази история: не бъдат ли платени до юни просрочените членски вноски на Русия, изключването й от най-старата европейска междуправителствена организация (наричано Рукзит) ще стане неизбежно. Ремито не е най-лошият вариант ========================== По всичко обаче личи, че нито Москва, нито мнозина от опонентите й смятат да се насочат към този сценарий. Конфронтацията със Запада вече се изчерпа и не обещава практически нищо на Кремъл в политически план. Рейтингите на президента Путин и кабинета му полека вървят надолу, тъй като философията на \"обсадена крепост\" все по-слабо мобилизира лоялния електорат, а \"кримският ефект\" вече се е стопил - няма и следа от еуфорията, белязала пролетта на 2014 г. Наред с икономическата стагнация това крие рискове от конфликти между елитите в страната. Защото историята показва, че при спад в реалните доходи на населението автократите с ниска популярност често стават токсичен актив дори за най-близкото си обкръжение с довчерашните му клетви за вярност. Второ, водещите световни икономики чакат вече от месеци нова фаза от рецесията и поевтиняване на суровините. Ясно е какво значи това за Русия с тежката й зависимост от петролните доходи. При това положение една сделка със Съвета на Европа би могла да стане отправна точка за диалог с оглед частично вдигане на западните икономически санкции срещу Кремъл. Ситуацията налага компромис и на ръководството на ПАСЕ. Защото Асамблеята се формира по национални квоти, попълващи се пропорционално с депутати от парламентите на страните-членки. През последните пет години съставът й леко се промени - във Франция, Италия, Германия и Румъния рязко се засилиха позициите на евроскептици и популисти, много от които настояват за вдигане на ограниченията върху руската делегация. Което ще затрудни събирането на мнозинство в Асамблеята, за да бъдат санкциите продължени. В един момент поради недостиг на гласове те може да бъдат премахнати автоматично, а това ще девалвира като цяло значението на европейските структури в международната политика, ще изглежда като едностранна капитулация на Европа пред Москва. Затова ръководството на ПАСЕ не крие стремежа си да използва шанса и да се разбере с Русия точно сега. Полският коз ========== Мисията да търси компромис пое генералният секретар на Съвета на Европа Торбьорн Ягланд, полагащ вече две години сериозни усилия, за да върне руската делегация в ПАСЕ. Дейността му в тази насока се подкрепя от влиятелни играчи като Франция, Германия, Холандия и Финландия. Против се обявяват Великобритания, Украйна и балтийските страни. Но всичко сочи за най-важен, ключов елемент от това противопоставяне Полша - традиционно смятана за \"адвокат на Киев\" във всички европейски структури, тя безкомпромисно подкрепя териториалната цялост на Украйна. Полският външен министър Яцек Чапутович се срещна миналата есен в Страсбург с Ягланд, за да го помоли за посредничество в преговорите с Москва по изключително важен и деликатен за Варшава проблем - връщането на отломките от президентския самолет, претърпял катастрофа край Смоленск на 10 април 2010 г. В изпълнение на Конвенцията за международната гражданска авиация от 1944 г. Москва трябваше да ги върне на Полша, веднага щом приключи техническото разследване на причините за катастрофата, чиито резултати бяха огласени от Международния авиационен комитет още през 2011 г. През май 2012 г. председателката на руския Съвет на федерацията Валентина Матвиенко бе на посещение във Варшава и предположи, че отломките ще бъдат върнати \"до месеци\", но в случая видяхме силно разминаване между думи и дела. Кремъл проточи дълго връщането на отломките с надеждата изгодно да ги размени за нещо - така създаде без нужда нови поводи за спекулации по темата. Варшава девет години се мъчи без успех да уреди въпроса, но тъкмо сега има големи шансове с посредничеството на генералния секретар на Съвета на Европа да получи съдействие от Москва. Планът на Ягланд ============== Ето как може да изглежда \"компромисът на Ягланд\" между ПАСЕ и Русия. Кремъл обявява за приключило криминалното разследване на катастрофата със самолета на полския президент и връща отломките. Варшава пък подкрепя инициативата на генералния секретар да се внесат промени в правилника на ПАСЕ и правото да се налагат ограничения върху дейността на националните делегации да се прехвърли на Комитета на министрите. Той приема положително решение за Русия и тя получава възможността да участва в изборите за нов глава на Съвета на Европа още през юни т. г. Формално Полша няма да може да бъде обвинена, че е изоставила Украйна, но заради реформата на Ягланд полско-украинските отношения сериозно ще се пропукат. Защото тя де факто ще осигури на Русия триумфално завръщане под сводовете на страсбургския Дворец на Европа, зачертавайки дипломатическите усилия на Киев да печели срещу Кремъл на международните терени. Освен това вниманието на ключовите партньори на Киев в ПАСЕ е ангажирано днес с вътрешни проблеми. Във Великобритания съвсем скоро предстои поредният решаващ вот относно условията за излизане на страната от ЕС, Литва е на прага на президентски избори, а самата Украйна е стаила дъх в очакване на решаващата схватка за президентското кресло. Това естествено не гарантира краен успех на плана Ягланд, но съществено вдига шансовете му. ------- Бел. на РОСБАЛТ: Игор Грецки е доцент от Факултета по международни отношения в Санктпетербургския държавен университет. (От БТА)", "date": "2019.04.11", "title": "Назрява компромис между Русия и ПАСЕ"}
{"url": "https://www.24chasa.bg/novini/article/7395593", "text": "По повод  , както и по повод на такава информация в сайта „Топновини“, Върховна касационна прокуратура възложи на КПКОНПИ и НАП извършване на проверка относно произхода на средствата за придобиване на недвижими имоти на значителна стойност от народния представител Крум Зарков, съобщиха от прокуратурата на своя сайт. На основание чл. 145 ал. 1 т. 3 от Закона за съдебната власт, чл. 82 и чл. 83, т.8 от Закона за противодействие на корупцията и за отнемане на незаконно придобитото имущество, проверката е възложена на Дирекция „Противодействие на корупцията“ при КПКОНПИ, която по силата на този закон е компетентен орган да извършва проверки срещу народни представители. Върховна касационна прокуратура е разпоредила на органите на Комисията извършването на следните действия: изискване на информация относно притежаваните от проверяваното лице недвижими имоти, относно историята по собственици на всеки от закупените имоти, , относно декларирането на имотите в съответните общински райони, относно заплащането на продажната цена и дължимите данъци и такси, както и относно произхода на средствата за покупката. С разпореждане на прокурор от съответните нотариуси ще бъдат изискани пълни копия от нотариалните дела за всяка сделка, при стриктно спазване на разпоредбите на Закона за нотариусите и нотариалната дейност. От проверяваното лице ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции. На органите на НАП е възложено извършването на действия в съответствие с правомощията им относно спазването на данъчното законодателство във връзка с проверяваните сделки, цитирани в медийните публикации, както и относно съответствието между декларираните и/или получени доходи.", "date": "2019.04.11", "title": "Прокуратурата даде Крум Зарков на КПКОНПИ и НАП"}
{"url": "https://www.24chasa.bg/novini/article/7395596", "text": "Когато през октомври 1951 г. учителят Шиам Саран Неги е упражнил правото си на глас в северния индийски планински щат Химачал Прадеш, той е отбелязал рекорд, ставайки първият гласоподавател в независима Индия, предаде ДПА. Близо 68 години по-късно, когато в Индия започнаха 17-ите парламентарни избори, немощният вече Неги ще гласува в по-тържествена обстановка и привличайки вниманието на медиите. Неги, който сега води живот на пенсионер, потвърди вярата си в силата на демокрацията и в Индия. \"Гласуването е най-важното право и задължение на гражданина при демокрация като нашата . . . Като отиваме да гласуваме, гарантираме, че ще изберем добри лидери и в резултат ще получим по-добро правителство\", каза Неги, интервюиран по телефона от дома си в отдалечения район Калпа, предаде БТА. При първите парламентарни избори в Индия през февруари 1952 г. гласуването в планинския щат е било изтеглено по-рано, за октомври 1951 г., за да се състои, преди да падне сняг. Неги е трябвало да гласува в избирателна секция на 10 километра от дома си, разказва синът му Чандер Пракаш. \"Преди да тръгне за работа той е помолил изборните служители близо до дома ни да пусне гласа си по-рано, за да стигне навреме на работа. Служителите се съгласили и така той станал първият гласоподавател на Индия\", добавя Пракаш. Избирателната комисия го даде за пример за индийците, насърчавайки ги да гласуват. \"За мен е чест да бъда първият гласоподавател на Индия\", каза столетникът и добави: \"Сега съм стар и едва правя по няколко крачки. Но докато в мен има живот, ще се опитвам да стигна до изборната урна и да дам ценния си глас отново. Ще изпълня дълга си\".", "date": "2019.04.11", "title": "Първият гласувал в Индия днес е на 102 г. и ще гласува на 17-ите парламентарни избори"}
{"url": "https://www.24chasa.bg/novini/article/7395732", "text": "Министърът на туризма Николина Ангелкова проведе работна среща с посланика на Португалия в България Н.Пр. Елена Маргарида Резенде де Алмейда Коутиньо. Двете обсъдиха сътрудничеството в отрасъла между своите страни и се обединиха около тезата, че има още много неизползвани възможности за увеличаване обмена на туристи. Това съобщиха от пресцентъра на Министерството на туризма. Министър Ангелкова представи отличните резултати, постигнати в българската туристическа индустрия през годините след обособяването на самостоятелното ведомство в края на 2014-а. България предлага както възможности за практикуване на масов зимен и летен туризъм, така и широка палитра специализирани услуги – балнео- и СПА, културно-исторически, поклоннически, конгресен, еко-, селски, приключенски и други видове туризъм, подчерта тя. През миналата година у нас са отчетени над 16 хил. туристически посещения на португалски граждани, а българите са реализирали над 20 хил. туристически визити в Португалия. Двете страни изпълняват подписано през 2015 г. Споразумение в областта на туризма между Министерството на туризма на Република България и Министерството на икономиката на Португалската република. Те си сътрудничат също в обучението по туризъм. Партньорството ни в културно-историческия туризъм има много добри перспективи, посочи министър Ангелкова и припомни, че институцията разработи веднага след създаването си 8 такива дестинации, добили голяма популярност. Разработени са също 12 винено-кулинарни и 7 балнео- и СПА дестинации, които насърчават притока на потребители на специализирани услуги. Н.Пр. Елена Коутиньо поздрави екипа на министър Ангелкова за постигнатото в устойчивия растеж на отрасъла и изрази готовността на страната си да насърчава двустранните отношения още по-активно.", "date": "2019.04.11", "title": "Посланичката на Португалия у нас поздрави Ангелкова за растежа в туризма"}
{"url": "https://www.24chasa.bg/novini/article/7395736", "text": "Австралия е \"убедена\", че основателят на \"Уикилийкс\" Джулиан Асанж ще бъде третиран по безпристрастен начин от Великобритания, след арестуването му днес в посолството на Еквадор в Лондон, и обяви, че ще поиска консулски достъп до задържания, който има австралийско гражданство, предаде Франс прес. \"Консулски служители ще поискат да посетят Асанж на мястото, където е задържан\", заяви външната министърка Марис Пейн и изрази увереност, че той ще бъде \"третиран по безпристрастен начин на съдебния процес, който се води срещу него във Великобритания\", предава БТА.", "date": "2019.04.11", "title": "Австралия: Убедени сме, че Великобритания ще третира Асанж безпристрастно"}
{"url": "https://www.24chasa.bg/novini/article/7395777", "text": "„ЕС може и трябва да стане технологична супер сила. Етичните насоки за работата на изкуствения интелект, които целят повече защита на европейските граждани може да се превърнат в конкурентно предимство за европейските предприемачи.“, заяви българският евродепутат Ева Майдел (ГЕРБ/ЕНП) по време на третото издание на конференцията на високо равнище “Regulation4Innovation” в сряда, 10 април 2019 г. Това съобщиха от пресцентъра на ГЕРБ. Специален гост на събитието бе вицепрезидентът на Европейската инвестиционна банка и бивш премиер на Финландия Александър Стуб, който посочи, че новите приоритети на Европейската комисия трябва да са съсредоточени върху изкуствения интелект и технологиите, тъй като те променят всяка индустрия и всеки един аспект от ежедневието ни. В дискусията взеха участие и вицепрезидентът на Майкрософт за Европа и Близкия Изток Джон Франк, както и представител на стартъпа за електрически скутери „Бърд“ Барт де Лифде. Те се обединиха около тезата, че ЕС трябва да стане технологична супер сила, която да умее да насърчава иновациите, чрез гъвкави и отворени регулации, които да се адаптират в динамиката на дигиталния свят. Един от начините това да се случи е с увеличаване на дигиталната и бизнес грамотност на законотворците на всяко ниво. Regulation4Innovation e конференция на високо равнище, инициирана от Ева Майдел (ГЕРБ/ЕНП) и има за цел да обсъди актуалните теми в сферата на дигитализацията и да начертае път за преодоляване на предизвикателствата. За трета година дискусията събра над сто водещи експерти в областта на технологиите, които обсъждат важните теми в сектора. Изданието на Regulation4Innovation 2019 бе в сътрудничество с технологичния гигант „Майкрософт“ и „Расмусен Глобал“ (създадена от бившия генерален секретар на НАТО Андерс Фог Расмусен).", "date": "2019.04.11", "title": "Ева Майдел: ЕС може и трябва да стане технологична супер сила"}
{"url": "https://www.24chasa.bg/novini/article/7395754", "text": "Самолетът на президента Лех Качински е бил взривен. Тези изводи на полската правителствена комисия се потвърдиха от британски експерти от лабораторията Forensic Explosives Laboratory към Министерството на отбраната на Великоритания, които обнародваха резултатите от своето изследване, съобщи Полското радио. \"Не пилотите, не действията на хората, намиращи се на борда са довели до трагедията, а взрив. Със сигурност е установено, че във взрива е имало и тротил, но не и точната формула на взривно вещество\", коментира председтелят на комисията Антони Мацаревич. Проведеното разследване е установило, че в края на лявото крило на ТУ-154М са открити взривни вещества. Самолетът, на борда на който се намираше президентът на Полша Качински, неговата съпруга и 96 високопоставени представители на полската държава се разби на 10 април 2010 година край Смоленск и всички, намиращи се на борда загинаха. Русия твърди, че причината за катастрофата са \"неправилни действия\" на пилотите и \"психологически натиск върху екипажа\". Припомняме, че британската лаборатория, специализирана в експертизата на взривни вещеста е изследвала и отломките на самолета, взривен над шотландския град Локърби при атентат, организиран от режима на либийския диктатор Муамар Кадафи. ", "date": "2019.04.11", "title": "Британски експерти: Самолетът на Качински е бил взривен с тротил"}
{"url": "https://www.24chasa.bg/novini/article/7395789", "text": "Диви животни са навлезли в колонията на къдроглавите пеликани в поддържан резерват \"Сребърна\" в началото на седмицата, съобщиха от Регионалната инспекция по околната среда и водите /РИОСВ/ в Русе. Гнездящите на земята птици са се подплашили и са се преместили в източна посока в старото гнездилище. Останалите птици с излюпените и поотраснали пеликанчета са на наколните платформи. Навлизането на дивите животни е регистрирано чрез системата за видеонаблюдение. Експертите са установили, че \" нашествениците\" са от вида енотовидно куче, което се среща в Северна България и Добруджа. Видът не е защитен и представлява ловен обект според българското законодателство, се казва в съобщението. На този етап не може да се направи оценка на щетите в колонията, тъй като не е желателно допълнително да се безпокоят птиците. От записите не се виждат малки птици в гнездата на тръстиковия остров, но вероятно има щети върху яйцата, предполагат специалистите. Сега пеликаните, които са се преместили, проявяват активност и показват всички признаци, характерни за размножителен период. От няколко дни към колонията на къдроглавите са се присъединили и няколко розови пеликани. Не може да се твърди все още, че са загнездили. Навлизане на животни като диви свине и дребни хищници е регистрирано и в предишни години. По тази причина в резервата е монтиран електропастир и са организирани подборни отстрели на хищници. Сега колонията ще се наблюдава с повишено внимание и ще се предприемат допълнителни мерки за опазване на защитените птици от набези, пише в съобщението от Регионалната инспекция по околната среда и водите /РИОСВ/ в Русе.", "date": "2019.04.11", "title": "Диви животни обезпокоили къдроглавите пеликани в резервата \"Сребърна\""}
{"url": "https://www.24chasa.bg/novini/article/7395794", "text": "Министър-председателят Бойко Борисов проведе телефонен разговор с премиера на Държавата Израел Бенямин Нетаняху. Двамата обсъдиха развитието на сътрудничеството между двете страни, което в последните години е изключително активно, съобщиха от пресцентъра на Министерски съвет. Премиерът Борисов поздрави израелския си колега за изборната победа и подчерта, че изграденото доверие и доброто партньорство между България и Държавата Израел ще продължат да се развиват. Борисов го покани на посещение в България, а Бенямин Нетаняху посочи, че състави ли кабинет ще се отзове на поканата на министър-председателя. Борисов и Нетаняху обсъдиха и проекта за Източно-средиземноморския газопровод „Ийст Мед“, който ще доставя газ от Държавата Израел за Европа и ще преминава през Кипър, Гърция и Италия. Министър-председателят Бойко Борисов подчерта, че основен приоритет за България е гарантиране сигурността на енергийните доставки за страната и диверсификацията на източниците. Той посочи, че чрез интерконектора Гърция-България, страната ни може да получава доставки от „Ийст Мед“.", "date": "2019.04.11", "title": "Борисов поканил Нетаняху в България. Той: Като съставя кабинет, ще се отзова"}
{"url": "https://www.24chasa.bg/novini/article/7395805", "text": "Българската агенция по безопасност на храните (БАБХ) ще извърши извънредни тематични проверки в цялата страна по повод предстоящите официални празници Великден и Гергьовден. Засилените проверки ще стартират на 15 април (понеделник) и ще продължат до 6 май 2019 г. включително. Инспекторите от отделите „Контрол на храните“ при съответните областни дирекции по безопасност на храните (ОДБХ) ще проверяват обекти за производство и търговия с храни, пакетиращи центрове за яйца, складове за търговия на едро с храни, заведения за обществено хранене и търговски обекти за търговия на дребно с храни, пазари и тържища, находящи се на територията на съответната област. Това съобщиха от пресцентъра на БАБХ. Инспекциите са извън плановия контрол и ще се фокусират върху производството и търговията на традиционно предлаганите храни за празничната трапеза – агнешко месо, козунаци, яйца, включително боядисани яйца, пресни зеленчуци и др., както и на боите за яйца. В рамките на тематичните проверки в търговската мрежа и заведенията за обществено хранене инспекторите на БАБХ ще следят за правилното съхранение на храните, спазване на сроковете на съхранение, наличие на здравна маркировка на трупното месо, правилното етикетиране и маркиране на яйца, включително недопускане на яйца от клас „B“ в търговската мрежа, спазване на Системата за управление безопасността на храните, както и за наличие на документи за произход и безопасност. В производствените обекти ще се проверява за произхода, сроковете и условията на съхранение на използваните суровини и храни, наличие на технологична документация за произвежданите храни, правилното етикетиране на храните и придружаващите храните документи и съответствието им с нормативните изисквания на българското и европейското законодателство. Тази година, с цел по-добра информираност на потребителите за страната на произход на дребни преживни животни (ДПЖ), ще се поставя здравна маркировка на трупно месо в различни цветове. Тя ще обозначава произхода на месото в конкретни два цвята – син и червен с мастило за хранителни цели. За месото от ДПЖ с произход България здравната маркировка ще е със син цвят. При месо с произход различен от български (заклано в българска кланица, но с чужд произход) маркировката ще е в червен цвят. При поставянето ѝ и в двата случая трябва да се спазва изискването да е на външната повърхност на кланичния труп, по такъв начин, че ако той се разреже на половини или четвъртини всяко парче да има здравна маркировка. Предвиждат се извънредни проверки и на пазарите на живи животни. На тях ще се следи за идентификацията на живите животни, включително паспорти, ветеринарномедицински свидетелства за придвижване на животни към и от пазара и отразяването им в Интегрираната информационна система на БАБХ – ВетИС, съответствието на транспортните средства, с които се придвижват животните, както и ветеринарно-санитарните изисквания и водената документация от собственика или управителя на пазара. При необходимост, в проверките ще оказват съдействие и представители на Икономическа полиция към областните дирекции на Министерството на вътрешните работи (ОДМВР), които ще се включат в рамките на тяхната компетентност. Целта на извънредните тематични проверки е да се осигури безопасност на предлаганите храни, да се гарантира сигурността и здравето на потребителите при увеличеното търсене и предлагане на определени стоки и хранителни продукти по време на празниците Великден и Гергьовден, както и да се предотврати всеки опит за злоупотреби от недобросъвестни производители и търговци, собственици на заведения, за да могат потребителите спокойно да посрещнат празничните дни. Дежурни инспектори към Българската агенция по безопасност на храните ще проверяват обектите по време на празниците и в почивните дни. Те ще извършват проверки по сигнали на потребители, които ще могат да подават онлайн сигнали за нередности или да използват за това горещия телефон на БАБХ – 0700 122 99. Представителите на медиите, които искат да отразят извършването на проверка, ще могат да направят това следващата седмица, в дните 18-19 април (четвъртък и петък).", "date": "2019.04.11", "title": "БАБХ започва извънредни проверки за Великден и Гергьовден"}
{"url": "https://www.24chasa.bg/novini/article/7395816", "text": "Украински гражданин, шофирал с 3,12 промила алкохол в кръвта е с условна присъда след споразумение с Районната прокуратура в Разград. Това съобщиха от Апелативната прокуратура във Варна. Андрей Т. /40 г./ е осъден на една година и 9 месеца лишаване от свобода, чието изтърпяване Разградският районен съд отложи с четиригодишен изпитателен срок. За шофирането на товарен камион с ремарке подсъдимият ще плати глоба от 450 лева. Съдът го лиши и от право да управлява МПС за срок от три години. В края на март, на пътя Русе - Варна в землището на община Разград подсъдимият шофирал товарния автомобил \"ДАФ\" с ремарке, като влизал в насрещното платно. Служителите на реда спрели за проверка автомобила и тестът с дрегер на шофьора отчел рекордните промили алкохол. Мъжът бил отведен в болница, за да му бъде взета кръвна проба, но отказал. Издаден му бил акт и за нарушение, а документите за управление на автомобил иззети. Споразумението е със сила на присъда и не може да се обжалва.", "date": "2019.04.11", "title": "Осъдиха украинец в Разград, шофирал с 3,12 промила алкохол"}
{"url": "https://www.24chasa.bg/novini/article/7395667", "text": "Министърът на отбраната на Судан Ауад Мохамед Ахмед Бин Ауф, облечен във военна униформа, обяви по държавната телевизия, че президентът Омар Башир е свален от власт от армията, предадоха световните агенции. \"Обявявам в качеството си на министър на отбраната, че режимът падна, а неговият лидер е задържан на сигурно място\", каза министърът, цитиран от Франс прес. Той посочи, че президентът е свален след неколкомесечно протестно движение срещу управлението му. Министърът, цитиран от Ройтерс и Асошиейтед прес, поясни, че се извършва преход във властта. Армия поема контрол върху страната за две години, след което ще се произведат \"свободни и честни избори\". През това време Судан ще бъде управляван от военен съвет, създаден по общо решение на армията, разузнавателните служби и силите за сигурност, предава БТА. В страната се въвежда тримесечно извънредно положение, правителството се разпуска, конституцията се суспендира. Затваря се въздушното пространство за 24 часа. До второ нареждане се затварят и границите на страната. Налага се комендантски час през тъмната част на деня. По-рано през деня лидери на протестното движение казаха, че водят преговори с военните за прехода към ново управление. Първата реакция на протестиращите бе на радост и празнуване, след като се появи съобщение за отстраняването на Ал Башир. По-късно обаче главният организатор на протестиращите срещу режима на Ал Башир каза, че те няма да приемат военен преврат и че седящата стачка пред сградата на главното военно командване ще продължи, докато контролът върху прехода не бъде предаден на гражданска институция, а не на военен съвет. Сваленият президент пое властта през 1989 г. с преврат и застана начело на съюз на военни и ислямистки хардлайнери, припомня Франс прес. По-късно през годините Башир бе принуден да се примири с отцепването на Южен Судан, в който преобладава християнско население, и стана нежелан и отхвърлен от международната общност лидер. Издирван е от международния трибунал за военни престъпления заради жестокостите на режима в суданската област Дарфур.", "date": "2019.04.11", "title": "Армията поема контрола в Судан за 2 г., въведоха 3-месечно извънредно положение (Снимки)"}
{"url": "https://www.24chasa.bg/novini/article/7395665", "text": "Manchester Airports Group (MAG), най-голямата британска летищна група, подаде оферта в тръжната процедура за отдаване на концесия на летище София за следващите 35 години, съобщиха от групата. Заедно с партньора си в консорциума, китайския строителен гигант BCEG, MAG внесе своята официална оферта в министерството на транспорта, информационните технологии и съобщенията (МТИТС) в София днес. Тръжната процедура бе стартирана на 5 юли 2018 г. от българското правителство. MAG очаквано взима участие, след като публично оповести своите планове на пресконференция в София през месец октомври 2018 г. MAG управлява три от основните летища във Великобритания – Манчестър, Лондон Станстед и Ийст Мидландс и предоставя услуги на шест летища в САЩ. Нейните британски летища заедно обслужват 60 милиона пътници на година до над 270 дестинации чрез 70 авиолинии. В момента MAG инвестира над 1.5 милиарда английски лири (3.2 милиарда лева) в летищата си във Великобритания, а BCEG строи най-големия авиационен проект в света – пекинското международно летище Daxing, което ще бъде най-голямото летище в света, а съвсем скоро проведе първите си пробни полети. Първата фаза на проектът Beijing Daxing се състои от четири писти, 268 самолетни стоянки и площ на терминалите от над 700,000 квадратни метра. Когато заработи на пълен капацитет, очаква се да оперира с 9 писти, за да обслужва 620,000 полета и над 100 милиона пътници всяка година. Предложението на англо-китайския консорциум към българското правителство съдържа сериозни планове за развитие и реконструкция на съществуващите терминали на летището, както и дизайни за напълно нов Терминал 3, който в завършен вид ще превърне софийското летище в напълно отговарящо за водеща европейска столица.", "date": "2019.04.11", "title": "Manchester Airports Group подаде оферта за концесия на летище София"}
{"url": "https://www.24chasa.bg/novini/article/7395839", "text": "От арабските страни има голям интерес за изкупуване не само на агнета, шилета, но и люцерна и слама от България. Това заяви заместник-министърът на земеделието Янко Иванов на среща с фермери в Смолян. По думите му този пазар е шанс за българските животновъди, а запитванията от арабските страни са за износ на 1 милион животни годишно. Готов е проектът за наредбата относно въвеждането на термин за качество \"планински продукт\", предстои публикуването й за обществено обсъждане, заяви заместник-министър Иванов, цитиран от БТА. Фермери от Родопите се оплакаха на заместник- министъра от ниските изкупни цени за агнета и овче мляко, от недостига на пастири. В област Смолян няма лицензирана кланица за червени меса и затова стопаните са потърпевши от пристигащи прекупвачи от други области. Агнетата се изкупуват при цена 3.50-4.50 лв. за килограм, което е неколкократно по-евтино от стойностите в магазините, посочи собственик на стадо от Смолянско. Според фермери изкупната цена на овчето мляко е 1.20 лв., а кравето се изкупува по-евтино и от минерална вода. Износ на агнета от България ще има и тази пролет. Според заместник- министър Иванов традиционно изнасяме агнешко около Великден и Гергьовден за Гърция, Италия и др. държави. В Турция се търсят повече шилета, така че производителите имат възможност да пласират останалите от Великден агнета. Заместник- министър Янко Иванов допълни, че се поддържат интензивни контакти с арабските страни относно интереса им за изкупуване на агнета. Проблемът според заместник- министъра е, че изискванията от арабските пазари са за определени тлъстоопашати породи, които у нас липсват. Ние пък имаме породи, които са близки и в първа кръстоска могат лесно да достигнат това, което те търсят като порода, вкусови качества и тегло, смята заместник- министър Иванов. Той посочи, че разговори относно тази възможност са водени с български животновъди, които имат желание за износ. Освен към живи животни, интерес от арабския свят проявяват за изкупуване на люцерни, слама, храна за животните, тъй като там липсват пасища. Изготвено е и логото за въвеждането на марка \"планински продукт\", обясни заместник- министърът. Според него с наредбата ще даде възможност на купувачите, които харесват и предпочитат продукти от планинските райони, да направят информиран избор. Производители от Смолянска област заявиха на срещата недоволството си от рекламирането на млечни продукти от Северна България, представяни на пазара като родопски. На практикуващите ветеринарни лекари в селата е възложено да направят цялостна инвентаризация на наличните животни, информира заместник-министърът. Това се налага след извършени проверки във ферми в 4 области в страната, при които са установени пропуски и разминавания в идентификацията на животните и регистрацията на животновъдните обекти. При проверките са установени както неидентифицирани животни, така регистрирани животновъдни обекти без животни, а и екземпляри с разминаване на ушните марки. Очакванията са инвентаризацията да приключи до средата на май и от системата да се изчистят фиктивните, заклани, изгубени или мъртви животни. Фермери и производители от Смолянска област заявиха на срещата, че очакват да бъде разработена и приета специална стратегия за земеделието в планинските райони.", "date": "2019.04.11", "title": "Зам.-министър Иванов: Голям е интересът от арабски страни за изкупуване на агнета, люцерна и слама"}
{"url": "https://www.24chasa.bg/novini/article/7395836", "text": "Оттеглилият се папа Бенедикт Шестнадесети хвърли вината за кризата със сексуалните злоупотреби в Католическата църква върху последиците от сексуалната революция през 60-те години на 20 век и общото рухване на нравствеността, предаде Ройтерс. Според него сексуалната революция е накарала някои да смятат, че педофилията и порнографията са приемливи, предаде БТА. \"Може да се каже, че през 20-те години от 1960 до 1980 г. свързаните със сексуалността стандарти, които преди това бяха норма, напълно рухнаха и се появи нова нормалност, която досега предизвиква усърдни опити за разрушение\", заяви 91-годишният Бенедикт, който през 2013 г. стана първият оттеглил се папа през последните шест века. Той изложи своето мнение в дълъг очерк в църковното сп. \"Клерусблат\", издавано в родната му провинция Бавария в Германия. Служител на Ватикана потвърди неговата достоверност. Критици обвиниха Бенедикт, че се опитва да измести вината от църквата. Преди да стане папа през 2005 г., Бенедикт оглавяваше в продължение на 23 години ватиканската доктринална служба, широко критикувана заради подхода й към сексуалните злоупотреби. Той я ръководеше през 2002 г., когато в американския град Бостън избухна първата вълна от скандали с разкрития на злоупотреби. Скандалите в Ирландия, Чили, Австралия, Франция, САЩ, Полша, Германия и на други места накараха църквата да плати обезщетения за милиарди долари на жертвите и я принудиха да закрие енории. Много от случаите на злоупотреби датират отпреди 60-те години на 20 век. Разкритията, че свещеници \"хищници\" често са били премествани от една енория в друга, вместо да бъдат изгонени или подложени на наказателно преследване, а епископи са прикривали злоупотребите, разтърсиха църквата в световен мащаб и подкопаха нейния авторитет. Миналата година австралийският кардинал Джордж Пел стана най-висшият католически служител, признат за виновен в сексуални злоупотреби срещу деца. Неговата роля като главен съветник на папа Франциск доведе скандала до сърцето на папската администрация. Бенедикт, който живее в уединение в някогашен манастир във Ватикана, заяви, че иска да \"допринесе с една-две бележки, за да помогне в този труден час\". Той каза, че е бил подбуден да напише очерка, озаглавен \"Църквата и скандала със сексуалните злоупотреби\", от конференцията с участието на висши църковни служители, която Франциск организира през февруари за обсъждане на кризата. \"Сред свободите, за които се стремеше да се бори революцията от 1968 г., беше тази всеобща сексуална свобода, която вече не признаваше никакви норми\", написа Бенедикт според английския превод, публикуван от няколко католически уебсайта. По думите му разпространението на ясно изразено сексуално образование за деца в ранна училищна възраст и голотата в рекламите са съдействали за разклащане на морала. Той заяви, че \"в различни семинарии са се установили хомосексуални клики, действали повече или по-малко открито и значително променили атмосферата в семинариите\". Все пак според него положението в католическите семинарии \"доста се е подобрило\" в сравнение с миналото.", "date": "2019.04.11", "title": "Папа Бенедикт: Сексуалната революция от 60-те доведе до кризата със сексуалните злоупотреби в църквата"}
{"url": "https://www.24chasa.bg/novini/article/7395951", "text": "Над 500 ученици от столичния район \"Лозенец\" се срещнаха с евромисаря по цифрова икономика и общество Мария Габриел. Дискусията се проведе по покана на кмета на район \"Лозенец\" Любомир Дреков. Габриел и Дреков отговаряха два часа на многобройните въпроси на учениците от общински и държавни училища в район \"Лозенец\". Те разговаряха с тях за киберсигурността, опасностите в мрежата за подрастващите, тъмната мрежа, авторското право и свободното споделяне в социалните мрежи и свободата на словото. “За нас беше изключително преживяване да се потопим в тази атмосфера, която децата създадоха. Бях приятно впечатлен от техните познания и възможностите, които виждат в развитието на информационните технологии. Впечатлен съм и от способността им да изразят своето виждане по всички въпроси, които ги вълнуват, без ограниченията на крехката си възрст. Смятам, че тази среща им беше много полезна и разшири кръгозора им по отношение на възможностите за развитие на дигиталния свят”, каза кметът на район \"Лозенец\" Любомир Дреков.", "date": "2019.04.11", "title": "500 ученици задаваха въпроси на Мария Габриел по инициатива на кмета на район \"Лозенец\""}
{"url": "https://www.24chasa.bg/novini/article/7395950", "text": "Италия няма намерение да използва военна сила за намеса в конфликта в Либия, каза днес вицепремиерът и лидер на партия от управляващата коалиция в Италия, Луиджи Ди Майо, цитиран от ДПА, съобщи БТА. Изявлението бе направено на фона на продължаващи тежки сражения между силите на маршал Халифа Хафтар, командир на самопровъзгласилата се Либийска национална армия (ЛНА) и милициите, подкрепящи признатото от ООН правителство на националното съгласие в Триполи. \"Напълно изключваме каквато и да било евентуална военна интервенция в Либия, нито днес, нито някога изобщо, както изключваме всяка подкрепа, дори непряка, на други страни\", написа Ди Майо във Фейсбук. \"Италия, докато сме в правителството, няма да повтори тези грешки\", добави в посланието си Ди Майо, който е лидер на антисистемното Движение \"Пет звезди\" (ДПЗ). Ди Майо явно има предвид събитията от 2011 г., когато въздушните удари на НАТО помогнаха на бунта срещу либийския лидер Муамар Кадафи, довел до свалянето му, но и хвърлил страната в хаос. Сега Либия има две съперничещи си правителства: едното в Триполи, подкрепяно от ООН, а другото в източния град Тобрук, което е в съюз с Хафтар. Миналата седмица Хафтар започна настъпление срещу Триполи, засилвайки международното безпокойство от изостряне на кризата в богатата на петрол държава, която е също голям изходен пункт за незаконна имиграция към Европа. Според в.\"Република\" италианският премиер Джузепе Конте в понеделник тайно се е срещнал с пратеници на Хафтар и ги е помолил да спрат настъплението. Италия е бивш колониален владетел на Либия и най-засегнатата европейска страна от имиграцията идваща от там. Тя има също военна мисия в Либия с близо 400 души, основно с цел обучение.", "date": "2019.04.11", "title": "Италия изключва своя военна намеса в\nконфликта в Либия"}
{"url": "https://www.24chasa.bg/novini/article/7395959", "text": "Британската министър-председателка Тереза Мей каза днес, че няма да е лесно да се постигне компромис за Брекзит между управляващите консерватори и опозиционните лейбъристи, но и двете партии трябва да работят заедно за осъществяване на целта за излизане на Великобритания от Европейския съюз, предаде Ройтерс. ЕС се съгласи да отложи Брекзит с шест месеца, а Мей се опитва да се договори с лейбъристите, за да получи одобрение от парламента за своята сделка за излизане на Великобритания от общността, предаде БТА. \"Това не е нормалният начин на протичане на британската политика . . . Постигането на споразумение няма да е лесно, защото за да бъде успешно то, ще трябва и двете страни да направят компромиси\", заяви Мей пред парламента. \"Но независимо колко голямо предизвикателство може да е това от политическа гледна точка, дълбоко вярвам, че при тази уникална ситуация, при която Камарата (на общините) е в безизходица, е дълг и на двете предни скамейки да се стремят да работят заедно за осъществяване на това, за което гласуваха британците\", каза тя. Мей призова парламента да се обедини възможно най-скоро около компромис за Брекзит, за да избегне участие на Великобритания в европейските избори през май, посочва Асошиейтед прес. Тя каза, че все още се надява да може да бъде постигнато споразумение, въпреки че долната камара на парламента три пъти отхвърли плана й за Брекзит. По думите й консерваторите продължават да водят конструктивни преговори с лейбъристите и може да се стигне до споразумение, което да бъде подкрепено и от двете партии. Ако този подход се провали, тя отново обеща поредица от гласувания в парламента по ограничен брой варианти и се съгласи да приеме резултатите. Мей заяви, че знае, че Великобритания е \"силно разстроена\" от това, че не е напуснала ЕС навреме, и призова депутатите да \"размишляват\" през предстоящата великденска ваканция.", "date": "2019.04.11", "title": "Тереза Мей: Няма да е лесно да се постигне компромис за Брекзит с лейбъристите"}
{"url": "https://www.24chasa.bg/novini/article/7395963", "text": "С \"Ден на отворените врати\" в авиобазите Безмер и Враждебна и в Музея на авиацията в Крумово утре ще бъде отбелязан Международният ден на авиацията и космонавтиката и 40-ата годишнина от полета на първия български космонавт Георги Иванов. Това съобщиха от пресцентъра на министерството на отбраната. В София авиогрупа \"Враждебна\" ще отвори врати за посетители от 10.00 до 15.00 ч. Ще има статичен показ на авиационна техника, специална техника, стрелково оръжие и екипировка като посетителите ще могат да влизат в кабините на военнотранспортните самолети. Във времето от 10.30 до 10.50 ч. гостите ще имат възможност да наблюдават над летище София кацането на самолет \"Спартан\" и рулирането на самолетната стоянка на авиогрупата. В авиобаза Безмер от 9.30 до 12.30 ч. ще бъде организирано изложение на авиационна техника и въоръжение. Експозицията ще бъде представена от самолети Су-25, стрелково въоръжение, екипировка, специална и самолетообслужваща техника. В музея на формированието посетителите ще имат възможност да се запознаят със славната му история и да разгледат изложените експонати. Съвместно с Община \"Тунджа\" e организиран велопоход за ученици. Музеят на авиацията - филиал на Националния военноисторически музей, ще отбележи Международния ден на авиацията и космонавтиката с вход свободен от 09.00 до 17.00 ч. и специална програма. Ще бъде представена фотодокументалната изложба \"България и Космосът\", посветена на българските проучвания за овладяване на Космоса и 40-ата годишнина от полета на Георги Иванов. Гостите ще имат възможност да видят и филма за първия български космонавт \"Длъжен да оцелее\". През целия ден посетителите ще имат достъп до кабината на самолет МиГ-21, а от 14.00 ч. могат да разберат повече за космическата оранжерия \"Свет\", чийто макет може да бъде видян в музея. В 10.30 ч. пред паметника на загиналите летци ще бъдат поднесени венци и цветя.", "date": "2019.04.11", "title": "Отворени врати в авиобазите Враждебна и Безмер в Деня на авиацията"}
{"url": "https://www.24chasa.bg/novini/article/7395954", "text": "Израелският космически апарат \"Берешит\" направи последната маневра преди планираното за днес спускане на лунната повърхност, съобщи Ройтерс. Маневра изведе \"Берешит\"(\"Генезис\" на иврит) на елиптична орбита, която в най-близката точка е на 15 - 17 км над Луната. Кацането се очаква около 19,25 ч. по Гринуич. Спускането ще започне половин час преди това, предава БТА. Ако кацането на \"Берешит\" бъде успешно, Израел ще стане едва четвъртата държава с подобно постижение, след САЩ, бившия Съветски съюз и Китай. \"Берешит\" е и първият лунен апарат, който не е създаден по правителствена програма. Той е построен от организацията с идеална цел \"Спейс Ай Ел\", учредена за участие в конкурса \"Лунар Екс прайз\" на \"Гугъл\", и държавната \"Израел еърспейс индъстрис\". Бюджетът от 100 милиона щатски долара е осигурен почти изцяло от частни дарители. Космическият апарат \"Берешит\" е с формата на кръгла маса с четири крака с височина около 1,5 м. Той беше изстрелян от Кейп Канаверал в САЩ на 21 февруари с ракета \"Фалкон 9\". Теглото му при изстрелването беше 585 кг, повечето от които гориво, което изгоря по време на полета му от 6,5 милиона километра.", "date": "2019.04.11", "title": "\"Берешит\" направи последна маневра преди кацането на Луната (Видео)"}
{"url": "https://www.24chasa.bg/novini/article/7396022", "text": "Италианската мафия започна да разпростира пипалата си в Източна Европа, след като разяде икономическата или социалната плът в други европейски страни, в които действа като ракови клетки. Това смята италианският експерт Кристиано Томаси, полковник в силите на италианските карабинери и служител на Националната дирекция за антимафиотски разследвания, предаде Франс прес, цитирана от БТА. Присъствието на италианската мафия в Германия, Франция или в Испания е известно отдавна, но отсега нататък италианската мафия се обръща към страни от Източна Европа, които са членове на Европейския съюз, казва Томаси в интервю за Франс прес. В началото на март словашката полиция пусна седем италианци, задържани след убийството на словашкия журналист Ян Куциак, разследвал корупционни афери и връзки на словашки представители с италианската мафия, припомня Франс прес. \"Италианските мафиотски организации напредват все повече към страните от Източна Европа. Неотдавнашна полицейска операция засегна клан, който бе инвестирал в Румъния в строителни предприятия, в стотици апартаменти, в СПА центрове. Тогава бе конфискувано имущество на стойност 250 милиона евро\", казва италианският експерт. \"Мафиотите мислят като икономисти\", добавя специалистът в борбата срещу мафията и припомня, че разследванията в Словакия са показали присъствието там на хора от калабрийската мафия ндрангета, чиято цел е да се възползва от европейските субсидии. Мафията борави с невиждани суми благодарение на контрола, който има върху трафика на дрога. Мафиотското имущество, което се запорира, свидетелства за това. По време на операция в Калабрия през 2017 г. е било запорирано мафиотско имущество за около два милиарда евро, натрупано от незаконни залози и онлайн игри. Конфикацията и запорирането тогава включваха капитали, компании, 1500 офиса за залози, много недвижимо имущество, разказва полковник Томаси. Големите финансови средства, с които разполагат мафиотите, им позволяват да разширят своята територия. В края на март австрийската и италианската полиции разбиха мрежа на трафиканти, които доставяли оръжия на клан от неаполитанската мафия камора. През декември 90 мафиоти, свързани с калабрийската мафия ндрангета бяха арестувани в шест страни. Експертът твърди, че в различни европейски градове има цели квартали, които са изкупени от мафията, но не посочва кои са тези градове. \"Защо на хората им се струва, че в тези квартали не се случва нищо. Дали защото те са спокойни квартали? Защото там има силен мафиотски контрол, който е като напредващ рак и там където има рак, няма повече живот\", казва специалистът. \"Вярно е, че дребната престъпност не съществува повече там, но здравата и почтена икономика също я няма\", допълва той. Когато има икономическа криза, както се случи през последните години в Европа, мафията успява да проникне още по-лесно, смята италианският специалист. \"Мафиотите търсят закъсали малки предприятия, такива, които имат проблеми за получаването на заем от банка, която им иска гаранции и др. Мафията дава пари назаем и от този момент с предприятието е свършено, то рано или късно минава под контрола на мафията, която не спира да увеличава капиталовото си участие в него и накрая отстранява собственика\", казва Томаси. \"Нито един честен търговец, било той холандец, французин германец, няма да може никога да се конкурира с подобна сила\", предупреждава той. \"Когато си мафиот, си оставаш такъв завинаги. Това е избор на начин на живот, ти решаваш да възприемеш един начин на живот, една идея. Това е разликата между мафията и \"обикновената\" организирана престъпност\", заключава експертът.", "date": "2019.04.11", "title": "Експерт предупреждава: Италианската мафия се захваща с Източна Европа"}
{"url": "https://www.24chasa.bg/novini/article/7395986", "text": "\"През последната седмица множество медии публикуваха репортажи и  , която е тенденциозна и манипулативна, с цел дискредитацията ми и тази на БСП, с оглед предстоящите избори за Европейски парламент\". Това каза народният представител от ПГ на \"БСП за България\" Валери Жаблянов пред журналисти, съобщиха от пресцентъра на БСП. Той добави, че в интерес на истината, която по думите му винаги е първата жертва на предизборната кампания, трябва да изложи някои факти. Жаблянов каза, че имотът – вила, предмет на репортажите е построен от него и семейството му, а строежът е започнал през октомври 2011 г. Народният представител коментира, че строежът е върху семеен парцел - 800 кв. м, придобит през 2002 година. \"Към 2013 г., годината, в която през месец май съм избран за депутат от 42-то Народно събрание и подавам имотна декларация, вилата е в процес на строеж и няма как да бъде декларирана. След приключване на строежа, имотът е обявен в годишната ми декларация от 2014 г.\", добави той. Жаблянов бе категоричен, че се противопоставя на опитите- чрез спекулативно подбрани и откровено лъжливи информации да бъде въвлечен в скандалите, на които сме свидетели през последната седмица. Той заяви, че основен повод за разразилата се клеветническа кампания са предстоящите избори за Европейски парламент. \"Причина за днешното състояние на политическия живот са натрупаните през годините недоверие и неразбиране между управляващи и българските граждани”, коментира още Валери Жаблянов. Той каза още, че спазването на закона е дълг на всеки български гражданин, независимо от неговото служебно положение. \"Дълг на народните представители, министрите, президента и министър- председателя е със своето поведение и изказвания да вдъхват доверие на българските граждани, да укрепват законовия ред и доверието в институциите\", заяви Жаблянов.", "date": "2019.04.11", "title": "Жаблянов: Строежът на вилата ми е върху семеен парцел, придобит през 2002 г."}
{"url": "https://www.24chasa.bg/novini/article/7396059", "text": "Зам-председателят на ГЕРБ Цветан Цветанов сподели публикация в профила си във фейсбук относно спекулации за завръщането му в парламетна. Ето какво написа: Във връзка с различни спекулации за завръщането ми в парламента „през задния вход“ искам да направя следните уточнения: След подаването на оставката ми като народен представител и гласуването й от парламента на 29 март 2019 г., веднага съм върнал по съответните правила картата си на народен представител. За да мога да влизам в сградата на Народното събрание, когато се налага да направя различни срещи с представители на други парламентарни групи или с народни представители от ГЕРБ, от Народното събрание ми беше издаден пропуск на нещатен сътрудник към ПГ на ГЕРБ. Държа да подчертая, че този пропуск осигурява единствено достъп до сградата на Народното събрание и издаването му категорично не е обвързано нито с подписване на договор, нито с получаването на възнаграждения. Издаването на такъв пропуск е в съответствие с вътрешната нормативна уредба за осигуряване на допуск до сградата на парламента на политически лица от всички политически партии и по никакъв начин не означава „връщане в българския парламент през задния вход“, както за мен, така и за всеки един, който има издаден пропуск от различните парламентарни групи. Тъй като винаги използвам централния вход на всички институции, в които влизам, и за да ограничим всички спекулации и погрешни интерпретации с внушения, разговарях с колегите от ПГ на ГЕРБ и по мое искане ще бъда заличен като нещатен сътрудник. В момента имам изключително напрегнат график от срещи със структурите на ГЕРБ в цялата страна и не смятам да хабя енергията си за друго.", "date": "2019.04.11", "title": "Цветанов: По мое искане ще бъда заличен като нещатен сътрудник, имам само пропуск"}
