{"url": "https://www.24chasa.bg/novini/article/6975791", "text": "С цикламено сатенено коланче се е обесила 41-годишната полякиня Александра Фулара, открита мъртва на 21 юли в горичка край Поморие, разкриха източници на “24 часа”. Най-вероятно коланът е бил част от роклята, с която е била облечена летовничката, изчезнала на 30 юни. Примката около шията ожулила тъканите и стигнала до шийните прешлени, разкриха запознати. По тялото няма други травми, нито следи от насилие, категоричен е съдебният лекар д-р Косьо Янков, извършил аутопсията. Опитният патоанатом потвърди, че от характерната татуировка на рамото на Александра нямало и следа. Тялото било леко, тъй като костната система на жената била фина, а високите температури и ветровете го изсушили. Лицето било скелетирано, а косата - опадала. Част от клона, на който жената увиснала, бил счупен, когато е открит трупът, казаха разследващи. Полякинята бе намерена от полицаи на 20-ия ден след изчезването ѝ при поредния обход в гората около хотела, където Александра отседнала със семейството си. До мястото водел черен път, по който се стига до морето. Избраният от полякинята бор бил на около 20-ина метра навътре в гората. Жената явно се е скрила, за да сложи край на живота си. По всичко личи, че е била решена да го направи, коментират разследващи. Те признават, че заради вида на тялото разпознаване от неин близък едва ли ще е възможно. В специализираната лаборатория на полицията в Бургас обаче е изпратен зъб за изготвяне на ДНК профил Очаква се пробата да бъде готова днес. Имало обаче достатъчно други белези за идентификация. Зъбната формула на 41-годишната жена била буквално като пръстов отпечатък - брой липсващи зъби, непораснал мъдрец във венеца, керамични коронки, а захапката била характерна, разкриват осведомени. Под роклята треньорката по карате била с характерен черен бански с дантели, които наподобявали ръчно плетиво. Няколко дни след мистериозното изчезване нейни сънародници призоваха за помощ в социалните мрежи, а случаят бе отразен в полски медии. Александра Фулара пристигнала на почивка в България на 26 юни заедно със съпруга си Бартоломей и двете им деца - момче, на 16 г., и 8-годишно момиченце. На 30 юни около 17 ч казала на мъжа си, че ще излезе да се разходи. Била облечена с рокля до коляното и джапанки. Нито една от камерите на хотела и съседния почивен комплекс не е засякла излизането на полякинята, затова криминалисти предполагаха, че тя може да е скочила от терасата на хотелската стая, която е на първия етаж. По време на издирването полицаи провериха десетки квартири и хотели в Поморие, а съпругът ѝ бе извикан за повторен разпит в България. Пред разследващите той твърдял, че между двамата не е имало скандал, а почивката им преминавала съвсем нормално. Бартоломей и синът му често гледали мачове от световното в лоби бара на хотела. Той бил по-разговорлив от жена си, казват от персонала. “Все се надявахме, че може просто да е изчезнала някъде или с някого заради семейни проблеми. Допускахме и че се е удавила, защото в морето имаше мъртво вълнение, а тя като спортистка може да реши, че няма опасност за нея”, казват работещи в поморийския хотел. Прокуратурата в Белско-Бяла чака резултатите от аутопсията, съобщи полският сайт “Виадомошчи”. Според предварителните констатации, направени в присъствието на съдебен лекар, жената се е самоубила, а в смъртта няма намеса на трети лица. “Опитваме се да установим какво се е случило. Очакваме информация от българските следователи. Разследване за изчезването се водеше и в Полша В момента случаят се разглежда от окръжната прокуратура Белско-Бяла Полудне. От наша гледна точка ключовата информация ще дойде от България, която трябва да потвърди дали трупът наистина принадлежи на Александра Фулара”, казва пред “Виадомошчи” говорителят на окръжната прокуратура в Белско-Бяла Яцек Бода. По информация на полския сайт по случая работили както полската прокуратура, така и полицията на местно и национално ниво, които си сътрудничат със своите чуждестранни колеги. Посолството на Полша в София е уведомено и е в постоянен контакт с полицията. Говорителката на българското външно министерство Цветелина Радева обяви, че тялото е откарано за аутопсия. Съпругът на изчезналата Бартоломей Фулара публикува във фейсбук редица снимки на жена си с надежда те да помогнат за откриването ѝ. На едната Александра е с роклята, с която била видяна за последен път в деня на изчезването си. Бартоломей пусна и снимка на татуировката на жена си на дясното ѝ рамо. Тя е черно-бяла и изобразява седяща жена с крила на фона на 3-4 лилави, розови и сини пеперуди. Александра Фулара е родена в южното полско село Гочалковице. Посещавала гимназия в близкия град Чеховице-Джеджице. Със съпруга ѝ се заселват в Биелско-Бяла, където са активни членове на местната карате общност, разказва полският в. “Газета вроцлавска”. Изданието подчертава, че Александра Фулара не е треньор по карате, а само тренирала често.", "date": "2018.07.23", "title": "Идентифицират обесената полякиня по зъбна снимка (Обзор)"}
{"url": "https://www.24chasa.bg/novini/article/6975694", "text": "Бури с много дъжд и гръмотевици ще има във вторник в цялата страна. БАН обяви оранжев код за много опасно време в цяла Южна България. В останалата част от страната кодът е жълт. Единствените области, в които няма риск, са Видин, Перник и Кюстендил. Вторник е денят с най-голяма вероятност от градушки, предупредиха метеоролозите още в неделя и призоваха хората да приберат автомобилите си на закрито. Опасни ледени късове може да падат навсякъде, където са обявени жълт и оранжев код. Точното място на градушката може да се прогнозира най-рано час преди да падне. Затова съветът е да се следи радарната информация на сайта на агенцията за борба с градушките. Бурите започнаха още в понеделник и ще продължат цяла седмица. Една от най-силните бе в Бургас, където пороен дъжд наводни улици, изсипа се и градушка, а силен вятър събори десетки клони и изолации от саниращи се блокове по кварталите. Малко преди 17 ч дърво падна и затисна автомобил на ул. “Янко Комитов” край хипермаркет “Кауфланд”. На крачка от трагедия се размина и в центъра на града. Огромни клони се стовариха върху външните маси на заведение на ул. “Александровска”, за късмет в този момент там нямало хора.", "date": "2018.07.23", "title": "Градушка! Опасни бури навсякъде без Видин, Перник и Кюстендил"}
{"url": "https://www.24chasa.bg/novini/article/6975674", "text": "Френският президент Еманюел Макрон е разпоредил да бъде извършена реорганизация в администрацията му, след като е признал, че е реагирано със закъснение на скандала с висш служител от охраната на държавния глава, заснет да бие демонстранти, предаде Ройтерс. Президентският телохранител № 1 и съветник по сигурността Александър Бенала бе уволнен в петък, а в неделя му бяха повдигнати обвинения за насилие над протестиращи хора. Някои западни медии нарекоха скандала “Беналагейт”. В края на миналата седмица в. “Монд” публикува видеозапис, на който се вижда как Бенала, който носи полицейска каска и обозначения, влачи жена, а после бие мъж при протести на 1 май в Париж. По-късно бе разпространено второ видео, показващо как Бенала също така малтретира жената. Първоначално Бенала е бил временно отстранен от длъжност, но после му е било разрешено да се върне на работа. “Президентът Макрон каза, че поведението на Александър Бенала е било неприемливо, шокиращо и че не може да допусне представата, че някой от неговото обкръжение може да бъде над закона”, заяви източник от президентството за Ройтерс. По случая са обвинени още четирима души: Венсан Краз, който е работил за партията на Макрон и е бил с Бенала в деня на протестите, и трима полицаи, заподозрени, че незаконно са предали на Бенала кадри от охранителни камери. ", "date": "2018.07.23", "title": "Скандал с охранител побойник тресе Елисейския дворец (Обзор)"}
{"url": "https://www.24chasa.bg/novini/article/6975691", "text": "Мащабна акция на остров Закинтос предприе гръцката полиция срещу дилъри на опасния “газ на смеха”. Това е рисков наркотик, който се пласира по дискотеките на ниска цена. Властите предупреждават туристите, че има страшни последствия при използването му. Предлагат го в балони, зареждани от газови бутилки. Ефектът при употреба е мигновен. Тийнейджърите изпадат в екстаз, смеят се без причина, танцуват непрестанно. Това е само видимата страна, поясняват лекарите. И предупреждават, че употребата му може да предизвика дори смърт, ако се взема в комбинация с алкохол. Цената е между 5 и 10 евро за балон в зависимост от количеството в него. Няколко млади туристи са в болница след вдишване от този газ. Бутилките се вкарват нелегално, установила е полицията. Собствениците на нощни заведения не споделят информация с властите. Те твърдят, че дори не знаят за този бизнес. В същото време жители по островите виждат как “веселите балони” се продават свободно на улицата и дълърите ги предлагат пред дискотеките. От полицията са категорични, че проверките са денонощни на всички гръцки острови. Медиите също се включиха в борбата с наркотика. “Не убива само голямата доза, убива и първата”, алармират лекарите.", "date": "2018.07.23", "title": "“Весели балони” заляха гръцките острови, докарват и смърт"}
{"url": "https://www.24chasa.bg/novini/article/6975792", "text": "Шофьор загина в тежка катастрофа, станала на 203-ия километър на автомагистрала „Тракия“, близо до Стара Загора. Мъжът забил колата си в билборд и е загинал на място, предаде \"Дарик\". 34-годишната му съпруга и 10-годишното им момиченце са в тежко състояние и са откарани в Университетската многопрофилна болница за активно лечение (УМБАЛ) в Стара Загора. Майката е със счупено бедро и ребро, а 10-годишното дете е с травма в корема. Пострадалите са настанени в отделението по реанимация. Тежкият инцидент станал малко след 15 часа, а за около час движението по магистралата било пренасочено само в едната лента.", "date": "2018.07.23", "title": "Мъж загина на магистрала „Тракия”, жената и детето му са в тежко състояние"}
{"url": "https://www.24chasa.bg/novini/article/6975666", "text": "Близките на д-р Ирена Иванова, която полетя от 7-ия етаж на блок 302 в столичния кв. “Люлин 3” на 20 юли, продължават да търсят с призиви в социалните мрежи дарители за рядката кръвна група 0 отрицателна. Майката на 35-годишната жена - Павлина Петрова, известна фризьорка от Враца, отправи молбата и още в събота вечерта се отзоваха десетки дарители. Семейството им благодари. От петък лекарите в “Пирогов” се борят за живота на своята колежка. ( Състоянието ѝ остава критично.  Предстоят още 3 животоспасяващи операции. Отхвърлени са версvиите за убийство или самоубийство, казаха запознати с разследването. Ирена била в дома на приятеля си и пили алкохол, после се скарали. Тя излязла на балкона, но се подхлъзнала, разказал пред криминалистите мъжът. Всеки, който има възможност да дари кръв от рядката група, може да го направи в спешното отделение на Александровска болница или в централната реанимация на “Пирогов”, като посочи, че кръвта е за д-р Ирена Евгениева Иванова. Тя работи от 10 г. в спешното отделение на Александровска болница в София. Още в събота персоналът на болницата е започнал да дарява кръв за нея. Ирена Иванова е завършила медицина през 1992 г. в Плевен, а от 1993 до 2009 г. е работила във видинската болница. Има признати специалности по вътрешни болести и кардиология, като е работила главно със спешни пациенти. - Засегнати са различна степен почти всички кости на опорно-двигателния апарат. В такива случаи се налага да се реагира със сложна интердисциплинарна дейност. За момента тя е довела до стабилизиране, макар и в тежко състояние, след 8-часовата операция и неотлъчна интензивна грижа. Отделно над 40 души е трябвало да дарят кръв за компенсиране на кръвозагубата. - Много рано е да се ангажираме с оптимизъм, но са направени всички усилия да се даде шанс на живота. Лекари от 14 специалности са били ангажирани за овладяване на критичното състояние. Без тази комплексна намеса и изпитана във времето организация на неотложните дейности е можело нещата да се развият много лошо. Само най-големите университетски структури могат да поддържат на разположение специалисти от толкова много области на медицината и да се приложи този единствено възможен за оцеляването на тежките пациенти интердисциплинарен подход. - При всеки случай обстоятелствата са различни, но най-общо прилича на удар в стена със скорост около 100 км в час. Зависи дали ударът е директен, или нещо го е омекотило – дървета, жици, сателитни чинии. - За съжаление, не. Подобни травми са високоенергийни, случват се не само при падане, но и при пътно-транспортни произшествия. - Имахме повод да се видим наскоро. Бих описал състоянието ѝ като повече от задоволително, което е огромен успех за “Пирогов” и неговия травма център. Макар и много тежки, високонергийните травми не са непременно край на живота. Но само мощни университетски болници имат възможност за задължителните при такива случаи интердисциплинарни екипи и съвременна апаратура.", "date": "2018.07.23", "title": "Д-р Иванова полетяла от 7-ия етаж след скандал с гаджето (Обзор)"}
{"url": "https://www.24chasa.bg/novini/article/6975743", "text": "Да се увеличат минималните размери на застрахователните суми по “Гражданска отговорност” на автомобилистите. Досегашните 10 млн. лв. за имуществени или неимуществени вреди при нараняване или смърт да станат 10,42 млн.лв. Летвата от 2 млн.лв. за щети, нанесени на имущество, да стане 2,1 млн. лв. Това предлага финансовият министър Владислав Горанов с промени в Кодекса за застраховането, обявени за обществено обсъждане. Министърът предлага да има и застрахователни посредници, които да нямат право да продават застраховки “Живот” и “Гражданска отговорност”. Идеята му е изискванията към тях да са по-ниски от тези на останалите, а те да са обвързани с определен застраховател, по подобие на сегашните застрахователни агенти. Предлага се да се увеличат минималните застрахователни суми на задължителната застраховка за професионалната отговорност на посредниците. Ако причинят вреди на клиент, обезщетенията за това да могат да стигнат до 2,5 млн.лв. вместо сегашните 2 240 400 за цялата година. А за всяко застрахователно събитие, съответно от 3, 3 млн.лв. лв. до 3, 7 млн.лв. Да се забрани продаването на пакети от полици, ако клиентът не иска такава продажба, предлага още министърът.", "date": "2018.07.23", "title": "Горанов предлага по-високи обезщетения от полицата"}
{"url": "https://www.24chasa.bg/novini/article/6975828", "text": "Позицията на сръбския патриарх  , \"говорят за това кой я е изразил, а не за онзи, по чийто адрес са казани\", съобщи днес черногорското правителство, цитирано от Танюг. Сръбският патриарх изрази тази позиция в интервю за изданието \"Дан\" от Подгорица. Реагирайки на тези оценки, правителството в Подгорица заяви, че Черна гора е известна далеч извън границите си като \"демократична и гражданска държава, която с гордост е наследила ценностите на равенството, толерантността, съвместния живот, религиозната и етническа хармония и добросъседството\". \"Тези ценности, които издържаха на предизвикателствата в трудни времена, по никакъв начин не могат да бъдат поставени под въпрос и особено не със злонамерени и неоснователни оценки\", се казва в съобщението на черногорското правителство.", "date": "2018.07.23", "title": "Черна гора: Изказването на патриарх Ириней за статута на сърбите е злонамерено"}
{"url": "https://www.24chasa.bg/novini/article/6975746", "text": "Осъденият на 6 г. затвор Евелин Банев-Брендо вече е издирван с европейска заповед за арест, съобщиха от Софийската градска прокуратура, след като у нас той не може да бъде открит, за да го вкарат в затвора. Кокаиновият крал бе признат за виновен от Върховния касационен съд (ВКС) за участник в банда за пране на пари от наркотрафик, която от 2002 г. до 2005 г. действала в България, Великобритания, Северна Ирландия, Британските Вирджински острови, Швейцария и Австрия. Освен Брендо в групата участвали и брат му Симо Карайчев и убитият му баджанак Константин Дишлиев. На 17 март м.г. апелативният съд в София му даде 6 г. затвор, но магистратите го оставиха с мярка за неотклонение “подписка” и забрана да напуска страната, която му е наложена още през 2014 г . Магистратите прецениха, че това е възможно, тъй като винаги се е явявал на заседанията в съда. Освен това, когато 3 пъти го пускаха да пътува за лечение в чужбина, той се връщаше в България. ВКС обяви делото за приключило през ноември м.г. Решението излезе на 26 април т.г. Оказа се обаче, че близо година, докато Брендо чака окончателната си присъда, от МВР не са го наблюдавали и следили, заради което той успя да се измъкне. Европейската заповед за арест на Брендо идва 3 месеца след влизане в сила на присъдата му. По закон такъв е срокът, след който прокуратурата може да издаде заповедта и да го обяви за издирване в Интерпол. Брендо е осъден окончателно в Румъния на 10,5 г. затвор за трафик на 51 кг кокаин и в Италия - на 20 г. по т.нар. афера Кокаинови крале.", "date": "2018.07.23", "title": "Търсят наркотрафиканта Брендо с европейска заповед за арест (Обзор)"}
{"url": "https://www.24chasa.bg/novini/article/6975833", "text": "Рим ще продължи да приема мигрантите, спасени в морето, през следващите пет седмици, колкото се очаква да продължат европейските преговори за разпределянето на тези мигранти в страните от Европейския съюз, заяви днес в Берлин италианският външен министър Енцо Моаверо Миланези, цитиран от Франс прес и БТА. В период от пет седмици - времето, в което се очаква европейските преговори да постигнат решение за преразпределянето, \"ние ще гарантираме, че корабите (от европейската мисия \"София\"), превозващи спасени мигранти, ще могат да ги докарват в Италия\", каза Миланези след среща с германския си колега Хайко Маас. Това решение потвърждава волята на нашето правителство да работи за общи позиции с нашите партньори от ЕС и НАТО, отбеляза италианският министър. Наред с това той подчерта, че Рим смята за приоритет \"преразглеждането на оперативните правила, за да се избегне дебаркиране на всички спасени хора в една-единствена страна\". В петък италианското популистко правителство обвърза докарването в италиански пристанища на спасени в Средиземно море мигранти с подялбата на грижата за тях с други страни членки, като заплаши в противен случай да възпрепятства спасителните операции. \"Италия повече не желае да е единствената страна за дебаркиране на мигрантите, спасени в морето от кораби от операция \"София\", заяви Миланези в кореспонденция до ръководителката на европейската дипломация Федерика Могерини. Италианците бяха оставени сами на първа линия по въпроса за мигрантите, призна Хайко Маас. Той отбеляза, че сега пристигащите в Испания са повече, отколкото тези в Италия, където има тенденция към спад. \"Очакваме от всички страни членки на ЕС да спазват съществуващите споразумения. Спасяването в морето е част от тях\", подчерта той. Берлин е готов да поеме отговорността си в преговорите за реформиране на операция \"София\", предприета през юни 2015 г. след поредица корабокрушения с голям брой загинали мигранти и направлявана от Италия. В петък Евросъюзът си даде пет седмици, до края на август, да намери решение на искането на Италия повече да не бъде страната, в която задължително се докарват спасените от кораби на операция \"София\" мигранти.", "date": "2018.07.23", "title": "Рим ще продължи да приема мигранти, спасени в морето"}
{"url": "https://www.24chasa.bg/novini/article/6975836", "text": "Израел отхвърли руско предложение да се задържат иранските сили на 100 км от линията на прекратяване на огъня (между Израел и Сирия) на Голанските възвишения, заяви израелски представител, цитиран от Ройтерс и БТА. Въпросът е бил обсъждан на срещата между израелския премиер Бенямин Нетаняху и руска делегация начело с министъра на външните работи Сергей Лавров. По думите на анонимния израелски служител Нетаняху казал на Лавров: \"Няма да позволим на иранците да се установят дори на 100 км от границата\".", "date": "2018.07.23", "title": "Нетаняху към Лавров: Няма да допуснем иранците на 100 км от границата ни"}
{"url": "https://www.24chasa.bg/novini/article/6975838", "text": "Президентите на Сирия и Южна Осетия Башар Асад и Анатолий Бибилов подписаха договор за дружба и сътрудничество. Документът бе подписан днес в рамките на официалното посещение на президента на Република Южна Осетия в Дамаск, предаде ТАСС, цитирана от БТА. Съгласно договора Сирия и Южна Осетия ще стимулират взаимните инвестиции и ще осигуряват тяхната защита", "date": "2018.07.23", "title": "Сирия и Южна Осетия подписаха договор за сътрудничество"}
{"url": "https://www.24chasa.bg/novini/article/6975756", "text": "Верижна катастрофа, в която участва и автомобил от кортежа на косовския президент Хашим Тачи, стана днес следобед на магистралния път Прищина-Печ, край Дренас /Глоговац/, съобщи агенция МИА, цитирана от БТА. Няма ранени във верижната катастрофа, съобщи веднага след станалото кабинетът на Тачи. Причинени са само материални щети. След деблокирането на движението президентът Тачи продължи с плановете си за деня, се казва в съобщението. Очевидци изпратиха снимки до някои от медиите, на които се вижда видимо смачканият автомобил БМВ X5 от кортежа на Тачи. Катастрофата доведе до дълги колони от автомобили от двете страни на магистралния път.", "date": "2018.07.23", "title": "Верижна катастрофа край Прищина, блъснала се е и кола от кортежа на Хашим Тачи"}
{"url": "https://www.24chasa.bg/novini/article/6975695", "text": "- Засегнати са различна степен почти всички кости на опорно-двигателния апарат. В такива случаи се налага да се реагира със сложна интердисциплинарна дейност. За момента тя е довела до стабилизиране, макар и в тежко състояние, след 8-часовата операция и неотлъчна интензивна грижа. Отделно над 40 души е трябвало да дарят кръв за компенсиране на кръвозагубата. - Много рано е да се ангажираме с оптимизъм, но са направени всички усилия да се даде шанс на живота. Лекари от 14 специалности са били включени за овладяване на критичното състояние. Без тази комплексна намеса и изпитана във времето организация на неотложните дейности е можело нещата да се развият много лошо. Само най-големите университетски структури могат да поддържат на разположение специалисти от толкова много области на медицината и да се приложи този единствено резултатен за оцеляването на тежките пациенти интердисциплинарен подход. - При всеки случай обстоятелствата са различни, но най-общо прилича на удар в стена със скорост около 100 километра в час. Зависи дали ударът е директен, или нещо го е омекотило или поне променило траекторията на падане – дървета, жици, сателитни чинии. Ако няма нещо, което да забави скоростта или да смекчи удара, последиците винаги са драстични. - Не може да се каже, защото всички органи и системи се засягат, травмите са съчетани. - За съжаление, не. Подобни травми са високоенергийни, случват се не само при падане, но и при пътно-транспортни произшествия. - Имахме случай да се видим наскоро по сравнително щастлив повод. Бих описал състоянието ѝ като повече от задоволително. Това е огромен успех за “Пирогов” и нашия травма център. Болницата ни е известна с този вид помощ. Макар и много тежки, високонергийните травми не са непременно край на живота. Но само мощни университетски болници имат възможност за поддържане на задължителните при такива случаи опитни специалисти по всички специалности, които да могат веднага да се включат в интердисциплинарни екипи. Освен това, естествено, е необходимо да разполагат със съвременна апаратура и да прилагат отработена организация за работа в екип. Борбата започва с овладяването на състоянието в първите най-критични часове, защото често в този период се случва най-лошото. После лечението може да продължи месеци. За щастие, имаме пациенти в отлично състояние след изключително тежки случаи, но възстановяването е един продължителен процес.   - Да. И за наша голяма радост и удовлетворение съвсем не са суперизключение. При добре свършена работа от екипите много тежко пострадали пациенти се възстановяват и живеят, както преди травмата.", "date": "2018.07.23", "title": "Проф. Николай Габровски: Травмата при падане от 7-и етаж е подобна на удар в стена със 100 км/ч"}
{"url": "https://www.24chasa.bg/novini/article/6973539", "text": "Четирима български граничари най-вероятно няма да дават обяснения пред тежкия наказателен съд в Карклареле. Турция упорито се опитва да ги осъди 10 г. след инцидент с бракониерска гемия край Резово, завършил със смъртта на рибаря Ялчин Ерджан. който по сключена спогодба за правна помощ между България и Турция трябва да придвижи документите по делото. Бившият полицай Михаил Цонков и бившите му колеги Николай Костов, Живко Петков и Николай Петков не се признават за виновни за смъртта на рибаря, навлязъл в наши териториални води на 17 април 2008 г. След 2-годишно тежко разследване на военната прокуратура срещу Михаил Цонков, придружено с много обрати, то бе прекратено поради липса на престъпление. Разследващи бяха категорични - смъртта на рибаря, пронизан от автоматичното оръже на Цонков, е нещастен случай. През 2014 г. Европейският съд в Страсбург се произнася в полза на България по дело, заведено от роднини на Ялчин Ерджан. Тогава сагата с турските бракониери сякаш приключва - Цонков напуска Гранична полиция, а другите продължават да работят. До пролетта на 2017 г., когато пристигат призовки до четиримата за станалото през април 2008-а. В бургаския съд пристига обвинителен акт не само срещу Цонков, но и срещу Николай Костов, Живко Петков и Николай Петков. Тежкият наказателен съд в Кърклареле обвинява граничарите в убийството на 41-годишния Ялчин Ерджан и в нанасяне на телесни повреди на други двама рибари. За Цонков преживяното тогава е като кошмар, останал в миналото. Той вече е баща на момченце, станал е почетен гражданин на Бургас като знак за обществена подкрепа, работи като организатор по вътрешната сигурност в бургаска фирма. Тримата му колеги са служители на МВР. “Напълно неочаквано беше за мен. Не знам кой може да остане спокоен, ако разбере, че в турски наказателен съд е възбудено дело срещу него”, каза тогава бившият граничар. Призовките от турския съд предизвикват масова вълна от недоволство, Главна прокуратура излиза с позиция, в която недвусмислено заявява, че държавата няма да предаде четиримата българи на Турция. Когато се явяват пред Бургаския районен съд през април 2017-а, граничарите отказват да дават обяснения поради липсата на материали и доказателства по делото. Година по-късно историята се повтаря. На 16 юни 2018 г. четиримата граничари, участвали в задържането на турската гемия, отново получават призовки. Този път обвинителният акт е съпроводен с още материали, общо 200 страници.   “Ние вече разполагаме с новите приложения към обвинителния акт и в момента ги проучваме. Единственото ново е, че отново има молба за правна помощ, като искането в нея е да бъде предоставена възможност на обвиняемите да дадат обяснения. Към това ново искане за правна помощ има приложения, с които защитата се запознава, тъй като са в голям обем”, коментира бургаският адвокат Росен Кожухаров, който представлява Михаил Цонков. В допълнителните приложения имало схеми за местоположението на мъжете по време на схватката в турската гемия, казват запознати. Те подозират, че турските власти ще опитат да докажат, че инцидентът е станал не в български, а в турски териториални води. “Абсолютно е доказано, че ситуацията се е разиграла в наши води. Важно е да се знае, че няма нито искания за екстрадиция, нито за призоваване”, допълва адвокат Кожухаров. Самите граничари признават, че вече са доста по-спокойни, след като лично главният прокурор Сотир Цацаров им засвидетелства преди дни, че държавата стои зад тях. Подкрепата, която видяхме от него, ни дава увереност. Той ни обясни, че няма вариант да бъдем екстрадирани, дори и да има такова искане”, заяви Цонков. И признава, че колкото и да се опитва да забрави инцидента, събитията често го връщат.  Малко след 6,30 ч на 17 април 2008 г. пунктът за наблюдение в Резово регистрира риболовен кораб, проникнал на около миля в българските води. Четиримата граничари, които сега са обвиняеми, са изпратени да пресрещнат гемията с гумена моторна лодка. С жестове и реплики на английски нареждат на нарушителите да спрат, но вместо това бракониерите на калкан опитват да пробият лодката им с канджи (дълги дървени пръти, завършващи с метални куки). Следват предупредителни изстрели, след което нашите се качват на борда на гемията и започва ръкопашна схватка. Проехтяват изстрели и единият от рибарите пада покосен, а на път за болницата издъхва. Аутопсия установява, че 41-годишният Ялчън е прострелян на 3 места в гърба, балистичната експертиза потвърждава - изстрелите са произведени от оръжието на Михаил Цонков. Още в началото на разследването Цонков твърди, че и е произвело автоматичен откос. Направени са следствени експерименти, които сочат, че пистолетът му - “Скорпион”, е можел да произведе изстрел, без някой да докосва спусъка. На 19 юни 2008 г. Цонков е обвинен за причиняване на смърт по непредпазливост. На 16 октомври прокуратурата прекратява наказателното производство, приемайки, че смъртта на Ерджан е вследствие на нещастен случай. На 3 ноември 2008 г. прокурорското постановление е потвърдено от Сливенския военен съд. На 23 декември 2008 г. обаче определението е отменено от Военния апелативен съд като недостатъчно добре мотивирано. Разследването е възобновено, но на 13 ноември 2009 г. Военният апелативен съд с окончателно определение потвърждава прекратяването на наказателното производство. Магистратите смятат, че Цонков не е проявил небрежност, като не е носел кобур и докато се е борил с Ерджан, е оставил пистолета си да виси пред него. Затова и не може да бъде държан отговорен, че оръжието се е откачило от халката на бронежилетката. Основната отговорност за инцидента следва да се понесе от Ялчън Ерджан, който не се подчинил на законните разпореждания на бреговата охрана. Пет години по-късно със становище излиза и съдът в Страсбург, където дело водят роднини на убития рибар от с. Бегендик, а нашите граничари дори не подозират за това. Заключението по делото “Дерия Ерджан и други срещу България” на Европейския съд през 2014 г. е, че Основното оплакване на роднините на загиналия е насочено към това, че не сме успели ефективно да разследваме смъртта на Ерджан. Според магистратите в Страсбург прокуратурата е повдигнала обвинение на служителя Mихаил Цонков, но въз основа на събраните доказателства впоследствие е прекратила производството, като мотивирано е констатирала, че няма данни служителят да е извършил престъпление. Съдът отбелязва, че обществената кампания в защита на граничния полицай в България, не е оказала въздействие върху обективното и безпристрастно разследване по делото.", "date": "2018.07.23", "title": "Турция изпрати  200  страници обвинение  срещу наши граничари"}
{"url": "https://www.24chasa.bg/novini/article/6975770", "text": "40-годишен мъж е открит мъртъв в дома си в Благоевград. Безжизненото тяло било открито от брата на починалия в апартамент в кв. Еленово. \"Сигнал за случая е подаден при нас през деня. Наш екип е посетил адреса, но по тялото на починалия не са открити следи от насилие и не става въпрос за криминален инцидент\", каза говорителят на ОД на МВР-Благоевград Йорданка Шаркова.", "date": "2018.07.23", "title": "Мъж намери мъртъв брат си в дома му в Благоевград"}
{"url": "https://www.24chasa.bg/novini/article/6975713", "text": "Бързо разрастващ се горски пожар в планински район западно от Атина доведе до евакуация на жителите от околните населени места и затваряне на част от магистралата Атина-Коринт, съобщават АНА-МПА и Асошиейтед прес. Противопожарната служба съобщи, че 80 огнеборци с 40 пожарни коли се намират в района на градчето Кинета, на около 50 километра от Атина, между столицата и Коринт. Седем самолета и четири хеликоптера също участват в гасенето на пожара, предава БТА. Властите заявиха, че 17 пожарни коли са изпратени от други части на Гърция, за да помогнат в усилията за овладяване на огнената стихия. Три селища в района са в процес на евакуация, а около 20-километров участък от магистрала, свързваща Пелопонес с централна Гърция, е затворен. Гъстият дим е намалил видимостта до няколко метра. Прекъснати са и железопътните услуги. Няколко къщи са били обхванати от пламъците, показват кадри, излъчени от гръцката телевизия Скай. Някои жители се опитват да спасят имуществото си, пръскайки вода с градински маркучи, а други напускат селищата с автомобили или мотопеди. Ветровете затрудняват усилията на пожарникарите, а димът и частици от пепел достигат дори централната част на Атина. \"Пожарът продължава да бушува. Призоваваме гражданите да се насочат към Коринт, за да спасят себе си и децата си\", заяви Ставрос Фотиу, заместник-кмет на град Мегара, цитиран от в. \"Катимерини\". Високопоставен представител на противопожарната служба също отправи апел към гражданите по телевизията. \"Хората трябва да напуснат, да затворят домовете си и просто да напуснат. Хората не могат да понесат толкова дим в продължение на толкова много часове\", заяви той. Същевременно още един пожар избухна североизточно от Атина, в планината Пенделикон, посочва \"Катимерини\". Отделен пожар избухна и на южния остров Крит, като опустоши земеделски земи и гори, съобщиха от пожарната служба. Два хеликоптера помагат в усилията за потушаването му. Метеоролозите прогнозираха високи температури до 40 градуса и властите предупредиха, че опасността от горски пожари е голяма.", "date": "2018.07.23", "title": "Горският пожар в Атика се разраства, затвориха магистрала в района (Снимки)"}
{"url": "https://www.24chasa.bg/novini/article/6975722", "text": "Премиерът на Израел Бенямин Нетаняху започна днес преговори в Ерусалим с руския външен министър Сергей Лавров и началника на генералния щаб на руските въоръжени сили Валерий Герасимов, предаде ТАСС, като се позова на канцеларията на Нетаняху. По-рано през деня израелският премиер съобщи на заседание на своето правителство, че възнамерява да обсъди с пратениците на Москва обстановката в Близкия изток, включително в Сирия, предава БТА. Нетаняху потвърди, че Израел продължава да настоява споразумението за раздалечаване на силите със Сирия от 1974 г. да бъде изпълнявано така, както е било десетилетия наред до началото на сирийската гражданска война. Освен това израелският премиер потвърди, че неговата страна ще продължи да действа срещу опитите на Иран да укрепи военното си присъствие в Сирия", "date": "2018.07.23", "title": "Нетаняху започна преговори с Лавров за ситуацията в Близкия изток и Сирия"}
{"url": "https://www.24chasa.bg/novini/article/6975720", "text": "Бившият сътрудник на президента Еманюел Макрон, Александър Бенала, осъди днес \"медийната и политическа употреба\" на спорната му намеса на първомайска демонстрация в Париж, която той обясни като желание \"да съдейства\" на полицията срещу демонстрантите, предаде Франс прес, като се позова на комюнике на адвокатите му. В комюникето, огласено от телевизия Ел Се И/ Те Еф И,цитирано от БТА, Бенала, който вчера беше обвинен в насилие, разказва, че в онзи ден забелязал \"две особено ожесточени лица\" и поискал да помогне за \"обуздаването на тези хора\", както го упълномощава член от наказателния кодекс.", "date": "2018.07.23", "title": "Бившият сътрудник на Макрон, обвинен за побой: Исках да помогна на полицията"}
{"url": "https://www.24chasa.bg/novini/article/6975732", "text": "Сръбският патриарх Ириней направи оценката, че положението на Църквата в Черна гора е по-лошо, отколкото по времето на османската окупация, а статутът на сърбите е като по времето на фашистката Независима държава Хърватия, съобщава вестник \"Блиц\". Коментирайки честите негативни послания на черногорски официални лица към Черногорско-приморската митрополия и заплахите, че може да бъде отнето имущество на Църквата, патрирх Ириней каза, че нещо такова е немислимо в 21 век, предава БТА. \"Ако това правеха турците или усташите по тяхно време, би могло да бъде разбрано. Но да се прави във време на мир и свобода, когато властват принципите на закона, е абсолютно неприемливо, не само за Европа, а и за Азия\", каза патриархът за черногорското издание \"Дан\". На въпрос с кое историческо време би сравнил положението на сърбите в Черна гора днес, патриарх Ириней каза, че му напомня за положението им в Хърватия по времето на фашизма.", "date": "2018.07.23", "title": "Патриарх Ириней: Ситуацията със сърбите в Черна гора е като при фашистка Хърватия"}
{"url": "https://www.24chasa.bg/novini/article/6975731", "text": "Движението по път I-1 Видин - Монтана при км 44, в района на гр. Димово, временно е ограничено за всички МПС поради ПТП, съобщиха от пресцентъра на Агенция \"Пътна инфраструктура\". Обходният маршрут е по път II-11 Дунавци - Арчар - Добри дол, път III-112 Добри дол - Тополовец, път III-114 Тополовец - Ружинци и обратно.", "date": "2018.07.23", "title": "Катастрофа край Димово затвори пътя Видин - Монтана"}
{"url": "https://www.24chasa.bg/novini/article/6975737", "text": "Ураганен вятър и мощна градушка удариха Старозагорско. Бедствието нанесе щети върху къщи, автомобили и земеделска продукция. Най-много е пострадало село Калояновец, предаде NOVA. Фасадите на десетки къщи там изглеждат като след бомбардировка. Мощната градушка е изпочупила прозорци, керемиди, повредила е покриви на къщи и на стопански постройки. 90% от земеделската продукция е унищожена. Щетите са за десетки хиляди левове. Мощната градушка покосява Калояновец снощи. Ледените парчета, трошат наред керемиди, стъкла на къщи и автомобили, унищожават оранжерии. „Като орехи, като орехи беше градушката, като някое по-малко яйце. Беше страшно”, разказва Стоян Марков. Пораженията по неговата къща са най-големи. Стихията е била толкова силна, че буквално е надупчила стените на прясно ремонтираната му фасада. В съседното село Памукчии огромно дърво се е стоварило върху къща. За щастие няма пострадали хора.", "date": "2018.07.23", "title": "Ураганен вятър и мощна градушка удариха Старозагорско (Видео)"}
{"url": "https://www.24chasa.bg/novini/article/6975741", "text": "Френският външен министър посети днес Либия, за да насърчи организирането на избори в северноафриканската страна до края на годината в изпълнение на споразумението за помирение, постигнато между основните политически съпреници в Париж през май, предаде Асошиейтед прес, цитирана от БТА. Жан-Ив льо Дриан се срещна с Файез Серадж, премиер на подкрепяното от ООН правителство в столицата Триполи. На пресконференция с либийския външен министър Мохамед Сиала Льо Дриан заяви, че се е срещнал маршал Халифа Хафтар, командващ Либийската национална армия, и с председателя на международно признатия парламент Агила Салех. Льо Дриан съобщи, че Франция ще осигури 100 млн. долара чрез ООН за финансова подкрепа за организирането на президентски и парламентарни избори на 10 декември.", "date": "2018.07.23", "title": "Франция обеща финансова подкрепа за изборите в Либия"}
{"url": "https://www.24chasa.bg/novini/article/6975745", "text": "Румънското министерство на правосъдието публикува в сайта си списък на четиримата прокурори, които са внесли кандидатурите си за поста главен прокурор на Националната дирекция за борба с корупцията (НДБК), съобщи Аджерпрес. Това са Флорентина Мирика - главен прокурор на секцията за борба с корупцията в рамките на НДБК, Кристиан Лазар - заместник-главен прокурор на секцията за наказателно преследване в рамките на Главната прокуратура, Мариус Якоб - заместник-главен прокурор на НДБК и Елена Греку - главен прокурор на юридическата служба в рамките на централната структура на НДБК, предава БТА. Конкурсът за главен прокурор на антикорупционната агенция бе организиран, след като президентът Клаус Йоханис подписа указ за освобождаване от длъжност на бившата шефка на агенцията Лаура Кодруца Кьовеши съгласно решение на Конституционния съд. За освобождаването й от поста настоя министърът на правосъдието Тудорел Тоадер. Днес бе последният ден за записване за участие в конкурса за главен прокурор на НДБК, след като тази длъжност бе освободена от Кьовеши на 9 юли. Тази сутрин все още не се бе появил нито един кандидат и правосъдният министър Тудорел Тоадер отправи призив за участие в конкурса. В периода 25-27 юли ще се състоят интервюта на кандидатите с министъра на правосъдието, а резултатите от селекцията ще бъдат обявени на 30 юли.", "date": "2018.07.23", "title": "Четирима румънски прокурори ще се борят за позицията на Лаура Кьовеши"}
{"url": "https://www.24chasa.bg/novini/article/6975754", "text": "Над 200 килограма колбаси конфискуваха граничните полицаи на Дунав мост при Русе. Храната е иззета от туристи, пътуващи за почивка у нас и в Гърция. Това се случва две седмици след поставянето на фризер и табели, забраняващи вноса на месо заради африканската чума по свинете в Румъния, предаде  . Въпреки забраната, само за два дни граничните полицаи са пресекли девет опита на румънци да пренесат месни продукти в България. Щателно се проверяват всички превозни средства, които преминават граничния пункт. На всеки 24 часа конфискуваното месо от фризера се насочва за унищожение в екарисажа в Шумен. Заради затегнатия граничен контрол на Дунав мост е върнат и камион, превозващ коне, чийто румънски собственик искал да ги продаде у нас. Повечето от преминаващите през контролния пункт знаят за опасността от африканската чума по свинете. На Дунав мост обаче все още не се извършва дезинфекция на влизащите превозни средства, тъй като липсва площадка. Тя ще бъде изградена в най-кратки срокове, като допълнителна мярка срещу разпространението на африканска чума по свинeте. Въпреки че у нас все още няма открити огнища, собствениците на свинекомплекси в русенски регион са притеснени, защото ако заразата проникне у нас, загубите им ще са за милиони.", "date": "2018.07.23", "title": "Иззеха над 200 килограма месо заради опасност от африканска чума на Дунав мост"}
{"url": "https://www.24chasa.bg/novini/article/6975774", "text": "Кметът на Букурещ одобри провеждането на 10 август на митинг, организиран от румънците, живеещи в чужбина, на който е обявено, че ще участват около един милион души, съобщи в. \"Ромъния либера\", цитиран от БТА. Преди няколко дни бе съобщено, че кметството на Букурещ отказва да разреши планирания за следващия месец митинг на Площада на победата с мотива, че организаторите са предвидили твърде голям брой участници. Решението днес бе взето след среща на ръководството на общината с представители на столичната префектура, букурещката полиция, пътната полиция, жандармерията, Румънската разузнавателна служба, градския транспорт, службата за спешна помощ и службата за извънредни ситуации. \"Както сме казвали много пъти, нямаме и най-малкото намерение са пречим на публичните демонстрации, единствените неща, които ни занимават, са спазването на закона и гарантирането на сигурността както за участниците, така и за тези, които преминават през зоната\", посочи кметът Габриела Фиря. Днешното решение идва след като лидерът на управляващата Социалдемократическа партия (СДП) Ливиу Драгня заяви, че СДП няма намерение да блокира провеждането на такъв митинг, макар че той вероятно няма да достигне предварително обявения брой на участниците. \"Няма да бъде митинг с един милион души, но не мисля, че някога сте чували да съм се опитвал да спра някого, който иска да организира митинг или протест\", заяви Драгня снощи за телевизия Ромъния ТеВе.", "date": "2018.07.23", "title": "Кметът на Букурещ разреши митинг в града, 1 милион души са обявили, че ще отидат"}
{"url": "https://www.24chasa.bg/novini/article/6975444", "text": "Премиерът на Република Македония Зоран Заев заяви след следобедната част на лидерската среща днес, че не е постигнат договор за референдума за новото име на страната с лидера на опозиционната ВМРО-ДПМНЕ Християн Мицкоски, съобщи агенция МИА. Заев все пак добави, че остава договореното от срещата преди обед - за закона за финансиране на политическите партии, за техническо правителство по концепцията от Пържино и за Държавната избирателна комисия. Заев обвини Мицкоски, че лъже, че иска Р Македония да стане членка на ЕС и НАТО. \"Мицкоски не успя да улови момента. Вместо да се качи на влака за ЕС и НАТО, той избра да остане от мрачната страна на историята /.../ Мицкоски се опита да прикрие истинските си намерения. Когато видя, че няма шанс да се преговаря за директна или индиректна амнистия, той реши да няма договор\", заяви Заев. Мицкоски \"избра с бойкот да унищожи надеждите на ЕС и НАТО. Неговата цел е Македония да не успее\", добави още Заев, цитиран от македонските медии. Позицията на ВМРО-ДПМНЕ е, че въпросът на референдума трябва да бъде еднозначен, така както предвижда законът, каза на свой ред Християн Мицкоски. \"Не можем да се съгласим с въпрос с няколко значения. Въпросът трябва да се отнася само за договора /с Гърция за името/\", каза Мицкоски след срещата. Той добави и че премиерът Заев е изрекъл много лични квалификации за него. Миналата седмица Заев съобщи като възможна формулировка на въпроса за референдума \"Дали сте за ЕС и НАТО с приемане на договора между Република Македония и Република Гърция\".", "date": "2018.07.23", "title": "Политическите лидери на Македония не се разбраха за референдума за името (Обновена)"}
{"url": "https://www.24chasa.bg/novini/article/6975784", "text": "Всяка година около 190 000 души се заразяват с вируса ХИВ в Източна Европа и Централна Азия, като близо 80 процента от тях живеят в Русия, предаде ДПА, позовавайки се на шест организации преди началото на четиридневна международна конференция в Амстердам, посветена на СПИН. Участие в нея ще вземат около 18 000 учени, активисти и политици. Сред тях са британският принц Хари, певецът Елтън Джон, бившият президент на САЩ Бил Клинтън, предаде БТА. Активистите алармират, че броят на новите случаи на зараза се увеличава в редица страни, като най-екстремно е разпространението на епидемията в Източна Европа и Азия. В изявлението на шестте организации се посочва, че само малка част от заразените индивиди в тези региони имат достъп до лечение. По данни на ООН миналата година с вируса ХИВ, който причинява СПИН, са се заразили 1,8 милиона души. Със заразата живеят около 37 милиона души по света, повечето от които в Африка. Всяка година болестите, свързани със СПИН, вземат около един милион жертви. ООН цели да изкорени епидемията от СПИН до 2030 г.", "date": "2018.07.23", "title": "Активисти алармират за разпространението на СПИН в Източна Европа и Азия"}
{"url": "https://www.24chasa.bg/novini/article/6975679", "text": "\"Такива хубави дечица ми ги избиха невинни! Цял кордон жандармерия дойде, опасаха там и разбрах, че ще стане така… не можеш нищо да направиш!”, разказа баба Дора от Шарково. Стадото й бе евтаназирано вчера заради опасност от чума, предаде  . Жената опитала да разубеди ветеринарите да не евтаназират здравите животни. В Шарково започна дезинфекция на стопанствата с унищожените животни. Селото остава отцепено от полиция. В Болярово, където беше установена ферма със съмнения за чума и днес стопаните й отказаха да пуснат ветеринарите за втора проба. Да се откаже от животновъдството е решила Дочка Панайотова. Жената често посещава мястото, където са загробени овцете й: „Те ни разсипаха, те ни унищожиха! Каква смелост да имам аз от тук насам да купя нови животни, нямам тази смелост!” Ситуацията в Болярово остава патова. Кризисният щаб още не е решил как да процедира. Пети ден стопаните на ферма със съмнения за чума отказват да допуснат ветеринарите за повторна проба. В документа, който им беше показан в петък е посочено, че в обекта има 93 овце и 16 кози... а всъщност се отглеждат 200 овце. Няма и номер на стопанството. Тези несъответствия ги карат да се притесняват резултатите да не бъдат манипулирани. Стопаните настояват прокуратурата да се намеси при вземането на повторни проби от овцете. „Искам черно на бяло да видя как БАБХ е пратила към лабораторията, как лабораторията е върнала моите изследвания… Защо прокуратурата не се задейства, вижда, че има нередности?!”, категоричен е овцевъдът Тошко Димитров.", "date": "2018.07.23", "title": "Баба Дора от Шарково: Избиха ми невинните дечица"}
{"url": "https://www.24chasa.bg/novini/article/6975581", "text": "Имахме пилотно предложение. Това е възможност за всеки евродепутат. Това е третото ми предложение, което съставих с колегата ми Емил Радев, и е срещу двойния стандарт при храните. Това заяви пред   евродепутатът  \"Европа дава 1 300 000 евро. Толкова сме изчислили, че ще струват дейностите по програмата. Бюджетът не се пипа, а в коментарите ЕК е написала \"Да се изпълни така, както е написано\". От 1 януари 2019 г. проектът ще започне да влиза в действие. Това е една от първите мерки, която директно с пари ще се бори с двойните стандарти. Програмата ще подкрепя потребителски организации чрез грантове, за да се повиши капацитетът им, обясни Новаков. \"Така те ще могат да извършват тестове на терен, да закупуват оборудване или да наемат допълнителни служители.Малко е рано да се говори в детайли, но това ще бъде финансиране на организации, за да се повиши техния капацитет, да им се закупи техника\", заяви Новаков. \"Когато благодарение на програмата натрупаме достатъчно данни за конкретни продукти, които са обект на двоен стандарт в отделни държави, тогава това се надявам да доведе до минимални стандарти в ЕС\", допълни той. \"Аз получих и сигнали, че включително обект на двойните стандарти са и бебешките храни. Те са хем по-скъпи, хем и с по-некачествени продукти. Имам дъщеря на 6 месеца, искам някой да я пита какъв й е вкусът за храна\", възмущава се евродепутатът. \"Ако днес има двойни стандарти при храните, утре ще са горивата. Докога ще мълчим? Това, което смятам за нужно, е налагането на минимални стандарти\", категоричен е Новаков. Финансирането на програмата е ясен знак от страна на ЕС, че проблем съществува и Общността има волята да се бори с него, допълни той. \"Ако един производител е съумял да продава качествена храна на нормална цена в Холандия, защо да не може и в България. Аз не виждам икономическа логика\", добави още той.", "date": "2018.07.23", "title": "Новаков: Щом се продава качествена храна на ниска цена в Холандия, може и в България"}
{"url": "https://www.24chasa.bg/novini/article/6975641", "text": "Президентът на босненската Република Сръбска /РС/ Милорад Додик предложи да бъде преразгледан докладът на предишното правителство на РС за събитията в Сребреница през 1995 г. с цел да бъде намален официално признатият брой жертви, предаде босненската сръбска телевизия. Парламентът ще заседава по този въпрос на 14 август, предава БТА. Единствената точка, предложена на депутатите за обсъждане, е докладът на предишното босненско сръбско правителство за Сребреница от 2004 г. В него е записано, че в резултат на трагедията в Сребреница са загинали 8700 души. Според Додик тези данни са неверни. По думите му те не са потвърдени от Хагския трибунал. \"В Хагския трибунал има няколко присъди, в които се говори за 3,5 хиляди до 5 хиляди загинали, а в доклада е посочено, че са 8,700\", каза той. Додик смята, че докладът трябва да бъде обявен за нищожен. Според председателя на босненския сръбски парламент Неделко Чубрилович обаче парламентът няма такива компетенции. Критиците на Додик го обвиняват, че се опитва да използва събитията в най-тежкото клане в Европа след Втората световна война, признато за геноцид от международното правосъдие, за да спечели гласовете на босненските сръбски хардлайнери на насрочените за 7 октомври общи избори. Додик ще се кандидатира за мястото на сръбския представител в тричленното босненско председателство.", "date": "2018.07.23", "title": "Лидерът на босненските сърби иска да се намали броят на признатите жертви в Сребреница"}
{"url": "https://www.24chasa.bg/novini/article/6975647", "text": "Международният съд в Хага нареди днес на Обединените арабски емирства да спазват правата на катарските граждани, по-специално да съберат разделените семейства и да позволят на студентите да продължат обучението си, предаде Франс прес, цитирана от БТА. Катар сезира съда през юни за спора си с ОАЕ, обвинявайки ги в \"нарушаване на човешките права\" след блокадата, която му беше наложена миналата година и която породи напрежение между Катар и неговите съседи от Персийския залив. През юни 2017 г. Саудитска Арабия, ОАЕ, Бахрейн и Египет, прекъснаха всички връзки с Катар, когото обвиниха във \"финансиране на тероризма\" и в подкрепа на Иран, въпреки че Доха отрече това. Четирите страни наложиха и наказателни мерки на Катар. На авиокомпанията \"Катар еъруейз\" бе забранено да преминава през въздушното пространство на тези страни. Единствената сухопътна граница на Катар, тази със Саудитска Арабия, бе затворена, а на катарците бе наредено да напуснат страната. ОАЕ създадоха \"климат на страх\" сред катарските поданици, които живеят на тяхна територия, разделяйки семейства и причинявайки \"значими страдания\", заяви през юни пред Международния съд в Хага адвокатът на катарската страна. \"ОАЕ трябва да следят за събирането на катарските семейства, които бяха разделени след наложените наказателни мерки\", заяви днес съдията от Международния съд Абдулкауи Ахмед Юсуф. \"Засегнатите от тези мерки катарски студенти трябва да могат да завършат обучението си в ОАЕ или да получат университетските си досиета, ако искат да продължат да учат другаде\", допълни съдията. Дипломатическите усилия не можаха да успокоят досега напрежението между Катар и неговите съседи. Международният съд, основен юридически орган на ООН, заседава в Хага и разглежда разногласията между държавите, но не разполага с мерки, които да заставят държавите да приложат неговите решения. ОАЕ вече казаха, че Международният съд не е компетентен да се произнася по случая с Катар.", "date": "2018.07.23", "title": "Трибуналът в Хага реши Обединените арабски емирства да спазват правата на катарците"}
{"url": "https://www.24chasa.bg/novini/article/6975420", "text": "Френският вътрешен министър Жерар Колон посочи днес, че президентските служби, а не лично държавният глава Еманюел Макрон, трябва да понесат последствията от  , предоха световните агенции. Докато говореше под клетва пред депутатите от разследваща комисия, министърът - един от стълбовете на правителството, обяви, че е бил информиран от своя политически кабинет на 2 май, на другия ден след събитията, и че неговите служби веднага са предали информацията на президентските служби в Елисейския дворец. \"Чак следобед, след като се върнах, по време на едно от всекидневните ни съвещания, началникът и директорът на кабинета ми ме информираха за съществуването на видео, на което се виждат прояви на насилие\" с участието на Бенала, обяви министър Колон на дългоочакваното изслушване. Казаха ми, че вече са информирали полицейския префект и са предали тази информация на вниманието на кабинета на президента, което е много уместна стъпка, тъй като властта йерархично предприема всички мерки, налагани както в административен, така и в съдебен план\", добави министърът, като по този начин отхвърли от себе си отговорността за предаване на информацията на съдебната власт. Министър Колон, един от най-близките съюзници на държавния глава в кабинета, каза, че не е говорил лично с президента Макрон по случая \"Бенала\". От миналата седмица насам Франция е обхваната от истинска политическа буря след разкритието чрез любителски видеоматериал, на който се вижда съветникът по сигурността в Елисейския дворец и близък до президента Макрон Бенала да се разправя с демонстранти на 1 май в Париж, въпреки че не е полицай. Френското правителство се бори с идващите от всички страни обвинения по случая, а работата на парламента е парализирана. Полицейският префект Мишел Дьолюеш трябва да бъде изслушан от депутатите. Критиците на президента посочват, че Макрон е надменен и няма връзка с обикновените хора. Това е най-силната критика, с която се сблъсква държавният глава, откакто дойде на власт преди 14 месеца, отбелязва Ройтерс. В неделя започна разследване срещу Бенала, който по време на инцидента е бил с полицейска каска и опознавателни знаци, въпреки че не е бил на работа. \"Монд\" разпространи и второ видео, на което се вижда как Бенала малтретира жената, която в първия видеоматериал е влачил. Макрон уволни Бенала - началник на звеното за лична сигурност, но беше остро критикуван, че се е забавил с реакцията си. Френският президент не е коментирал публично случая. Министър Колон каза, че е изискал доклад от националния полицейски инспекторат, тъй като от видеокадрите е станало ясно, че по време на инцидента Бенала е бил с полицейска лента на ръкава и е носел полицейска радиостанция, отбелязва ДПА.", "date": "2018.07.23", "title": "Френският вътрешен министър: Не Макрон е виновен за насилника Бенала"}
{"url": "https://www.24chasa.bg/novini/article/6975427", "text": "Кметството на израелския град Йерусалим обяви, че тази сутрин е затворило за посещения част от Стената на плача след като 100-килограмов камък от нея е паднал, но не е наранил никого, предаде Франс пес. \"Камък с тегло 100 кг. падна до поклонничка, без да я засегне\", уточни кметът на града Нир Баркат в съобщение, което обяснява причините за затварянето на част от пространството, близо до свещения за евреите обект. Стената на плача е единствената останка от носеща стена на Втория еврейски храм, разрушен от римляните през 70 г. Сл. Хр. Камъкът е паднал в пространство пред Стената, където мъже и жени могат да се молят заедно. \"Службата по античността ще се погрижи да няма опасност, преди да бъде разрешено обектът да бъде отворен (отново)\", посочи кметът. По еврейска традиция десетки хиляди хора се събраха в неделя пред Стената по случай церемониите, отбелязващи унищожаването на двата еврейски храма в Йерусалим. Равин Шмуел Рабиновиц, който е равин на Стената, потвърди тази сутрин в съобщение, че става дума за \"изключително рядък и неразбираем инцидент, който изисква щателно разследване\".", "date": "2018.07.23", "title": "100-килограмов камък падна от Стената на плача (снимки)"}
{"url": "https://www.24chasa.bg/novini/article/6975439", "text": "Тази седмица започва повторно вземане на проби от животновъдните ферми в 10-километровата зона на огнището на чума по дребните преживни животни в община Болярово. Това е заявил областният управител на Ямбол и председател на координационния щаб за ликвидиране на болестта Димитър Иванов, съобщават от областната администрация. За да не се допусне заболяването да се разпространи и в други части на областта, проби ще бъдат вземани в разширена зона 10+10 километра, която излиза извън рамките на общината, се посочва в съобщението. Днес ветеринарните власти обезпаразитяват и дезинфекцират трите стопанства в село Шарково, а утре - улиците и тревните площи в селото. До няколко дни се очаква да бъде вдигната санитарната зона, е казал още областният управител.", "date": "2018.07.23", "title": "Започва повторното вземане на проби за чума от фермите в Болярово"}
{"url": "https://www.24chasa.bg/novini/article/6975438", "text": "Делегация от град Шенянг, Китай, водена от г-н Жингуй Жанг - вицепрезидент на Китайска народна политическа консултативна конференция на града, се срещна днес с кмета на Варна Иван Портних. По време на разговорите гостът съобщи, че в изпълнение на държавната политика и инициативата 16+1, град Шенянг предлага установяване на отношения на сътрудничество с Варна в сферата на икономиката, културата, образованието и туризма. Той отправи покана към кмета на Община Варна за участие в 18-та конференция на кметовете WWCAM Mayors Conference, която ще се проведе в китайския град през септември тази година. Споделено бе, че градът е регионален център в Североизточен Китай, с население 8,3 милиона души, с развита образователна инфраструктура и икономика, с приоритетни отрасли автомобилостроене, високи технологии, иновации, свободна търговска зона. Кметът Иван Портних представи накратко приоритетите и предизвикателства пред Варна, като запозна гостите с развитието на инфраструктурата, туризма, образованието, както и с възможностите на новосъздадените икономически зони. По отношение на сътрудничеството с Китай, кметът на Варна представи на гостите добри практики от дългогодишното партньорство с побратимения град Нинбо в сферата на образованието, включително подписани двустранни споразумения между университети от двата града, културата и обмена на добри практики между администрациите. Участниците в срещата се обединиха около общото желание за развитие на двустранните отношения между България и Китай, в частност между Варна и Шенянг, като в бъдеще ще се предлагат конкретни идеи и проекти за сътрудничество между двата града във всички сфери на обществения живот.", "date": "2018.07.23", "title": "Китайски град иска да си сътрудничи с Варна"}
{"url": "https://www.24chasa.bg/novini/article/6975452", "text": "Дърво е паднало върху автомобил и е затиснало пътниците в него, инцидентът е станал преди минути, научи \"24 часа\". Затиснатият автомобил се намира на ул. \"Янко Комитов\" в района на хипермаркет \"Кауфланд\". Към мястото вече са изпратени коли на пожарната и линейка. Малко след 16:30 ч. в Бургас се изсипа проливен дъжд, придружен със силен вятър на пориви. В момента продължава да вали, но бурята вече преминава.", "date": "2018.07.23", "title": "Буря в Бургас, дърво падна върху кола, пълна с хора"}
{"url": "https://www.24chasa.bg/novini/article/6975456", "text": "Трима пострадаха при катастрофата между тир и лек автомобил, която затвори Прохода на Републиката. Инцидентът станал около 15,45 ч. на изхода на Велико Търново, близо до местния хлебозавод. Виновен за катастрофата е турският тир, движещ се към Велико Търново, който внезапно навлязъл в насрещното платно и блъснал насрещно движещия се таксиметров автомобил. При удара са пострадали таксиметровият шофьор и още двама пътници в колата. Все още не е ясно какво е тяхното състояние. Заради инцидента движението на леките автомобили в района временно е пренасочено през град Дебелец, а товарните изчакват на място.", "date": "2018.07.23", "title": "Трима са пострадали при катастрофата между тир и кола, която затвори Хаинбоаз"}
{"url": "https://www.24chasa.bg/novini/article/6975463", "text": "На граничните пунктове в Добричка област са поставени информационни табели за заразната африканска чума по свинете с апела преминаващите пътници да изхвърлят остатъците от храна само в затворени контейнери за смет, съобщават от областната управа. Областният управител Красимир Кирилов заявява, че полицията извършва оглед на личния багаж на преминаващите през граничните контролно-пропускателни пунктове, за да се ограничи разпространението на заразата. Заболяването не е опасно за хората, но вирусът може да се предаде механично чрез хранителни продукти, както и с дрехи и обувки, посочват от пресцентъра на областната управа. По сухопътната граница с Румъния е започнало изграждането на ограда с дължина 133 000 метра, която да възпрепятства преминаването на диви свине. Сред предприетите превантивни мерки са и раздадените от Изпълнителната агенция по горите 40 000 комплекта за вземане на проби от ловците за изследване на трихинелоза и африканска чума по дивите свине. В Добричка област ветеринарните лекари вече дадоха указания на срещи с ловните дружинки как да се вземат пробите и къде да се изхвърлят отпадъците при отстрел на диво животно, за да не се разпространява болестта, припомнят от областната управа. Красимир Кирилов апелира гражданите да сигнализират на телефон 112 или във ветеринарна служба при установяване на мъртва дива, полудива или питомна свиня.", "date": "2018.07.23", "title": "Поставиха табели за африканската чума на граничните пунктове в Добричко"}
{"url": "https://www.24chasa.bg/novini/article/6975468", "text": "Осем души бяха убити и 41 бяха задържани в източното ливанско село Бритал при операция на армията за залавянето на известен дилър на наркотици, предаде Асошиейтед прес, цитирана от БТА. Не е ясно дали наркодилърът Али Зейд Исмаел е сред ликвидираните в днешната операция, каза офицер от ливанската армия. По думите на източника, пожелал анонимност, Исмаел не е сред задържаните. По данни на ливанските сили за сигурност Исмаел и издирван по десетки заповеди за арест за наркотрафик, отвличания и убийства. Населеното място Бритал е известно като център на търговията с наркотици и контрабанда през границата със Сирия. Председателят на ливанския парламент Набих Бери е заявявал, че обмисля предложение за легализирането на хашиша, за да бъдат повишени приходите в държавния бюджет. Канабисът, от който се добива тази субстанция, се отглежда масово в Долината Бекаа в Източен Ливан.", "date": "2018.07.23", "title": "8 убити и над 40 задържани при операция за ареста на виден наркодилър в Ливан"}
{"url": "https://www.24chasa.bg/novini/article/6975472", "text": "Американският президент заяви днес, че \"е много щастлив\" от състоянието на преговорите със Северна Корея. Доналд Тръмп обяви това в момент, когато много анализатори подчертават липсата на конкретен напредък повече от месец след срещата му с Ким Чен-ун, предаде Франс прес. \"За девет месеца не е изстрелвана нито една ракета от Северна Корея. Същото се отнася и за ядрените опити\", написа Тръмп в Туитър, цитиран от БТА. \"Япония е щастлива, цяла Азия е щастлива. Но Лъжливите новини казват, без дори да ме питат (винаги анонимни източници), че съм ядосан, понеже нещата не се движат достатъчно бързо. Невярно, много съм щастлив!\", допълни той.", "date": "2018.07.23", "title": "Тръмп: Много съм щастлив от напредъка в преговорите с Пхенян"}
{"url": "https://www.24chasa.bg/novini/article/6975461", "text": "С цикламена примка от сатен около врата си е открита мъртвата полякиня Александра Фулара, научи 24 часа. 41-годишната треньорка по карате използвала колана на роклята си, с който увиснала на бор в горичка, на стотина метра от хотел \"Интрига\". В него четири дни по-рано тя се настанила със семейството си. При огледа е установено,че меките тъкани в областта на врата са ощавени, а примката е стигнала до шийните прешлени. След аутопсията по категоричен начин е установено, че по тялото на жената няма следи от насилие. Полякинята е носела черен бански с широка дантела, наподобяваща ръчно плетиво.  За извличане на ДНК профил в лабораторията на бургаската полиция е изпратен зъб от трупа, научи още наш репортер.  Лобното място било добре избрано - то се намирало на двайсетина метра навътре от черен път, който отвеждал към брега, а малък хълм прикривал дървото, на който полякинята се обесила, разкриха осведомени. Чужденката изчезна на 30 юни и бе открита 20 дни по-късно при поредния обход на полицията в гориста местност край Поморие. Първоначалните предположения бяха, че Александра Фулара е влязла да се къпе в морето и се е удавила. Полицаи от Поморие и служители на отдел \"Издирване\" към Криминална полиция в Бургас претърсиха десетки хотели и къщи под наем, в издирвателната акция се включиха и водолази.  Все още не е ясно какво е накарало спортистката и майка на две деца на 8  и 16 г. да сложи край на живота си и то в чужда държава.  ", "date": "2018.07.23", "title": "Само в \"24 часа\": Полякинята Александра се обесила с цикламена примка от сатен"}
{"url": "https://www.24chasa.bg/novini/article/6975481", "text": "Британското правителство се е отказало от стандартното си искане за британци, които трябва да бъдат съдени в САЩ, да бъдат защитени от смъртна присъда, сочи публикация на \"Дейли телеграф\", цитирана от ДПА и Ройтерс. Става дума за последните двама бойци от прочутата четворка от \"Ислямска държава\", наричана \"Бийтълс\" заради британския им акцент, които през януари бяха заловени от сирийски кюрди. Вестникът се позовава на писмо от министъра на вътрешните работи Саджид Джавид до генералния прокурор на САЩ Джеф Сешънс, в което се казва, че Лондон няма да иска никакви гаранции за процеса срещу двамата, но подчертава, че Великобритания не е променила своята традиционна политика да иска такива гаранции при екстрадиция на свои поданици, информира БТА. \"Придържам се към позицията, че има сериозни основания в конкретния случай да не се искат гаранции срещу смъртна присъда, така че такива гаранции няма да бъдат искани\", пише Джавид в изтеклото до медиите писмо с дата от миналия месец. Освен това той изтъква, че решението на британското правителство в този случай не означава \"промяна в нашата генерална политика за подкрепата към дела със смъртни наказания в САЩ, нито в позицията на правителството на Обединеното кралство за глобална забрана за смъртното наказание\". \"Дейли телеграф\" цитира източник от вътрешното министерство, според когото Лондон е предупредил американски представители да не пращат двамата задържани - 34-годишния Алекзанда Коти и Ел Шафи ел Шейх, на 30 години - в затвора в базата Гуантанамо в Куба. По-рано \"Ню Йорк таймс\" писа, че двамата са издирвани за задържания, изтезания и убийства на заложници. Другите двама от групата \"Бийтълс\" са Мохамед Емуази, наричан Джихади Джон, който бе убит през 2015 г. при въздушен удар, и лондончанинът Ейн Дейвис, понастоящем в турски затвор.", "date": "2018.07.23", "title": "Лондон няма да блокира евентуална смъртна присъда на джихадистите \"Бийтълс\""}
{"url": "https://www.24chasa.bg/novini/article/6975489", "text": "Държавен фонд „Земеделие“ извърши първите плащания по помощта de minimis за общините в Ямболско и Бургаско, засегнати и ограничени поради заболяването чума по дребните преживни животни, съобщиха от пресцентъра на Министерство на земеделието, храните и горите. 170 земеделски стопани от седемте общини с въведени ограничения заради чумата (PPR) ще получат общо около 1 060 000 лв. или по 55 лв. на овца/коза от помощта. Очаква се в следващите дни парите да бъдат достъпни по сметките на стопаните. Плащанията са по подадените заявления от 19-20 юли, като обезщетения ще получат не само стопаните на евтанизираните животни, но и всички останали, които подлежат на възбрана за реализиране на млечни и месни продукти извън ограничената зона. Чрез помощта de minimis стопаните ще могат да покрият загубите от нереализираното мляко, ценовите разлики на изкупената продукция и затрудненията при изхранването на животните. Тя е допълнение към вече изплатените на стопаните обезщетения за евтаназирани животни.", "date": "2018.07.23", "title": "Фонд \"Земеделие\" дава по 55 лв. на овца на фермери, засегнати от чумата в Ямболско"}
{"url": "https://www.24chasa.bg/novini/article/6975499", "text": "Въоръжени екстремисти нападнаха военна база в Сомалия, но бяха отблъснати. Това съобщи днес полк. Ахмед Хасан, командирът на базата в село Сангуни в южната част на страната, цитиран от Асошиейтед прес. По думите му неговите войници идентифицирали кола бомба и я взривили, след което екстремистите атакували базата пеша, но били отблъснати, давайки десетима убити, предаде БТА. Същевременно говорител на групировката \"Аш Шабаб\", свързана с Ал Каида, заяви, че нейни бойци са проникнали в базата и са избили 27 войници. Правителствената армия отрече това твърдение.", "date": "2018.07.23", "title": "Екстремисти нападнаха военна база в Сомалия"}
{"url": "https://www.24chasa.bg/novini/article/6975501", "text": "ДАНС проверява кои медии са разпространявали фалшива новина, че евтаназията на животни в Странджа заради установената чума, всъщност била, за да се обезлюди районът и да се заселят мигранти,  Решението за проверката е от правителственото заседание в сряда - потвърди днес вицепремиерът Красимир Каракачанов и обвини опозицията в политическа истерия: \"Това беше миналата сряда, днес е първият работен ден. Аз поставих един въпрос, на който предварително знаех отговора. Тази излишна политическа истерия, аз не я разбирам. Да, в опозиция си, искаш да закопаш властта, чудесно. Само, че недей да създаваш подобна ситуация, при която нарушаваш държавността, редно ли е да създаваш измислени проблеми?\"", "date": "2018.07.23", "title": "ДАНС проверява кой пусна \"новината\", че  евтаназията на животни цели да обезлюди Странджа"}
{"url": "https://www.24chasa.bg/novini/article/6975508", "text": "Латвия ще поиска помощ от ЕС за гасенето на голям торфен пожар в северозападната част на балтийската страна, който вече цяла седмица не може да бъде локализиран, предаде ТАСС. Решението е било взето днес на заседание на правителствения Съвет по управление на кризисни ситуации. \"Поради това, че нашите самолети и хеликоптери се нуждаят от техническо обслужване и не могат да летят неопределено дълго време без такова обслужване, ние сме принудени да поискаме помощ от съседни страни\", каза пред журналисти министърът на земеделието Янис Дуклавс след заседанието, предаде БТА. Министърът на вътрешните работи Рихардс Козловскис отбеляза, че Латвия ще се обърне за помощ \"към всички 28 страни членки на ЕС\". Искането ще бъде отправено в координационния център в Брюксел. Според него Латвия се нуждае на първо място от допълнителни ресурси за гасене на пожара. \"Първото, което ще поискаме, са хеликоптери. В противопожарната операция в момента участват три вертолета, чиито ресурси и работно време са регламентирани, затова ни е необходимо да разполагаме с три, които могат да работят едновременно\", посочи министърът. Според заместник-шефа на държавната противопожарна служба Кристапс Еклонс в момента е трудно да се прогнозира кога може да бъде ликвидиран пожарът. \"Той може да продължи още една седмица, а може и повече. Затова ние поддържаме връзка с най-близките си съседи - Литва и Естония, за да разберем каква е потенциалната им готовност да ни се притекат на помощ на чисто техническо равнище, а в случай на необходимост - и на ниво човешки ресурси\", поясни той. \"Торфищата горят в дълбочина. Но където се появи вятър, който носи кислород, огънят се разраства до голям пожар\", каза пред журналисти говорителката на латвийските пожарникари Инга Палкавниеке. \"Главната цел е да не допуснем огънят да се разпространи\", добави тя и призна, че в тази зона борбата с огъня е много трудна. Първите съобщения за горския пожар и за горящите торфища във Валдгалски окръг постъпиха на 17 юли. По оценки на експерти в момента площта на торфения пожар превишава 1000 хектара. В гасенето участват 90 огнеборци, горски служители, а също и местни жители. До момента шестима полицаи са пострадали при операцията, а един е хоспитализиран. Заради силното задимяване миналата седмица се наложи да бъдат евакуирани почти всички жители на село с население от около 130 души. По-късно някои от тях се върнаха на своя отговорност срещу подпис.", "date": "2018.07.23", "title": "Латвия иска помощ от ЕС за гасенето на голям торфен пожар"}
{"url": "https://www.24chasa.bg/novini/article/6975553", "text": "Британски и ирландски парламентаристи призовава за неотложна реформа в крайно рестриктивния закон за абортите в Северна Ирландия след рязък скок в броя на жените, които отиват да прекъсват бременността си в чужбина, предаде Ройтерс, цитирана от БТА. В Северна Ирландия абортите са разрешени само ако е застрашен животът на жената или има дългосрочен или траен риск за психическото или физическото й здраве. Не е позволено да се извършва аборт в случаи на изнасилване, кръвосмешение или фатални аномалии на плода. Съседна Ирландия гласува през май за либерализиране на законите си, което означава, че намираща се под британско управление Северна Ирландия сега е единствената част от британските острови с толкова рестриктивен режим за абортите. Ако не се предприемат спешни действия, жените и момичетата, които живеят в Северна Ирландия, ще продължават да бъдат лишени от достъп да безопасно здравеопазване в страната си\", се казва в открито писмо, подписано от над 170 членове на парламента и публикувано във в. \"Сънди таймс\". Парламентаристите призовават британското правителство да анулира параграфи 58 и 59 в Закона за престъпленията срещу личността от 1861, които криминализират жените, които използват медикаменти или инструмент, за да причинят аборт. В Англия, Уелс и Шотландия жените могат законно да извършат процедурата съгласно закона за абортите от 1967 г., но действието на този закон не обхваща Северна Ирландия. \"Това е първата и критична стъпка към прекратяване на третирането на британски и ирландски жени, живеещи в Северна Ирландия, като граждани втора класа, които не се ползват с еднакъв достъп до здравеопазване като останалите жителите на тези острови\", посочват парламентаристите. Предполага се, че средно три жени на ден пътуват от Северна Ирландия до Англия, за да направят аборт, а други са заплашени от съдебно преследване заради самоволна употреба на хапчета за аборт. Британският Върховен съд заяви през юни, че стриктният северноирландски закон за абортите е несъвместим с Европейската конвенция за правата на човека. Инстанцията обаче отбеляза, че няма правомощията да декларира официално, че законът трябва да бъде променен.", "date": "2018.07.23", "title": "Парламентаристи искат бързи реформи в \nзакона за абортите в Северна Ирландия"}
{"url": "https://www.24chasa.bg/novini/article/6975165", "text": "С декларация в подкрепа на поправките в закона за приватизация и следприватизационен контрол (ЗПСПК) и против евентуално вето на президента Румен Радев излязоха национално представителните работодателски организации АИКБ, БСК, БТПП и КРИБ, обединени в Асоциация на организациите на българските работодатели (АОБР). „В преходните и заключителните разпоредби на закона се правят незначителни като обем, но много важни и изключително навременни изменения и допълнения на закона за енергетиката. С тях, предвид новите правила за търговия на свободния пазар на електроенергия, се предотвратява вероятното преустановяване на дейност на значителен брой търговци на електроенергия и оттам – опасността от картелиране (вместо допълнително либерализиране) на пазара. От решаващо значение е поправките да влязат в сила преди лятната ваканция на парламента”, пише в декларацията до шефа на парламента Цвета Караянчева, подписана от Радосвет Радев, изпълнителен председател на БСК и председател на АОБР. Ето какво още гласи декларацията: Със същия закон е внесена поправка на ЗПСПК, с която се предвижда специфични задължения при приватизация да не могат да бъдат вменявани на купувача за повече от 5 г., като изрично се изключват от това ограничение задълженията за запазване на предмета на дейност, седалището, инвестициите и трудовата заетост. Именно тази поправка предизвиква значителен обществен интерес, включително призиви за президентско вето. Призивът, който ние предствителните на национално равнище организации на работодателите, отправяме към институциите е, когато планират своите дейности и взимат съответните решения във връзка с влизането в сила на въпросния закон, да се съобразят с необходимостта поправките в закона за енергетиката да влязат в сила час по-скоро. Противното би изложило на сериозен риск повечето търговци на електроенергия за прекратяване на дейността им с всички вредни последици от това за пазара на електороенергия, на който се търгува 70% от потребяваната електроенергия у нас.", "date": "2018.07.23", "title": "Работодателите: Поправките в закона за енергетиката  да влязат в сила до лятната пауза"}
{"url": "https://www.24chasa.bg/novini/article/6975177", "text": "Най-малко 65 са жертвите на рекордните горещини в Япония, предаде ТАСС. За една седмица 20 000 души са постъпили в болници заради горещата вълна, предаде БТА. Тази сутрин температурите в Кумагая, намираща се на 65 километра северозападно от столицата на Япония, достигнаха 41,1 градуса по Целзий. В района на Токио бяха отбелязани температури над 40 градуса, а в центъра на японската столица - 39 градуса в ранния следобед. Миналата седмица в древната столица Киото беше отбелязан рекорд от седем поредни дни с температури над 38 градуса, достигайки 39,8 градуса на 19 юли. Миналата година заради високите температури в страната загинаха 44 души. Същевременно в Китай най-малко 12 души станаха жертви на наводненията, причинени от проливните дъждове в автономния район Вътрешна Монголия. Трима души се водят за изчезнали. По данни на властите щетите от бедствието превишават 637 милиона юана (94 милиона долара). Пострадали са над 300 сгради и около 157 000 хектара селскостопански площи. Евакуирани бяха над 9300 души. Във Виетнам преминаването на тайфун в северните части на страната отне живота на най-малко 22 души, а 12 души се водят за изчезнали, съобщава агенция Киодо. Ранени са 26 души. Около 4000 къщи и над 100 000 хектара селскостопански земи пострадаха от стихията.", "date": "2018.07.23", "title": "Горещини и наводнения взеха общо около 100 жертви в Далечния Изток"}
{"url": "https://www.24chasa.bg/novini/article/6975206", "text": "КНСБ иска увеличение за заплатите в бюджетната сфера и предлага промени в данъчното облагане с въвеждането на необлагаем минимум в размера на МРЗ. Това каза на пресконференция в Пловдив президентът на КНСБ Пламен Димитров, предава БТА. От синдиката искат 1 милиард повече от бюджета на страната да бъдат отделени за увеличение на заплатите на работещите в бюджетните системи. Това искане е премерено и съобразено с реалностите и възможностите както на бюджета, така и на нуждите на пазара на труда, за да се задържат хората, посочи Димитров. Той допълни, че една трета от тази сума е вече договорена с увеличението на заплатите на учителите. Остават 670 млн.лв. за останалите бюджетни системи, като работещите в спешната помощ, в центрове за хора с увреждания, в Агенциите по заетостта и социално подпомагане, работещите в музеи, читалища, библиотеки и др. \"При положение, че през миналата година бюджетът завърши на плюс 800 млн.лв., това увеличение на заплатите с 1 млрд. лв. е възможно. Тези пари да бъдат вкарани в доходите на хората, а не в магистрали, самолети и кораби\", каза президентът на КНСБ. Той посочи, че това ще доведе до увеличено потребление и ще стимулира допълнително растежът на брутния продукт. С предложеното от синдиката въвеждане на необлагаем минимум в размера на МРЗ ще бъдат разтоварени всички работещи, каза Димитров. Всички държави с въведен плосък данък имат необлагаем минимум, само България и Грузия нямат, посочи той. И допълни, че с вдигането на максималния осигурителен доход от 2600 на 3000 лв. ще се вдигне и размерът на максималната пенсия на 1200 лв. Нашата цел е за четири години, до края 2022 г., доходите на българите да достигнат 60 процента от средно европейските нива на глава от населението или СРЗ да достигне или приближи 1000 евро, каза Димитров. Това, според него, е постижимо, ако темповете на увеличение на доходите се запазят.", "date": "2018.07.23", "title": "КНСБ иска увеличение за заплатите в бюджетната сфера и въвеждане на необлагаем минимум"}
{"url": "https://www.24chasa.bg/novini/article/6975205", "text": "Районна прокуратура-Пловдив наблюдава бързо производство за подаване на фалшив сигнал за поставено взривно устройство, съобщиха от пресцентъра на прокуратурата. На 22 юли 2018 г., в 18,49 часа, на тел. 112 е бил подаден анонимен неверен сигнал за поставено взривно устройство в района на Гребната база в Пловдив, където се е провеждал рок фестивал. Незабавно е била извършена проверка в района от служители на МВР, като е установено, че сигналът е бил фалшив. От извършените оперативно-издирвателни мероприятия е установено, че на дежурния телефон се обадила 55-годишната Д.З., която е задържана за срок от 24 часа по Закона за МВР. Предвиденото от закона наказание, за това престъпление е до две години \"лишаване от свобода\", се посочва още в съобщението.", "date": "2018.07.23", "title": "Разследват фалшив сигнал за бомба в Пловдив"}
{"url": "https://www.24chasa.bg/novini/article/6975218", "text": "Каква е ролята на медиите на българското малцинство за опазването на българската общност в Сърбия. Как медиите като цяло биха могли да съдействат за решаването на проблемите на сънародниците ни от региона. Тази тема ще бъде във фокуса на дискусиите на кръгла маса, която Българска телеграфна агенция и сдружение „ГЛАС” организират в Босилеград на 25 юли. Форумът ще се проведе в Малката зала на Културния дом в града. Сред лекторите и гостите на срещата са НП Посланикът на Република България в Сърбия Радко Влайков, Генералният консул на Република България в Сърбия Едвин Сугарев, медийният експерт Георги Лозанов, зам.-председателят на НС на Българското малцинство в Сърбия Стефан Стойков, генералният директор на БТА Максим Минчев, председателят на сдружение „ГЛАС” и кореспондент на БТА от Босилеград Александър Димитров, главният редактор на „РТ Цариброд” и главен редактор на списание „ВИЗИЯ” Мирослав Нацков, председателят на КИЦ „Босилеград” и главен редактор на списание „Бюлетин” Иван Николов, председателят на Демократичен съюз на хърватите във Войводина и народен представител на Република Сърбия Томислав Жигманов, собственикът на РТВ ”Спектри” на албански език и член на Изпълнителния съвет на „НУНС” от Буяновац Неджат Белюлий, председателят на Форума за етнически отношения Душан Янйич, издателят на сайта offnews.bg Владо Йончев и др. В дискусиите ще участват и членове на Комисията по културата и медиите (очаква се да присъства нейният председател Вежди Рашидов) и на Комисията по политиките за българите в чужбина към НС на Република България, представители на администрацията на Вицепрезидента на Република България, на Министерството на образованието, на Държавната агенция за българите в чужбина, както и на медиите на българското малцинство от Босилеград, Димитровград/Цариброд и вътрешността на Сърбия (Портал „ГЛАСПРЕСС”, портал „ФАР”, „Радио Телевизия Босилеград”, ТВ „ИНФО КОДАЛ”, „РТ Цариброд”, вестник „Ново Братство”, списание „Бюлетин”, списание „Визия”), представители на различни организации и сдружения на българското малцинство. В края на срещата ще бъдат наградени участниците в обучението за журналисти, организирано от сдружение „ГЛАС”.", "date": "2018.07.23", "title": "БТА и сдружение „ГЛАС” организират среща на медиите на българското малцинство в Сърбия"}
{"url": "https://www.24chasa.bg/novini/article/6975220", "text": "От 1 юли тежкото финансово положение, в което се намира \"Топлофикация - София\", е допълнително усложнено, алармира лидерът на БСП - София Калоян Паргов. Причината за това са промените в Закона за енергетиката, според които от тази дата дружеството продава произведената електроенергия на борсата, обясни той. Това съобщиха от БСП София. \"Досега имаше тристранно споразумение. НЕК купуваше електроенергията, произведена от \"Топлофикация София\" и директно погасяваше текущите задължения към \"Булгаргаз\" с договор за прихващане, припомни Калоян Паргов. - А борсовата цена сега в много чести случаи ще бъде под цената на така наречената \"кафява добавка\", каквато е енергията от \"Топлофикация София\". Или пък ще бъде средна цена, определена от регулатора, като разликата ще бъде покривана от нарочен фонд. Това ще изисква по-добра прогноза на плащанията от мениджмънта на \"Топлофикация\". Като цяло, всичко това означава, че дружеството ще получава по-малко пари в сравнение с преди 1 юли\". Калоян Паргов е категоричен, че в основата на проблемите на \"Топлофикация - София\" са слабият мениджмънт и зле планираните финансови потоци. Това доведе до заплахата от страна на \"Булгаргаз\" през миналата седмица да даде дружеството на частен съдебен изпълнител заради забавени плащания по задълженията. Притеснени от тази новина, както и от опасността дружеството да изпадне във фактически фалит, общинските съветници от БСП настояха да бъде изслушано ръководството на \"Топлофикация - София\". Това се случи в четвъртък, но дадените отговори от управата на дружеството бяха крайно незадоволителни, според социалистите в СОС. \"В \"Топлофикация - София\" има нарушение на ритмичността на приходите. А вината на ръководството е, че не е реагирало по-рано, въпреки че е знаело за забавянията от доста време, коментира Калоян Паргов. - От няколко месеца дружеството има ново ръководство, което освен да прави съкращения в разходите чрез намаляване на персонала, не предприема никакви други действия с оглед подобряване на финансовата ситуация. А в съвсем близко бъдеще тези съкращения на професионалисти ще се отразят върху качеството на работата и компетентността на служителите в дружеството\". Председателят на групата на БСП в СОС Калоян Паргов припомни, че \"Топлофикация София\" е най-големият потребител на синьо гориво в България като от общото количество газ, което потребява България, неговият дял е около 25-30%. \"Проблемът с изискуемите текущи плащания от страна на \"Булгаргаз\" към \"Топлофикация София\" е ясен сигнал за проблеми с паричния поток на дружеството и неговото планиране в бъдеще с оглед нормалното функциониране на дружеството, заяви лидерът на столичните социалисти. - Нормално е през зимния сезон, когато хората се отопляват, приходите да са повече и съответно през летния да са по-ниски. Тази цикличност е известна на всички и е въпрос на добър финансов мениджмънт да бъдат направени съответните прогнози и разчети, за да не бъдат допускани просрочия към \"Булгаргаз\". А по време на изслушването, ръководството на \"Топлофикация София\" съвсем официално призна за просрочието\". Лидерът на БСП - София припомни също, че на фона на цялото това притеснително състояние на \"Топлофикация София\" управляващите в Столична община гласуваха дружеството да вземе нов кредит на стойност 135 милиона лева от европейските банкови институции. \"Ако управляващите се бяха вслушали в предложението на БСП и бяха провели разговори с БЕХ, използвайки посредничеството на правителството, и бяха договорили опростяване на реципрочна на новия кредит част от дългосрочния дълг, това щеше да бъде глътка свеж въздух за \"Топлофикация София\", заяви Калоян Паргов. - А след 2020 година в \"Топлофикация София\" ще останат средства само за заплати. Очевидно, че огромният проблем на това дружество е мениджмънтът, защото входът и изходът на системата ги контролира КЕВР. Тоест, крайно наложително е да бъде подобрен мениджмънтът на \"Топлофикация София\", защото това е ключът за бъдещето му\". Калоян Паргов добави, че дружеството е зациклило и е забавило изпълнението на няколко ключови проекта. \"С колегите от БСП не разбрахме какво се случва с Турбина №4 в ТЕЦ \"Изток\", която трябва да бъде пусната през 2019 година. Също така не чухме до къде стигна реконструкцията на 7-и и 8-и котел в ТЕЦ \"София\", която е финансирана от ЕИБ и трябва да приключи през 2019-2020 година. Тази реконструкция е задължителна, за да не бъде замърсявана околната среда и да бъдат намалени парниковите емисии, коментира той. - Друг зациклил проект е цялостната интегрирана информационна система SAP, която според бизнесплана трябваше да приключи до юни 2018 година. Какво се случва? При всичките тези проблеми, какво може да е бъдещето на \"Топлофикация София\", според управляващите в Столична община?!\".", "date": "2018.07.23", "title": "Калоян Паргов: От 1 юли финансовото положение на \"Топлофикация\" е допълнително усложнено"}
{"url": "https://www.24chasa.bg/novini/article/6975224", "text": "Министерството на вътрешните работи изпълнява заповедите за подпомагане на дейностите на Българската агенция по безопасност на храните и на Министерството на земеделието, храните и горите. Сред важните въпроси, по които работи Оперативният щаб за координиране на ситуацията и ограничаване на заболяванията по животни заедно с всички служби, е събиране на факти с оглед установяване откъде е дошла чумата по дребните преживни животни. Това съобщиха от МВР. Друга актуална задача, която МВР изпълнява, е охраната при транспортирането и загробването на умъртвените по хуманен начин животни. Осигурена е и охрана на местата за раздаване на компенсациите на стопаните, което започна в края на миналата седмица. Във връзка с това са дадени точни инструкции към съответните ОДМВР.", "date": "2018.07.23", "title": "Вижте как МВР работи за пресичането на чумата по козите и овцете (Видео)"}
{"url": "https://www.24chasa.bg/novini/article/6975237", "text": "Шестима руски надзиратели от централния Ярославълски район са задържани по обвинение в съучастие в побой на излежаващ присъда в затворнически лагер, съобщиха федерални следователи, цитирани от ДПА и Франс прес. Задържаните могат да бъдат обвинени в превишаване на правата си с използване на насилие, наказуемо по руския закон с до 10 години затвор, според съобщение на руския Следствен комитет. Смята се, че заподозрените \"многократно са удряли с юмруци, ритали и ръгали с неуточнени предмети, мъж по тялото и крайниците\", се казва в съобщението, предава БТА. Обвинението беше повдигнато след като в петък опозиционният в. \"Новая газета\" разпространи на сайта си 10-минутно видео на предполагаем затворник докато му нанасят такива удари. На кадрите се вижда проснат на маса затворник, който е удрян от десетина надзиратели и крещи от болка. Видеото предизвика вълна от възмущение в Русия, посочва Франс прес. Следователите са установили всички участници в побоя в затворнически лагер щ1 в Ярославълски район, подчерта Следственият комитет. В ход е задържането и на останалите съучастници. Установено е, че извършителите са действали съзнателно и са злоупотребили със служебното си положение. \"Новая газета\" съобщи, че адвокатката и активистка за защита на човешките права Ирина Бирюкова, предала видеото на вестника, е трябвало да напусне Русия веднага след разпространението на видео материала заради заплаха за отмъщение, предаде АФП. Миналата година вестникът разтърси международната гей общност със съобщения за систематични отвличания на хомосексуални мъже в кавказката Чеченска република в състава на Руската федерация. Тези съобщения предизвикаха протести в ООН. Насилието и малтретирането на лишени от свобода от страна на надзиратели в лагерите и затворите в Русия са редовно осъждани от семействата на затворници и НПО, специализирани в наблюдение на местата за задържане.", "date": "2018.07.23", "title": "Шестима руски надзиратели арестувани след клип с побой над затворник (Видео)"}
{"url": "https://www.24chasa.bg/novini/article/6975199", "text": "У нас “уличните събирачи” на отпадъци често са наричани “клошари”. Най-общо, това са хората, които събират нерегламентирано отпадъци от съдове за смесени битови отпадъци, съдове за разделно събиране, нерегламентирани сметища, депа, както и директно от генераторите, разказва сайтът Общото възприятие е, че това са бездомни хора, често етнически роми, които имат доходи под минималните за страната, но то не отразява напълно реалността. Не всички събирачи на отпадъци са “клошари”, и определено не всички са етнически роми. Официални данни за броя и профила на т.нар. улични събирачи в страната у нас няма, но има редица изследвания по темата, както у нас, така и в чужбина. Според наблюденията на организациите по оползотворяване на отпадъците, уличните събирачи са делят на две категории – много бедни хора, търсещи храна по кофите, и хора, сортиращи ценни материали, годни за рециклиране. Една част от последните са добре организирани, дейността им е териториално районирана, използват автомобили и имат най-висок дял на събрани отпадъци от съдовете за разделно събиране. Много от бедните събирачи от своя страна са представители на маргинални групи, като браншът оценява социално слабите улични събирачи на едва 10%. В изследване на Фондация “Отворено общество”, проведено през 2017 и 2018 г., се представят данни за София, според които профилът на мъжете и жените – улични събирачи е различен, както са различни и методите им на работа, и доходите, които генерират. Около 80% от тях работят ежедневно, като по-голямата част от мъжете между 6 и 8 часа на ден, а жените – до 5 часа на ден. Средствата, с които разполагат на месец, са под 400 лв., а в много от разглежданите случаи – под 200 лв. Често в тези пари влизат и спечелените от работата с отпадъци. По-малко от 10% от хората, попаднали в изследването, успяват да достигнат по-висок доход от 500 лв. на месец. За мъжете в изследваната група е много характерен фактът, че са в трудоспособна възраст – между 40- и 50-годишни. Според онлайн проучване на Сдружение „Градски номади“ (със 679 участници) над 50% от бездомните хора преживяват от нерегламентирано събиране на отпадъци, а почти 30% – от просия. Общо наблюдение от изследвания у нас, а и в други страни, е, че уличните събирачи са хора, които имат затруднения да се реализират на пазара на труда, с много ниски или без доходи, често ниско образовани, голяма част – етнически роми. В нередки случаи профилът им е коренно различен – хора с до и над средните доходи за страната, които имат възможност да се реализират на пазара на труда, но правят осъзнат избор да се реализират в нерегламентирано събиране на отпадъци. Друга група улични събирачи са хора, “изпаднали” от системата поради различни лични причини, които са довели до сериозни финансови последствия. Често тези хора вече не усещат себе си като част от обществото. Поради неформалния характер на дейността си, те не плащат данъци, а данъците са една от причините част от тях да не искат да са част от пазара на труда. Последните групи се различават от останалите и по невъзможността да се възползват от социални помощи поради липса на документи и/ или каквото и да е желание да получат помощ. Работата, която уличните събирачи извършват, се интерпретира различно от различните заинтересовани страни: власт, бизнес, граждани и граждански организации. Някои определят тази дейност като “неформален сектор за управление на отпадъците” със сериозна роля в рециклирането на отпадъците, други като “кражба” на ресурси и средства от регламентираната система за управление на отпадъците. Всяко вземане на отпадъци от съдовете, от една страна води до намаляване количеството отпадъци, за които носят отговорност общината, организациите и фирмите, и за които потребителите са заплатили данък и продуктова такса на отговорните институции и организации, а от друга страна – до намаляване на ресурсите (отпадъците), с които общината, организациите и фирмите разполагат, за да изпълнят задълженията и целите си по оползотворяване. За да бъде възможна обективната диагноза на ситуацията, следва да се определят основните ползи и вреди от дейността на уличните събирачи. Поради липсата на официални данни за количествата събрани отпадъци, определянето на ползите и вредите е много сложна задача. Следва да се отбележи обаче, че описаните ползи и вреди не са валидни за всички групи улични събирачи и не са с еднаква тежест. За да се намери правилното решение на въпроса, са нужни целенасочени действия – събиране на данни, провеждане на изследвания и анализи, с които да се изяснят всички детайли. На този етап липсата на количествени данни за ползата и вредата не ни позволява да се насочим към добре обосновано решение за конкретната ситуация в страната, респективно града. Има опити за проучване на възможните решения чрез различни пилотни проекти, насочени към решаване на въпроса с анонимните отпадъци – напр. раздаване на чували, в които всяко домакинство да събира отпадъка и да го предава през определен период. Това е и стимул отпадъкът да се компактизира, в случай че такса битови отпадъци се отчита на база брой предадени чували, т.е. количество генериран отпадък. По отношение на достъпността на отпадъците в пилотен проект на Столична община се разглежда възможността да се създаде система от подземни контейнери, което ще направи невъзможно нерегламентираното изваждане на вече изхвърлените отпадъци. Възможните решения вероятно са десетки, но най-общо те могат да бъдат сведени до три обобщени подхода, като всеки един от тях има своите предимства и недостатъци. Първият е независимо решаване на екологичния и социалния проблем, като се цели максимално ефективното им разрешаване, определят се желаните резултати по всеки от двата проблема и се поставят цели, които отчитат най-вече търсеното подобряване на ситуацията във всяка отделна система, независимо от другата. Друго възможно решение е да се легализира работата на уличните събирачи в системата за управление на отпадъците. При този подход се търси такава промяна на системата, при която работата на уличните събирачи се регламентира и те стават официална част от системата за управление на отпадъците. Третият подход е временно да се включат събирачите в системата за управление на отпадъците с цел отклоняване на сектора. Това е интегрираният подход на работа, при който системата за управление на отпадъци се използва временно като „субстрат“ за разрешаване на социалния проблем. Цели се подобряване на образователното ниво на уличните събирачи и семействата им, предоставяне на обучения за професионална реализация и други социални услуги, които да доведат до крайния резултат: реализирането им в други сектори.", "date": "2018.07.23", "title": "Само 10% от ровещите в кофите за боклук са клошари"}
{"url": "https://www.24chasa.bg/novini/article/6975254", "text": "Полицията в канадската провинция Онтарио съобщи днес, че втори човек, ранен при стрелбата в гръцкия квартал в Торонто, в която пострадаха 14 души, е починал, предаде Асошиейтед прес. Говорителката на звеното за специални разследвания в провинцията Моника Хъдън каза, че трима души са мъртви, единият от които е стрелецът. Не се съобщават повече подробности за стрелбата на улица Данфорт, нито за втората жертва, която е починала снощи. Момиченце остава в критично състояние, предава БТА. Полицията е установила местонахождението на 29-годишния нападател на около 3 пресечки от местопрестъплението и е открила огън по него, а той отвърнал. Мъжът избягал, но по-късно бил открит мъртъв на ул. Данфорт. Не е ясно дали престъпникът се е самоубил или е починал от раните си в престрелката с полицията. Звеното за специални разследвания ще уточни от какво е починал извършителят и дали има неправомерно поведение на полицаи. Специалното звено автоматично се отзовава при всички случаи със смъртен изход или сериозни наранявания с участието на полицаи.", "date": "2018.07.23", "title": "Втори ранен при стрелбата в Торонто почина снощи"}
{"url": "https://www.24chasa.bg/novini/article/6975188", "text": "Виетнамският министър на информацията и комуникациите Чуонг Мин Туан беше временно отстранен от длъжност днес, заради лошо управление на държавна телекомуникационна компания, на фона на кампания срещу корупцията, съобщи държавната Виетнамска информационна агенция (ВИА), цитирана от Ройтерс. По-рано този месец полицията арестува директора на \"МобиФон Ко\" и друг висш служител на Министерството на информацията и комуникациите по подозрения в лошо управление, предаде БТА. Разследващата комисия на Виетнамската комунистическа партия установи, че \"МобиФон\" е надплатила за 95-процентен дял в губещ телевизионен кабелен оператор. \"МобиФон\", който е сред трите най-големи виетнамски телекомуникационни оператори по брой абонати, купи дял в частната кабелна телевизия \"Аудио Вижуал Глобъл Джей Ес Си\" за близо 8,9 трилиона донга (386,07 милиона долара) в края на 2015 г. Президентът на Виетнам Чан Дай Куанг одобри решението да бъде временно отстранен министъра на информацията Чуонг Мин Туан, заради нарушения, установени от партийната разследваща комисия, съобщи ВИА. Миналия месец комисията заяви, че Туан е проявил липса на отговорност и незаконно е одобрил и лошо е произвел покупката на дялове от \"Аудио Вижуал Глобъл\" от \"МобиФон\", която компания е под пряк контрол на министерството на информацията. Туан днес не отговаряше на отправени му телефонни обаждания и есемеси.", "date": "2018.07.23", "title": "Виетнамският министър на информацията загуби поста си заради скандал с мобилен оператор"}
{"url": "https://www.24chasa.bg/novini/article/6975266", "text": "Няма превишение на установените норми за фини прахови частици във въздуха в резултат на запалването на депото за неопасни отпадъци на община Кочериново, местността Айдере в землището на село Бараково. Това показват измерените от автоматична измервателна станция за качество на атмосферния въздух (АС за КАВ), намираща се в кв. \"Ален мак\" на Благоевград, съобщиха от РИОСВ-Благоевград, цитирани от БТА. За двата дни от възникване на пожара - 21 и 22 юли, средноденонощната концентрация по показателя ФПЧ10 е под нормата за опазване на човешкото здраве - 50 микрограма на кубичен метър. Няма установени превишения на нормите и по останалите контролирани от АИС показатели - азотен оксид, азотен диоксид, азотни оксиди, серен диоксид, озон, бензен, толуен и пара-ксилен. В момента РИОСВ - Благоевград извършва проверка на място на територията на депото с представители на община Кочериново. Установяват се обстоятелствата за възникване на пожара, а на кмета на общината ще бъдат дадени предписания за незабавното му потушаване и недопускане на повторно запалване.", "date": "2018.07.23", "title": "Няма превишени норми за фини прахови частици от депото на Кочериново"}
{"url": "https://www.24chasa.bg/novini/article/6975291", "text": "Пожар в борова гора в планински район западно от Атина накара живеещи в близост хора да напуснат домовете си, а дим от пожара оцвети в оранжево небето над голяма част от гръцката столица, съобщава Асошиейтед прес. От противопожарната служба съобщиха, че пет самолета за гасене на пожари, два хеликоптера, 30 цистерни и 70 пожарникари участват в борбата с огнената стихия днес в района на планината Гераниа, близо до крайбрежното селище Кинета между Атина и Коринт, предаде БТА. Кадри, излъчени от гръцката телевизия Скай, показват засегнати от огъня дворове и жители, които напускат района с коли и мотопеди. Гърция е в плен на гореща вълна от неделя, като метеорологичната служба прогнозира температури до 37 градуса за Атина и до 41 градуса в централната част на страната, отбелязва АФП. Министерството на културата посочи, че Акрополът е бил затворен в 14.00 ч. днес за втори пореден ден заради горещината. Вчера и днес Акрополът бе затворен за посещения в 14 часа, шест часа по-рано от нормалното работно време.", "date": "2018.07.23", "title": "Горски пожар бушува западно от Атина, живеещите наблизо напуснаха домовете си (Снимки)"}
{"url": "https://www.24chasa.bg/novini/article/6975303", "text": "Военнослужещите от 35-ия контингент, които се върнаха от участие в мисията на НАТО в Афганистан \"Решителна подкрепа\", бяха посрещнати от министъра на отбраната Красимир Каракачанов в правителствения сектор на Летище София, съобщиха от пресцентъра на военното министерство. С голям транспортен самолет на Военновъздушните сили на САЩ се прибраха 158 военни. Щастлив съм, че всички, които заминаха, се върнаха живи и здрави, каза министърът на отбраната пред журналисти. Той им е пожелал това при изпращането на контингента през януари в Смолян. Инциденти няма, всичко е минало спокойно, разбира се - с всички тегоби на службата и носенето на подобна мисия в страна като Афганистан, която е пълна с рискове. По оценките, които дават и нашите партньори, подготовката на военнослужещите ни, които отиват на мисия в Афганистан е на много добро ниво, каза Каракачанов. Попитан за ракетните атаки, които се случват там, министърът отбеляза, че Афганистан е може би най-рисковото място за международните контингенти, като всеки ден в някоя част на страната има атентати и нападения, жертви. Въпреки всичко мисията им завърши успешно, надявам се и техните колеги, които ги смениха, да се върнат живи и здрави след няколко месеца, каза министърът. Той беше попитан за коментар и по вътрешнополитически теми - дали са се изгладили поредните разногласия в коалицията и ще ходи ли и той на Слънчев бряг за шума, където на проверки тръгнал и Волен Сидеров. Голямото нещо днес е връщането на нашия контингент, заяви Каракачанов и добави, че вътрешнополитическите теми минават и заминават, а работата му като министър на отбраната е да подсигури военните ни, които отиват на мисии, в тяхната подготовка и екипировка. На море на Слънчев бряг не ходя, добави той. Каракачанов смята, че проблемите в коалицията не се задълбочават. На въпрос дали от ДАНС са му изпратили информация за това кой създава слуховете, свързани с военни самолети и бежанци, Каракачанов каза, че не е получил все още. Той добави, че е поставил един въпрос, чийто отговор е знаел предварително. Някои от вашите колеги имат и записи на това как лидери на една или друга политическа партия обясняват на хората в тези региони, че животните им се избиват, за да бъдат прогонени оттам и да бъдат населени чужденци - неслучайно казах тези неща. Все пак това ми е работата, като вицепремиер по сигурността да бъда информиран. Видяхте, че нещата не са такива, тази излишна политическа истерия не я разбирам. Да, в опозиция си, искаш да докопаш властта - чудесно, само че недей да създаваш подобна ситуация, при която на практика рушиш държавността, вярата и уважението на институциите. Бори се по всякакви други начини - с инициативи, с идеи, с каузи, защитавай ги, недей да създаваш измислени проблеми, каквито не съществуват, коментира Красимир Каракачанов.", "date": "2018.07.23", "title": "Близо 160 военни от 35-ия контингент се върнаха от мисия в Афганистан"}
{"url": "https://www.24chasa.bg/novini/article/6975306", "text": "Старец се простреля смъртоносно с ловната си пушка в павликенското село Дъскот. Инцидентът е станал в понеделник сутринта в градината на къщата му. Според неофициална информация, оръжието, с което старецът се е гръмнал не е регистрирано в полицията. По време на случилото се в къщата била съпругата, която обаче не разбрала за намеренията му и не успяла да го спаси. За случая са уведомени полицията и прокуратурата. На мястото е извършен оглед. Назначени са няколко експертизи, а тялото е откарано за аутопсия в областната болница във Велико Търново.", "date": "2018.07.23", "title": "Старец се простреля смъртоносно с ловната си пушка"}
{"url": "https://www.24chasa.bg/novini/article/6975316", "text": "Археолозите на крепостта Русокастро край Бургас се похвалиха с първата златна находка за това лято. Става въпрос за златна монета на императорите Андроник II и Андроник III Палеолог от 14 век. Това съобщиха от Регионалния исторически музей в Бургас, цитирани от БТА. Монетата е запазена наполовина, с изображение от едната страна на св. Богородица с крепостните стени и кули на Константинопол, а от другата - Исус Христос, коронясващ двамата византийски императори. Това е четвъртата златна монета, открита за последните години на крепостта Русокастро, и третата на императорите Андроник II и Андроник III Палеолог. Тя е намерена при проучването на западната крепостна стена на Русокастро. Тук е разкрита и неизвестна до този момент бойна кула от 4 век.", "date": "2018.07.23", "title": "Археолозите на крепостта Русокастро с първата златна находка за лятото"}
{"url": "https://www.24chasa.bg/novini/article/6974879", "text": "Близките на д-р Ирена Иванова, която падна от 7-я етаж на блок 302 в столичния кв. Люлин-3 от няколко дни с призиви в социалните мрежи търсят дарители за рядката кръвна група 0 отрицателна. Майката на пострадалата лекарка Павлина Петрова, известна фризьорка от Враца, помоли всички да направят необходимото за спасяването на дъщеря й. От петък вечерта лекарите в \"Пирогов\" се борят за живота на своята колежка от Враца и според тях има надежда за подобряване на състоянието на претърпялата подобна тежка злополука. Още не е ясно какво точно се е случило с лекарката от Враца и дали случаят е битов инцидент или опит за самоубийство. Според запознати, минути преди да падне между докторката и приятелят й имало скандал. Пред разследващите той казал, че Ирена излязла ядосана на терасата, но се спънала и полетяла от високо. Дарителската акция за набавянето на нужната кръв вече набра стотици дарители. Още в събота вечерта десетки непознати хора и колеги на пострадалата дариха кръв за д-р Иванова и количеството осигури спокойствие на лекарите при операциите на пострадалата. Ситуацията обаче все още е критична и предстоят поне още три животоспасяващи операции, за които ще е необходима нова кръв. Всеки, който има възможност да дари от рядката група, може да го направи в спешното отделение на Александровска болница или в централната реанимация на \"Пирогов\" като посочи, че дарената кръв е директно за д-р Ирена Евгениева Иванова, съобщиха от семейството на борещата се за живота си лекарка и благодариха на всички, които се включиха в дарителската акция.", "date": "2018.07.23", "title": "Tри операции предстоят на падналата от 7-ия етаж лекарка, търсят още кръв"}
{"url": "https://www.24chasa.bg/novini/article/6974914", "text": "Екипи на турската полиция са задържали 59-годишен мъж, който е отправил обида към президента Реджеп Тайип Ердоган в общински автобус в окръг Кайсери /Централна Турция/, съобщава турският телевизионен канал СиЕнЕн-Тюрк. Мъжът с иницали М.Д. е задържан заради това, че на 18 юли в 00.55 часа е отправил обида към Ердоган в общински автобус в кваратал Акчакая в град Талас, окръг Кайсери. Задържането от полицията е станало след подаден сигнал, предава БТА. Срещу заподозрения е предприето разследване по обвинение за обида към президента съгласно член 299 от турския наказателен кодекс.", "date": "2018.07.23", "title": "Задържаха мъж, отправил обида към Ердоган в автобус"}
{"url": "https://www.24chasa.bg/novini/article/6974915", "text": "Словенският президент Борут Пахор съобщи днес в парламента, че няма да номинира нито един кандидат за съставяне на правителство, тъй като никоя партия не е събрала достатъчно подкрепа след изборите на 3 юни, предаде Ройтерс, цитирана от БТА. Парламентарните избори в страната бяха спечелени от Словенската демократическа партия на Янез Янша, която обаче не успя да се споразумее с други партии за управляваща коалиция. Според словенските закони парламентът може да номинира кандидати за премиер през следващите 14 дни. Ако нито един кандидат не бъде утвърден от парламента през следващите седмици, Словения ще трябва да произведе предсрочни избори през есента.", "date": "2018.07.23", "title": "Словенският президент не номинира кандидат за съставяне на правителство"}
{"url": "https://www.24chasa.bg/novini/article/6974957", "text": "Израелската армия заяви, че е задействала противовъздушната си отбрана в отговор на ракети, идващи от място на боеве в съседна Сирия, съобщи Асошиейтед прес. Две ракети прехващачи били изстреляни от системата \"Прашката на Давид\", след като са били идентифицирани ракетите. Не се съобщава за ранени или щети. Според израелската армия ракетите са паднали на сирийска територия. Инцидентът задейства сирените в Северен Израел. Не е ясно кой е изстрелял ракетите в Сирия и срещу какво са били насочени. По-рано този месец Израел на два пъти в една и съща седмица изстреля ракети \"Пейтриът\" срещу неназован самолет, който приближи границите на страната откъм Сирия. През юни Израел изстреля ракета срещу дрон, който приближи въздушното му пространство близо до границата със Сирия, информира БТА. Инцидентът става на фона на офанзивата на сирийските правителствени войски, с подкрепата на Русия, срещу последните крепости на бунтовниците в Южна Сирия, предизвикала голяма бежанска вълна към съседна Йордания.", "date": "2018.07.23", "title": "Израел активира противовъздушната си отбрана срещу ракети, изстреляни от Сирия"}
{"url": "https://www.24chasa.bg/novini/article/6974979", "text": "Британците държат в домовете си над 5000 диви животни, сред които фигурират лъвове, тигри, вълци, мечки, крокодили, ягуари, жирафи и други опасни твари, пише в. \"Метро\", цитиран от БТА. Вестникът цитира национално проучване на фондацията \"Борн фрий\". Поданиците на Нейно Величество се грижат в домашни условия за над 230 маймуни и 700 отровни змии. Като домашни любимци те отглеждат също зебри, камили, антилопи, пуми и щрауси. Всички изброени животни имат извадено съответното разрешително, за да бъдат държани вкъщи. Според ръководителя на фондацията \"Борн фрий\" Крис Дрейпър, все още е неизвестен броят на дивите животни, отглеждани нелегално в британските домове, но те сигурно не са никак малко. \"Британските закони в тази материя е лесно да бъдат заобиколени. По принцип всеки от нас може да живее в съседство с хищна голяма котка, без дори да подозира за това!\", изтъква Дрейпър. Той напомня, че дивите животни имат комплексни психологически, поведенчески и териториални изисквания, които не могат да бъдат съблюдавани в градска среда. Поради тази причина отглеждането им в частни домове крие големи рискове, а и самите диви животни страдат в подобна обстановка. Според сегашното законодателство, прието през 1976 година, всеки британец може да отглежда опасно диво животно вкъщи, стига да получи разрешение от местните власти. То се издава, след като стопанинът гарантира, че ще гледа добре животното и то няма да избяга.", "date": "2018.07.23", "title": "Британците държат над 5000 диви животни\nв домовете си"}
{"url": "https://www.24chasa.bg/novini/article/6974992", "text": "Мнозинството от близо 3 милиона граждани от турски произход, които живеят в Германия, са добре интегрирани, заяви днес говорителка на германския канцлер Ангела Меркел,  , предаде Ройтерс. Говорителката на Меркел подчерта, че хората с мигрантски произход са добре дошли в Германия, и добави, че канцлерът Меркел цени Йозил, предаде БТА. Говорителката, която описа Йозил като велик футболист, който е направил много за националния отбор, каза, че Меркел уважава неговото решение да напусне отбора. Йозил се отказа от участие в националния отбор на Германия след полемиката, която се разрази около него заради снимките му с турския президент Реджеп Тайип Ердоган преди Световното първенство. Вчера той защити решението да се снима с Ердоган и обвини германските медии в двоен стандарт спрямо хората от турски произход.", "date": "2018.07.23", "title": "Германското правителство след изявлението на Йозил: Повечето турци са добре интегрирани"}
{"url": "https://www.24chasa.bg/novini/article/6974978", "text": "Първият дипломат на Франция Жан-Ив Льо Дриан пристигна днес в Либия, за да насърчи изпълнението на Парижкото споразумение, предвиждащо през декември избори в потъналата в хаос страна, предаде Франс прес, цитирана от БТА. Гостът разговаря с Файез ел Сарадж - министър-председателя на Правителството на националното единство на Либия, единствения изпълнителен орган, признат от международната общност, после и с други местни политици. Трябва \"да бъде доведен докрай процесът, договорен на срещата в Париж\" от 29 май под егидата на френския президент Еманюел Макрон, заяви Льо Дриан снощи в Тунис. Седем години след падането на режима на Муамар Кадафи обстановката в Либия продължава да е неясна. В страната си съперничат двете основни политически сили - Правителството на националното единство в Триполи и друг кабинет, базиран в източната част от страната, начело с маршал Халифа Хафтар. Икономиката на страната е нестабилна въпреки големите й петролни богатства. Основните играчи на сцената на либийската криза - премиерът Сарадж и маршал Хафтар, се ангажираха в Париж да произведат на 10 декември избори за парламент и президент в опит да извадят страната си от трудното положение. Жан-Ив Льо Дриан цели да поддържа натиска за избори през декември - съвместно с включените вече в този процес да въздейства и върху други, обясниха от обкръжението му. Най-напред трябва да се стигне до компромис на \"конституционна основа\" и до 16 септември страната да се сдобие с изборен закон, докато политици и милиции все така си оспорват контрола върху Либия. Редица наблюдатели смятат набелязания график за твърде амбициозен с оглед борбите на терена и препоръчват за начало да се стабилизира икономиката.", "date": "2018.07.23", "title": "Френският външен министър пристигна в Либия, ще насърчава подготовката за избори в страната"}
{"url": "https://www.24chasa.bg/novini/article/6974999", "text": "\"От няколко дни е в сила разрешението за извършване на строително-монтажни работи на заслона \"Кончето\" в Пирин планина. Ремонтът започва на 1 август и се надяваме да приключим до 15 септември\", съобщи за БТА Орлин Чачановски, председател на Асоциацията на планинските водачи в България, инициатор за обновяването на съоръжението. По думите му, в момента отделните фирми изработват детайлите, а на 1 август ще започне демонтирането на стария заслон. Събраните средства за ремонта до момента, около 18 000 лева, не са достатъчни, необходими са поне още 6 000 лева, но продължават да идват постъпления. Осигурена е и летателна техника за изнасяне на тежките товари към заслона. Ремонтът на заслона ще бъде направен изцяло с доброволен труд. На 4 август група туристи от Разлог също ще помогнат за пренасянето на строителните материали. \"Дори и един човешки живот да бъде спасен, ние ще бъдем благодарни\", каза още Орлин Чачановски. Местността \"Кончето\" е карстова седловина, свързваща върховете \"Кутело\" и \"Бански Суходол\" на 2800 метра надморска височина. Трасето е с дължина едва 400 метра, но тесният ръб и огромните пропасти от двете страни я превръщат в опасно и трудно изпитание. На единствения по-широк участък на височина от 2750 метра през 1955 година е изграден заслонът \"Кончето\", който оттогава насам не е бил ремонтиран основно нито веднъж. Съществуващата постройка е частично ремонтирана през 2009 година, но вече не отговаря на стандартите за безопасност и на съвременните изисквания за оцеляване в планински условия.", "date": "2018.07.23", "title": "От 1 август започва ремонт на заслона \"Кончето\" в Пирин"}
{"url": "https://www.24chasa.bg/novini/article/6974980", "text": "На 15 юни в препълнената зала се случи истинският празник. Той беше в словото на Ректора, в просълзените очи на по-старото поколение преподаватели и служители, в музиката, в усмивките и сърдечните поздравителни адреси от МОН, кмета на Софийска община , кмета на район Студентски, институции, сродни университети, фирми и партньори. Цялата емоция и посланието на празника се съдържаха в цялото слово на Ректора проф. д-р Митко Георгиев, а всички ще помнят думите му „65 години поколения преди нас написаха историята на един престижен и уважаван образователен и научно-изследователски център в България. Нашето поколение е отговорно за днешния и утрешния ден на Химикотехнологичния и металургичен университет. В девиза на   са записани три ключови думи - АКАДЕМИЗЪМ! ТРАДИЦИИ! ПРОФЕСИОНАЛНА РЕАЛИЗАЦИЯ! Това са жалоните на избрания път, това са трудностите и успехите, през които минаваме и ще минаваме, това са мечтите ни за бъдещето, това е сплав от мъдър оптимизъм и воля да вървим напред.”  е сред най-добрите университети в България в професионалните направления:Материали и материалознание, Металургия и Химически технологии. Продължава приемът на документи за незаетите места и записването на новите студенти за учебната 2018/2019 година, сграда А, стая 201. Работно време: от понеделник до петък от 8.30 ч до 15.00 ч , (в събота само до 28 юли) За контакти и допълнителна информация:тел. 02/8163 181, 8163 135, 8163 110, 0877 758 366, ", "date": "2018.07.23", "title": "65 години Химикотехнологичен  и  металургичен университет - академизъм, традиции и  професионална реализация"}
{"url": "https://www.24chasa.bg/novini/article/6975022", "text": "За проявена агресия към съпругата и дъщеря си 54-годишен е задържан в РУ-Джебел. Това съобщиха от МВР. Вчера по обяд мъжът заплашил двете жени с убийство и с палеж на жилището, в което живеят. Проверката по случая се извършва от група \"Охранителна полиция\" и е по чл.144, ал.3 във връзка с ал.1 от Наказателния кодекс.", "date": "2018.07.23", "title": "Задържаха мъж за агресия към съпругата и дъщеря му в Джебел"}
{"url": "https://www.24chasa.bg/novini/article/6975027", "text": "Близо 100 грама марихуана са иззети от 18-годишен пловдивчанин. Наркотикът бил открит в раница на момчето, което се опитало да избяга от полицейска проверка в петък в село Браниполе. Извършителят е отведен за едно денонощие в ареста на Първо РУ, образувано е бързо производство. Това съобщиха от МВР. В хода на специализирана операция същия ден, в района на 132 км на автомагистрала \"Тракия\", служители на пловдивския отдел \"Криминална полиция\" и колегите им от сектор \"Специализирани полицейски сили\" спрели лек автомобил \"Опел\", управляван от 30-годишен варненец. При последвалите личен обиск и претърсване в колата били намерени над 61 грама марихуана и електронна везна. Спрямо мъжа е взета 24-часова мярка за неотклонение. Работата по случая продължава под наблюдението на районната прокуратура.", "date": "2018.07.23", "title": "18-годишен пловдивчанин бяга от полицията, спипаха го със 100 г марихуана"}
{"url": "https://www.24chasa.bg/novini/article/6975036", "text": "Няколко десетки декара горски площи горят в района над пловдивското село Марково, съобщава  Към мястото са изпратени два противопожарни автомобила, но достъпът до епицентъра на пожара е затруднен поради силно пресечната местност. В гасенето на пламъците са се включили и служители на горското стопанство. Пушеците се виждат от Околовръстното край Пловдив. За момента няма данни за застрашени от пламъците хора и постройки.", "date": "2018.07.23", "title": "Горски пожар гори над Марково"}
{"url": "https://www.24chasa.bg/novini/article/6975002", "text": "Дрогиран таксиметров шофьор бе засечен от служители на Четвърто РУ в Пловдив. Около 2 часа снощи те спрели за проверка таксиметров автомобил \"Ситроен\" на кръстовище между улиците \"Гладстон\" и \"Преслав\". Установено било, че зад волана е 29-годишен пловдивчанин, чиято проба с драг чек реагирала положително. Спрямо мъжа е взета 24-часова мярка за неотклонение, образувано е бързо производство. Малко по-късно през деня, около 10 часа, подобни действия били предприети и спрямо 38-годишен жител на Добрич. Край разклон за село Цалапица на главен път София - Хасково той бил засечен от екип на РУ - Стамболийски да шофира лек автомобил \"Ауди\" също под въздействието на наркотици.", "date": "2018.07.23", "title": "Хванаха дрогиран таксиметров шофьор в Пловдив"}
{"url": "https://www.24chasa.bg/novini/article/6973526", "text": "Поне 300 метра Иван Димитров, по прякор Гожолето, влачил с колата си починалия по-късно от раните си 16-годишен Дейвид Славов. “Чичо, спри”, викало момчето, което се надявало напразно, че е блъснато от нормален човек. Дейвид бил пометен от предната броня на реното на Гожолето. Преметнал се и счупил с глава стъклото на колата. После паднал на задния капак и се хванал за спойлерите на движещата се поне със 100 км/ч кола според очевидци на трагедията. Трагедията се случва 45 минути след полунощ на 5 юли. Според Елена - лелята на жертвата, Иван е планирал да откара трупа на оживелия по чудо младеж и да го зарови някъде. Тя, Гина, бабата на Дейвид, сестра му Галя и майката Николинка седят на трапеза пред къщата си в Игнатиево. Никой обаче не се докосва до яденето, а майката не успява да промълви и дума, само плаче. Тя и съпругът ѝ Слави заминават за Швеция да работят. Там се ражда и Дейвид. В един момент обаче бащата решава да се върнат, за да може момчето да учи в училището в родното село, което от няколко години е град. “Точно на Бъдни вечер е родено момчето, след катастрофата говореше, надявахме се да стане чудо. Една сутрин обаче след 10 дни ни съобщиха от болницата, че е починал. Там е бил в кома. Краката му бяха счупени, ръцете му бяха извадени, главата му беше ударена. Дейвид ни каза, че се молел на Иван да спре колата, но той не спрял”, добавя Елена. Според нея семейството ѝ никога не е имало конфликти с Иван, но по време на инцидента той е бил много пиян. Дейвид е бил сгоден наскоро и през октомври е трябвало да има сватба. Когато годеницата му заплакала на висок глас на погребението, цяло Игнатиево настръхнало. Поне 500 души дойдоха да изпратят момчето, имаше хора от Силистра, Русе, Плевен, Бургас, Велико Търново, разказва съсед. “Искаме максималната присъда за такъв човек. Брат ми вече го няма, поне убиецът да си получи заслуженото. Ударил е човек, не можа ли да спре и да го закара в болницата. Те много хора май са ударени от него с кола, но адвокатите го оправят. Казват, че даже брат си ударил, човекът е с железа в краката си. Колата на Иван е в ужасно състояние след удара”, обяснява плачещата сестра на Дейвид Галя. Веднага след трагедията жената и децата на Гожолето заминават някъде да се укрият. Гожолето изчезва към Русе от страх от отмъщение. В семейството на жертвата обаче не говорят за мъст, а за справедлива присъда. Разбрали са, че Гожолето се обаждал по телефона в града да пита жив ли е Дейвид. Жена открила падналия от колата Дейвид и се обадила на баба му. После целият град се събрал да види какво става.  Чакахме час, час и половина линейка, казва лелята Елена. “Този Гожолето е кучешка душа. Не минава събор, без да се напие и да вдигне скандал. Има син и дъщеря на възрастта на Дейвид, но те бял ден не са видели. Колкото пари изкара в строителството, ги изпива. Не знам да е имал кавги със семейството на Дейвид, че да е търсил отмъщение. Даже по едно време бяха съседи и ги делеше една ограда, казва роднина на Гожолето, който пожела да остане анонимен. В сладкарницата на Игнатиево група млади мъже определят инцидента като нещастен случай. Веднага става ясно, че има значение кой от кой клан е. Но и Гожолето, и Дейвид са от един клан - клана на златарите. В денонощния магазин, до който Дейвид е отишъл с още 4-ма приятели в 0,30 часа, казват, че първоначално са мислили, че синът на Гожолето е направил катастрофата. После станало ясно, че е бащата Иван Димитров. Двама от участниците в инцидента са готови да говорят, но не искат да ги снимат, защото са от друг клан - на калдерашите, които се занимават със строителство. Братята Венци и Иван са били приятели на Дейвид и заедно с него се разхождали във фаталната вечер. “Цялата група от 5 човека се прибирахме от магазина и вървяхме по посока на движението. Гледаме по едно време, една кола на дълги светлини се движи към нас. Обаче караше поне със 100 километра в час и не намаляваше. Не можа да ни удари, защото скочихме на бюрдюра. Колата ни подмина и отиде надолу към магазина.   След около 3 минути се върна откъм гърба ни същата кола. Бяхме близо до бордюра, но на пътя. Колата обаче зави към нас и първо мина край мен, за малко не ме удари. После гумата ѝ мина през крака на братовчед ми Но му няма нищо, защото скоростта бе голяма. След това удари Диян, както ние казваме на Дейвид, тъй като той беше от най-външната страна към пътя. Момчето бе метнато от предната броня на стъклото, което счупи с глава. После се преметна през тавана на колата и падна на задния капак, като се хвана за спойлерите. Викаше: “Чичо, спирай!” Но онзи нито намали, нито удари спирачки. Горе към белия дом зави наляво и там Дидо паднал. Почнахме да търсим наоколо Дидо в тъмната улица, но го нямаше. После се развикаха около 300 метра нагоре, че една жена го видяла на улицата. Отидохме и го видяхме. Говореше нормално, беше си в съзнание. Още след удара се обадих на тел. 112. Започнаха да ме питат кой го е ударил, защо го е ударил, пиян ли е бил шофьорът. И затвориха. Линейката дойде след половин-един час, след като втори път се обадих на тел. 112”, разказва Венци. “Чакахме да се оправи. Уж имал подобрения Дидо, но една сутрин ни звънна телефонът и казаха, че е починал”, добавя по-малкият брат Иван. Братята казаха, че имат информация, че Иван Гожолето бил изпил 700 милилитра ракия в заведение, преди да ги срещне на пътя. “Иван сам отишъл в полицията в Аксаково. Но там дошъл адвокат и само му дали призовка и го освободили. След 10 дни, като разбрал, че Дидо е починал, си дошъл от Русенско, където се криел, и сам се предал в полицията”, добавя Венци. Според полицията Гожолето никога не е притежавал свидетелство за управление, но има множество нарушения на пътя, включително и за шофиране в нетрезво състояние. Най-тежката санкция, която получава обаче, е пробация. От 2008 до 2014 г. мъжът има 19 наказателни постановления за нарушения на Закона за движение по пътищата, добавиха от прокуратурата. Веднага след катастрофата Гожолето изоставя колата си пред дома, в който живее, и изчезва. В момента никой не може да докаже дали е бил пиян.", "date": "2018.07.23", "title": "Чичо, спри, крещял Дейвид, но пияният без книжка го влачил поне 300 метра"}
{"url": "https://www.24chasa.bg/novini/article/6975038", "text": "Демографската прогноза на Евростат за България за периода 2016 - 2070 година показва трайна тенденция към намаляване на броя на населението в дългосрочна перспектива с 30% - от 7,1 милиона души през 2016 година до 4,9 милиона през 2070-а. До 2060 година населението в трудоспособна възраст се очаква да намалее с 39%. Това е отчетено в приетия от правителството Доклад за националната сигурност на страната през 2017-а година, ", "date": "2018.07.23", "title": "Евростат: Трайна тенденция към намаляване на населението в България"}
{"url": "https://www.24chasa.bg/novini/article/6975042", "text": "Окръжна прокуратура – Плевен постигна осъдителна присъда от 26 години лишаване от свобода за извършител на убийство в с. Горни Дъбник, съобщиха от прокуратурата. Петко Черкезов е признат за виновен за това, че на 30.10.2017 г. в с.Горни Дъбник, обл. Плевен, умишлено умъртвил повече от едно лице: Стефан Танчев и дъщеря му Наталия, като деянието е извършено с особена жестокост, а по отношение на убитата Наталия, престъплението е извършено предумишлено и по особено мъчителен начин, като смъртта е настъпила на 31.10.2017г. Престъпление по чл.116, вр. чл.115 от НК. Обвиняемият и пострадалата жена живеели на съпружески начала, като от връзката имали дете. През 2017 г. отношенията между тях се влошили. Въпреки раздялата им, обвиняемият продължил да настоява двамата отново да се съберат, търсел съдействие от близки и познати, да убедят жената да промени решението си и да заживеят отново като семейство, като твърдял, че не може да живее без нея и ако не се съберат, ще убие детето им и себе си. След категоричните откази на жената, той взел решение да си отмъсти, като я убие. На 30.10.2017 г. в късния следобед, обвиняемият пристигнал с автомобил в с. Горни Дъбник и след като се стъмнило, се придвижил до къщата, в която живеела пострадалата и баща й. Прескочил дувара и през незаключената врата влязъл вътре и се скрил в гардероб в дневна стая. Там престоял около 2 часа, като изчаквал жената да се прибере в своята стая. След като се убедил, че в къщата всичко е утихнало, излязъл от укритието си, влязъл в стаята, приближил се до изплашената жена и й нанесъл удар с нож в коремната област. Пострадалата паднала и започнала да вика за помощ. В този момент в стаята влязъл баща й, който чул викове за помощ. Обвиняемият се обърнал към него и му нанесъл няколко прободни рани в резултат на които починал. Обвиняемият нанесъл още удари с нож по тялото на жената и напуснал къщата. По искане на прокуратура обвиняемият е с взета мярка за неотклонение задържане под стража. Присъдата подлежи на обжалване пред АСВТ.", "date": "2018.07.23", "title": "26 години затвор за двойния убиец от с.Горни Дъбник, отнел живота на баща и дъщеря"}
{"url": "https://www.24chasa.bg/novini/article/6975067", "text": "Британският външен министър Джереми Хънт предупреди, че е налице \"съвсем реален риск\" неговата страна да напусне Европейски съюз догодина без споразумение за бъдещите отношения с Брюксел, което би причинило икономически и политически вреди както на ЕС, така и на Лондон, предаде Асошиейтед прес. В разговор с германския си колега Хайко Маас в Берлин днес той каза, че Европейската комисия, която ръководи преговорите, като че ли очаква Лондон да се огъне и да отстъпи. \"Това няма да се случи\", предупреди Хънт, предава БТА. Германският външен министър на своя страна го увери, че неговата страна \"не иска Брекзитът да се случи в условия на безпорядък\". \"Ние искаме споразумение\", заяви Хайко Маас. Европарламентът и националните парламенти на страните членки на ЕС трябва да ратифицират споразумението преди Великобритания да напусне съюза на 29 март догодина, както е обявила официално.", "date": "2018.07.23", "title": "Лондон: Рискът от Брекзит без споразумение\nвече е съвсем реален"}
{"url": "https://www.24chasa.bg/novini/article/6975072", "text": "Един чиновник е убит   предаде Франс прес, като се позова на съобщение на местните власти. Атаката е продължила четири часа. Ликвидирани са и тримата нападатели, съобщи заместник началникът на местната полиция Фахрад Мохамед. Има няколко ранени сред силите за сигурност, но точни данни не се съобщават, предаде БТА. Това бе първата подобна атака в Иракски Кюрдистан, откакто Ирак обяви победа през декември над терористичната група Ислямска държава. Фахрад Мохамед определи нападението като терористично, но отказа да обвини засега някоя терористична група за него.", "date": "2018.07.23", "title": "Приключи атаката в Ербил - тримата нападатели са убити, загинал е и чиновник"}
{"url": "https://www.24chasa.bg/novini/article/6975090", "text": "Отпускане на повече средства, превенция и по-малко ограничения за хора от рисковата група - тези послания ще бъдат отправяни от днес в Амстердам в рамките на международна конференция за борбата срещу СПИН, за да се избегне нов пик на тази епидемия, причинила смъртта на 35 милиона души, предаде Франс прес. Знаменитости, сред които принц Хари, актрисата Чарлийз Терон и певецът Елтън Джон, както и 15 000 експерти и активисти, се очаква да присъстват на конференцията. Тя ще продължи до петък и се организира веднъж на две години, предава БТА. Днес 36,9 милиона души са носители на вируса ХИВ. Близо 60 на сто от тях са се подложили на антиретровирусни терапии, за да избегнат риска да бъдат засегнати от СПИН. Броят на заразяванията намалява и за пръв път от началото на този век годишните смъртни случаи бяха под 1 милион през 2016 г. - 990 000, и през 2017 г. - 940 000. Но макар и да е парадоксално, този напредък води до \"отпускане\" в областта на превенцията, а ако то се комбинира с намалено международно финансиране, може да се стигне до нов пик на епидемията. \"Когато изразих мнението си тук през 1992 г., не мислех, че ще се върна 26 години по-късно, че ще съм жив и в добро здраве - заяви серопозитивният американец Дейвид Бар на организиран преди конференцията колоквиум. - Този успех обаче е изключително крехък.\" \"Ще имаме проблеми, ако не разполагаме с допълнителни средства\", предупреди експертът Марк Дайбъл. Според него най-лошият сценарий е липсата на средства да се комбинира с нови заразявания в засегнати от епидемията страни, по-специално в Африка. ", "date": "2018.07.23", "title": "Международна конференция за борбата срещу СПИН се открива днес в\nАмстердам"}
{"url": "https://www.24chasa.bg/novini/article/6975102", "text": "Правителството в Дамаск заклейми днес  , като я нарече \"криминална операция\", извършена от Израел и неговите слуги, предаде Ройтерс. Сирйското правителство обвинява \"Белите каски\", известни и под името Сирийска гражданска отбрана, че са агенти на чуждестранни врагове и че сътрудничат с бунтовниците против режима на президента Башар ал Асад, предаде БТА. Сирийските спасители и техните семейства преминаха от Сирия в окупираните от Израел Голански възвишения, след което бяха прехвърлени в Йордания. Израел съобщи, че е помогнал за тяхното евакуиране по молба на президента на САЩ Доналд Тръмп и други световни лидери поради опасения за живота на активистите.", "date": "2018.07.23", "title": "Дамаск: Евакуирането на \"Белите каски\" е криминална операция на Израел"}
{"url": "https://www.24chasa.bg/novini/article/6975111", "text": "Израелският премиер Бенямин Нетаняху похвали \"твърдата позиция\" на Доналд Тръмп спрямо Иран, предаде ДПА, цитирана от БТА. \"Бих искал да похваля твърдата позиция, изразена вчера от президента Тръмп и държавния секретар Помпейо спрямо агресията на иранския режим\", заяви Нетаняху в изявление. \"В продължение на години този режим бе разглезен от великите сили и е добре да се види, че САЩ променят това погрешно статукво\", каза още Нетаняху, добавяйки, че военното сътрудничество на Израел със САЩ продължава да е на изключително високо ниво.", "date": "2018.07.23", "title": "Нетаняху похвали твърдата позиция на Тръмп към Иран"}
{"url": "https://www.24chasa.bg/novini/article/6975070", "text": "Полицаи от Габрово пречели на спецпрокуратурата да разбие банда с участието на катаджия. Организираната престъпна група се занимавала с продажба на автомобили. Служители на ОД на МВР Габрово опитали да саботират работата на спецпрокуратурата и вътрешна сигурност по разбиването на група с участието на офицер от местния КАТ. Това стана ясно от думите на зам.-главния прокурор Иван Гешев. \"Няма да позволим да бъдем саботирани или да има чадър върху хора, за които има доказателства, че са извършили престъпления\", обяви Гешев. С разпореждане наблюдаващия прокурор Ангел Кънев трябвало да инспектира дали действията на МВР, които са предприели тези служители, кореспондират с техните задължения. За проверката са уведомени, както вътрешният министър така и главният секретар на МВР. Групата, с участието на висш офицер от ОД на МВР Габрово, действала отначалото на 2016 г..  . Схемата била следната - намират се социалнослаби хора в България, след което отиват в Германия и там им се създава банкова легенда - трудови договори, банкови сметки. Въз основа на тези документи те взимат коли назаем или на лизинг. Тези коли пристигат тука, у нас, и след което в България им се сваля GPS системата, сменят се номерата, пренабиване на рамата и се продават на хора, които предварително казали, че търсят луксозна кола от Германия. Ролята на офицера била, че той всъщност поставял окончателния печат на новите документи. За да се оправдае липсата на изчезналите коли от Германия, те били обявявани за изчезнали в други държави в Италия и в България, като българската полиция, обаче, се усъмнила в кражбата. Разследващите имат данни за 14 луксозни автомобила, внесени по този начин. Като се водят и 10 досъдебни производства, но те са за пренабиване на номера. Тъй като граничните служби откривали, че автомобилите са с пренабити номера, когато пътували извън страната. \"При обиска на колата на полиция били намерили 20 банкоти по 100 лв. и 66 по 20 лева, което е около 5000\", каза наблюдаващият прокурор Ангел Кънев. Останалите трима членове на бандата, сред които има и жена, имали бизнес, свързан с вноса на автомобили. Единият от тях живее в Германия и за него има издадена Европейска заповед за арест. Служителят на ОД на МВР и останалите били семейни приятели. Групата в някои случаи вземали по 2000 евро капаро от човек, който искал да си вземе кола.", "date": "2018.07.23", "title": "Полицаи от Габрово пречели на спецпрокуратурата да разбие банда с участието на катаджия"}
{"url": "https://www.24chasa.bg/novini/article/6975148", "text": "Направените по различни методи изчисления показват, че за най-масовите превозни средства - автомобили, камиони и автобуси, събраните премии за 2017 година не са достатъчни, за да покрият разходите на застрахователите. Това показва проучване на Комисията за финансов надзор /КФН/, която публикува резюме на Анализ на пазара на задължителната застраховка \"Гражданска отговорност\" на автомобилистите в България. По данни на КФН, въпреки ниската честота на събития по отношение на неимуществените претенции, тяхната средна стойност е висока, поради което делът им в крайната загуба общо за пазара е малко над 50 на сто. Представени са фактическите показатели за четирите рискови групи: леки автомобили и товарни автомобили с допустима максимална маса до 5 тона; товарни автомобили с допустима максимална маса над 5 тона и автобуси; седлови влекачи; моторни превозни средства, различни от посочените в първите три рискови групи. Резултатите сочат, че за периода 2013-2016 г. премиите в първа рискова група са достатъчни за покриване на разходите по застраховката, в това число за покриване на риска и административните и аквизиционните разходи. За разлика от предходните години 2017 г. разкрива потенциал за значителна загуба от тази линия на бизнес на база данните за предявените претенции. Анализът за периода между 2012 и 2017 година е направен на основата на обобщени данни, предоставени от застрахователите в България, които предлагат застраховка \"Гражданска отговорност\" и генерираните данни от КФН от Единната информационна система за оценка, управление и контрол на риска на Гаранционния фонд. В последната част на анализа са разгледани разходите и резултатите на премиите както на база на пазарните данни, така и на база предоставените от застрахователите индивидуални данни.", "date": "2018.07.23", "title": "Събраните премии за превозни средства за 2017 г. не стигат, за да покрият разходите на застрахователите"}
{"url": "https://www.24chasa.bg/novini/article/6975160", "text": "В Министерството на енергетиката в сряда, 25 юли, ще бъдат представени резултатите от завършването на проекта за удължаване срока на експлоатация на VI блок на АЕЦ \"Козлодуй\", съобщиха от ведомството. На представянето ще бъдат енергийният министър Теменужка Петкова, изпълнителният директор на АЕЦ \"Козлодуй\" Иван Андреев, първият заместник генерален директор и директор на Блока за развитие и международен бизнес на държавната корпорация \"Росатом\" Кирил Комаров и други, посочиха от МЕ. Предстои в Агенцията за ядрено регулиране да бъде предаден пълният пакет с необходимите документи за кандидатстване за продължаване лицензията на VI блок за следващ 10-годишен период, добавиха от енергийното министерство. Очаквайте подробности.", "date": "2018.07.23", "title": "Представят резултатите от проекта за удължаване живота на VI блок на АЕЦ \"Козлодуй\""}
{"url": "https://www.24chasa.bg/novini/article/6975147", "text": "Франция ще приеме на своя територия евакуирани от Сирия представители на неправителствената организация \"Бели каски\" заедно с техните семейства, предаде Франс прес, позовавайки се на френското външно министерство. Повече от 400 представители на неправителствената организация бяха евакуирани тази нощ през Израел в Йордания, отбелязва агенцията. \"Белите каски\" ще останат в Йордания не повече от три месеца преди да бъдат прехвърлени в няколко други държави, сред които Великобритания, Германия и Канада, които, според йорданските власти, вече са изразили желание да ги приемат, предаде БТА. \"Белите каски\" станаха известни с подробно отразените си от медиите спасителни операции в Сирия, припомня Франс прес.", "date": "2018.07.23", "title": "Франция обещава да приеме представители на \"Белите каски\" на територията си"}
{"url": "https://www.24chasa.bg/novini/article/6975151", "text": "Правителството на Тръмп предприе настъпателна кампания, включваща речи и онлайн изявления, за създаване на смут и оказване на натиск върху Иран да сложи край на ядрената си програма и на подкрепата си за войнствени групировки, казаха американски представители, осведомени по въпроса. Повече от половин дузина настоящи и бивши длъжностни лица казаха, че кампанията, подкрепена от държавния секретар Майк Помпейо и съветника по националната сигурност Джон Болтън, цели да съдейства на инициативата на американския президент Доналд Тръмп да задуши икономически Иран чрез повторно налагане на тежки санкции. Кампанията се засили, откакто Тръмп изтегли страната си на 8 май от сключено през 2015 г. споразумение между седем държави, чиято цел бе да не позволи на Иран да разработва ядрени оръжия, пише Джонатан Ланди от Ройтерс, цитиран от БТА. Източниците казаха, че кампанията представя иранските лидери в негативна светлина, като на моменти се използва информация, която е преувеличена или противоречи на други официални изявления, включително на предишни правителства. Белият дом отказа да коментира кампанията. Държавният департамент също отказа да говори по темата, включително за ролята на Помпейо. Високопоставен ирански представител, пожелал анонимност, я разкритикува и каза, че САЩ опитват напразно да подкопаят правителството от Ислямската революция през 1979 година. \"Опитите им отново ще се провалят\", каза той. Ако се направи преглед на профила в \"Туитър\" на фарси на Държавния департамент и неговия уебсайт \"Шеър Америка\", представен като платформа за дебат за демокрацията и други въпроси, прави впечатление, че има редица критични към Техеран публикации през последния месец. Иран е тема на четири от петте материала, които излизат на челна позиция в рубриката \"Противопоставяне срещу насилието и екстремизма\". Те включват заглавия като \"Тази иранска авиокомпания помага за разпространяването на насилието и терора\". В публикации и речи в социалните мрежи Помпейо се обръща директно към иранците, иранската диаспора и към света. На 21 юни Помпейо качи в \"Туитър\" графики, озаглавени: \"Протестите в Иран се разрастват\", \"Иранският народ заслужава спазване на човешките права\" и \"Иранските революционни гвардейци забогатяват, докато иранските семейства изнемогват\". Туитовете бяха преведени на фарси и препечатани на сайта \"Шеър Америка\". Вчера Помпейо изнесе в Калифорния реч, озаглавена \"Да подкрепим иранските гласове\", и се срещна с американци от ирански произход, много от които са избягали от Ислямската революция, при която бе свален от власт шах Мохамед Реза Пахлави. \"Нека се изразя ясно, не се опитваме да сменим режима. Искаме да променим поведението на иранското правителство\", заяви представител на Държавния департамент в отговор на въпрос на Ройтерс. \"Знаем, че караме Иран да вземе някои трудни решения. Иранците или могат да променят начина си на държание, или ще им бъде все по-трудно да се заемат със зловредни дейности\", каза източникът, пожелал анонимност. \"Смятаме, че предлагаме много положителна визия за това, което може да се постигне, и за това, което може да получи иранският народ\". Част от информацията, която правителството разпространява, е непълна или изкривена, казват настоящите и бивши длъжностни лица. В реч на 21 май във Вашингтон Помпейо каза, че иранските лидери са отказали да използват за благото на своя народ отблокираните от ядрената сделка средства и вместо това са ги похарчили за войни и корупция. Противоположно мнение изрази директорът на Агенцията за военно разузнаване на САЩ Робърт Ашли, който каза на изслушване пред сенатска комисия през март, че икономическите разходи остават краткосрочен приоритет на Техеран, въпреки някои разходи за силите за сигурност. Помпейо обвини също така \"спонсорирани от Иран шиитски милиции и терористи\", че са се внедрили в иракските сили за сигурност и са застрашили иракския суверенитет в периода на действие на ядреното споразумение. Въпреки че опоненти обвиняват подкрепяните от Иран иракски милиции в нарушаване на човешките права на цивилни, което тези групировки отричат, милициите се бориха срещу екстремистите от организацията \"Ислямска държава\" и помогнаха да се предотврати нейното разпространение на цялата територия на Ирак през 2014 г., след като иракската армия се срина. След това те подпомогнаха подкрепяните от САЩ настъпления, при които беше освободена територията под контрола на \"Ислямска държава\", а някои отряди станаха част от иракските сили за сигурност. Представителят на Държавния департамент призна, че милициите, известни като Сили за народна мобилизация, са по закон част от иракските сили за сигурност и че изиграха роля в боевете срещу \"Ислямска държава\" през 2014 г. Той обаче каза, че \"някои от недисциплинираните отреди на тези Сили за народна мобилизация са особено близки до Иран, изпълняват указанията му и в миналото са извършвали престъпни дейности и тероризъм. \"Тези групи са също толкова голям проблем за иракската държава, колкото и за нас\". Експерти казват, че администрацията също така преувеличава близостта на Иран с афганистансктие талибани и Ал Каида, наричайки ги \"съзаклятници\". Държавният департамент не отговори на поискания коментар относно точността на информацията, която разпространява. Твърде рано е да се определи въздействието на информационната кампания на администрацията, казаха американски представители. Карим Саджапур, експерт по Иран от фондация \"Карнеги\" за международен мир каза, че стратегията за икономическо задушаване на Иран и предизвикване на обществено недоволство от ръководството цели да доведе до един от два възможни резултата. \"Първият резултат е капитулация, принуждаване на Иран да ограничи още повече не само ядрената си програма, но и регионалните си амбиции\", каза Саджапур. \"Вторият резултат е имплозия на ислямската република\". Но някои американски представители и други експерти предупреждават, че чрез всяването на смут в Иран американското правителство може да предизвика по-авторитарно управление и по-агресивна външна политика, а това да увеличи заплахата от конфронтация между САЩ и Иран. Вашингтон отдавна нарича Иран най-голямата \"държава спонсор на тероризма\", защото Техеран въоръжава и финансира групировки посредници като ливанската Хизбула. Иранските лидери призовават за унищожаване на САЩ и Израел, а ирански марионетни структури избиха стотици американски войници и дипломати след Ислямската революция. Това предостави на предишни правителства много материал за водене на пиар кампании срещу Техеран, включително с опити за преки обръщения към иранския народ. Правителството на Джордж Буш създаде радио \"Фарда\", финансирана от САЩ медия, която излъчва, по думите й, \"обективни и точни новини и информации за противопоставяне на държавната цензура и базираното на идеология медийно отразяване\". Правителството на Обама създаде през 2011 г. акаунт в \"Туитър\", списван на фарси.", "date": "2018.07.23", "title": "САЩ започват кампания за подкопаване на подкрепата за иранските лидери"}
{"url": "https://www.24chasa.bg/novini/article/6975175", "text": "Турската полиция е задържала в Истанбул 43-ма души, заподозрени за връзки с групировката \"Ислямска държава\", съобщава турският телевизионен канал СиЕнЕн-тюрк. Екипи на отдела за борба с тероризма на полицията в Истанбул са провели операция на 15 адреса в 12 района на града. Заподозрените лица са били проследени в различни групи в социалните мрежи, предава БТА.", "date": "2018.07.23", "title": "Задържаха 43-ма души, заподозрени за връзки с \"Ислямска държава\""}
{"url": "https://www.24chasa.bg/novini/article/6975180", "text": "Повече от половината германци мислят, че Европа може да се отбранява без военната подкрепа на САЩ, показва социологическо проучване на института \"Форза\", цитирано от Ройтерс. Само 37 процента от респондентите са на мнение, че Европа зависи от американската военна помощ. Проучването не показва значителни различия между източните германски региони и западната част на страната, която има по-сериозни исторически връзки със САЩ. На изток 60 процента смятат, че Европа не се нуждае от САЩ, а на запад 55 процента са на това мнение, предава БТА. Американският президент Доналд Тръмп даде на 12 юли ултиматум на европейските съюзници да отделят повече пари за отбрана и ги предупреди, че САЩ може да оттеглят подкрепата си, ако Европа не отнеме от плещите на американския данъкоплатец по-голяма част от финансовото бреме за издържане на НАТО. Той нарече Германия \"заложник\" на Русия заради енергийната й зависимост от Москва. Общо 84 процента от анкетираните 1004 германци смятат това твърдение за \"напълно абсурдно\", а 92 процента казват, че мотивът за коментарите на Тръмп е желанието му да насърчи вноса на американски втечнен газ в Европа и Германия. Две трети подкрепят изграждането на газопровода \"Северен поток 2\", защото смятат, че той ще направи по-надеждни доставките на газ в Германия.", "date": "2018.07.23", "title": "Повечето германци смятат, че Европа\nможе да се отбранява без помощта на\nСАЩ"}
{"url": "https://www.24chasa.bg/novini/article/6975320", "text": "Германия разбра какво е това дефицит - бутилките за бира в страната свършиха, след като необичайната жега, продължаваща вече месеци, както и световното по футбол, повишиха рязко консумацията на бира в страната. Стигна се дори до там някои сортове бира да не се предлагат вече по магазините, тъй като пивоварите нямат достатъчно бутилки за стоката си. Пивоварна в Бохум пък се примоли на киентите си да връщат по-бързо празните бутилки, за да може да доставя продукта си по магазините. „Въпреки че купуваме редовно нови празни бутилки, не смогваме на търсенето“, обявиха от фабриката за бира. Освен бирени бутилки дефицитна стока са и касите за бира, които повечето германци складират в мазетата си, докато са на почивка или докато намерят време да ги върнат обратно в магазините за алкохол. „Преди да заминете на почивка, моля ви, върнете касите и празните бутилки“, написа бохумската пивоварна във фейсбук. Повечето пивовари не са разчитали на това че времето ще се задържи сухо и горещо вече над три месеца, обяснява Никлас Отер, издател на браншовото списание „Инсайд“. Германският Съюз на пивоварите потвърди, че ситуацията с бутилките е драматична.", "date": "2018.07.23", "title": "Германия закъса за бира в жегата - няма бутилки"}
{"url": "https://www.24chasa.bg/novini/article/6975314", "text": "Възрастен мъж нападна 17-годишно момиче в сградата на Оснавния съд в Ниш днес около обяд, съобщава белградският вестник \"Блиц\", цитиран от БТА. Причините за нападението засега не са известни. Момичето има няколко прободни рани във врата, но е в съзнание, приета е в Клиничния център в Ниш. Мъжът, който също е в Клиничния център, е пил киселина и е в тежко състояние. Има предположения, че момичето и мъжът са внучка и дядо. Полицията е на мястото в сградата на съда, извършва се оглед. Няма повече информация по случая.", "date": "2018.07.23", "title": "Възрастен мъж нападна 17-годишно момиче в сградата на Оснавния съд в Ниш"}
{"url": "https://www.24chasa.bg/novini/article/6975322", "text": "Народната астрономическа обсерватория и планетариум \"Джордано Бруно\" в Димитровград предлага наблюдение на пълно лунно затъмнение, съобщи общинският пресцентър. Земята ще хвърли сянка върху спътника си идващия петък, 27 юли. Затъмнението, което започва частично в 21,24 часа, преминава в пълно от 22,30 часа до 0,13 часа на 28 юли. Наблюдението с телескопи ще продължи до 1 часа след полунощ, уточняват от астрономическата обсерватория.", "date": "2018.07.23", "title": "Пълно лунно затъмнение може да се наблюдава от обсерваторията в Димитровград"}
{"url": "https://www.24chasa.bg/novini/article/6975332", "text": "Влизайки в Сирия от съседен Ливан, посетителите са посрещани от гигантски плакати с лика на президента Башар Асад. Текстът обявява: \"Добре дошли в победила Сирия\". В столицата Дамаск много КПП, които от години усложняваха пътното движение, са изчезнали. Градът отново е свързан с разпръснатите предградия, които преди бяха под контрола на опозицията, а мнозина бивши жители и гости от други части на Сирия изпълват улиците. Усеща се ново чувство на надежда, че краят на седемгодишната гражданска война в Сирия е близо. \"Почти свърши\", каза 60-годишният Назийр Хабаш докато се прибира у дома край железопътната гара Хиджаз в Централен Дамаск. \"Прилича на дете, което започва да се учи ходи, прави стъпка след стъпка, а победата неизменно ще е на наша страна\". На централен площад, недалеч от мястото, където само допреди няколко месеца падаха снаряди, изстрелвани от бунтовниците, семейства и групи тийнейджъри си правят селфита. Деца играят по голяма скулптура, на която е изписано \"Аз (сърце) Дамаск\". Празничното настроение в районите под правителствен контрол извира от последователното военно настъпление през изминалата година. То се подхранва от чувството, че Асад, благодарение на непоколебимата подкрепа на съюзниците Русия и Иран, е спечелил - или поне е победил онези опозиционни бойци, които се опитваха да го свалят. Страната понесе катастрофални щети и някои аспекти на конфликта далеч не са преодолени. Все пак, много сирийци - дори някои от опозицията - се надяват на известна сигурност и стабилност. Сега правителството контролира големи крепости на опозицията и ключови градове като Алепо, Хомс и дори Дараа, южния град, където през март 2011 г. въстанието се зароди от протестите. Очаква се жизненоважният граничен пункт с Йордания, затворен от години, да бъде отново отворен, след като войските отвоюваха провинция Дараа, и има големи надежди за възстановяване на търговията и на сирийския износ за арабските държави. Сега сирийците пътуват с кола по целия път от йорданската граница на юг до централната провинция Хама по една от най-важните магистрали в страната, която години наред беше използвана от бунтовниците на няколко места по протежението си. Говори се, че железопътната линия от Дамаск до Алепо трябва отново да заработи по-късно тази година. Последният правителствен успех дойде тази седмица, когато бунтовниците се съгласиха да предадат последните райони, които контролираха, в югозападната провинция Кунейтра, отваряйки пътя пред силите на Асад да възстановят властта си по израелската граница. \"Пряката заплаха за Дамаск приключи. И тъй като това е столицата, нейното положение се отразява на всички останали части на страната\", каза 27-годишният Рами ал Хайер докато отпива гореща напитка с приятел в известното кафене \"Нофара\" в стария квартал на столицата. Картината в опустошените райони край Дамаск, контролирани преди от бунтовниците, е коренно различна. На там, дори и сред руините, животът бавно се връща към нормалното, някои магазини отново отварят и хората малко по малко се връщат. В Дума, най-големият град край Дамаск, мястото, където през април беше извършена предполагаема химическа атака, камиони и булдозери работят без прекъсване, за да разчистят останките на разрушени сгради, вдигайки облаци прах. Операцията в Дума е началото на дълъг процес за разчистване на развалините в Източна Гута - наредени едно до друго градчета и села източно от Дамаск, контролирани от бунтовниците и обсадени от правителствените сили в продължение на пет години. Докато бунтовниците не се предадоха през пролетта, жителите страдаха от недостиг на храна и се съобщаваше за случаи на недохранване. Сега почти всичко е налично, макар че цените все още са прекалено високи за мнозина. Преди два месеца Мохамед Слейк отвори отново магазина си за сандвичи край силно пострадалата Голяма джамия в Дума. По време на обсадата се е налагало сам да търси продукти; сега му ги доставят на вратата. \"Нещата се подобряват, но става бавно\", каза Слейк докато правеше сандвич с пържени картофки в пита хлебче за клиент в магазина му, който се казва \"Заман ал Шам\", което на арабски означава \"Епохата на Леванта\". Той каза, че продава около 170 сандвича дневно, повече от три пъти повече от това, което е продавал преди правителствените сили да завладеят района. Слейк има шестима работници в магазина, където менюто включва още боб, фалафел и пържени картофи. На главната улица в Дума - Джалаа, магазините отново отварят, а купувачите напоследък купуват селскостопанска продукция, дрехи и обувки. В съседния Айн Терма, градче, понесло много повече разрушения от Дума, защото е по-близо до столицата, жителите се оплакват, че електричеството и течащата вода все още са оскъдни. Те трябва да разчитат на електрогенератори и камиони цистерни, за да си осигурят вода по домовете. Международният комитет на Червения кръст, сирийският арабски Червен полумесец и НПО като \"Оксфам\" са поставили огромни резервоари с питейна вода на всеки 100 метра по улиците на Айн Терма и Дума, така че жителите да си пълнят съдовете безплатно. \"Тук вече има държава\", каза 60-годишният Таха Абуд, собственик на обущарска работилница в Айн Терма. Всеки ден, казва той, правителствени камиони раздават безплатно хляб. След като бяха ограничавани от години, жителите на Гута могат да пътуват до и от Дамаск, въпреки че трябва да се записват на КПП на влизане и излизане. \"Живеехме под земята, а сега сме над нея\", каза Самих Ханафи, докато стоеше пред бръснарницата си в Айн Терма. Суха Тума, учителка от Хасака, е довела дъщеря си Кристабел на прочутия площад \"Омаяд\" в Дамаск, за да си играе в градина, украсена с колоритната скулптура \"Аз (сърце) Дамаск\". Пътували са от североизточната провинция Хасака, за да прекарат лятото в Дамаск за пръв път от години, след като вече е безопасно. \"Виждаме, че победата е много близо и че краят на конфликта скоро ще дойде\", каза тя, докато дъщеря й тичаше из градината. \"Надявам се, че дъщеря ми ще стане учителка като мен и ще учи бъдещите поколения да обичат страната си\", каза тя широко усмихната.", "date": "2018.07.23", "title": "Сирийците смеят да се надяват, че краят на войната може да е близо"}
{"url": "https://www.24chasa.bg/novini/article/6975372", "text": "Стопани на хиляди овце и кози се събраха днес в харманлийското село Българин по покана на зам.-областния управител на Хасково д-р Стефка Здравкова, съобщи БТА. Тя и колегите й ветеринари от ОДБХ и Ветеринарния съюз обсъдиха с фермерите превантивните мерки за борба с чумата по дребните преживни животни, съобщи пресцентърът на областната администрация. На срещата са дошли стопани от селата Българин, Рогозиново, Доситеево, Браница, Богомил, Овчарово, Дрипчево, Черепово и Изворово. \"Не случайно избрахме да се срещнем най-напред с вас, защото вашите села са на пътя на заразата, която е регистрирана в Странджа\", е обяснила д-р Здравкова. \"Превантивните мерки не са за подценяване, отговорното отношение към животните и към собствения ви поминък-също\", е добавила тя. Повече от час специалистите и стопаните са дебатирали възможностите за съвместна работа с ветеринарите, фермерите и инспекторите от ОДБХ. Трябва да прекратят всякакви контакти на стадата, да се прекъсне всякакъв нерегламентиран транспорт на живи животни. Да не се пренебрегват нормите за безопасност, е била препоръката. Срещите по селата продължават днес след обяд в Иваново, община Харманли, а утре в село Студена, община Свиленград, допълниха от държавната администрация.", "date": "2018.07.23", "title": "Овцевъди обсъждат с ветеринари  в харманлийско село мерки срещу чумата"}
{"url": "https://www.24chasa.bg/novini/article/6974900", "text": "17-годишният Илиян Христов от Габрово определя себе си като хиперактивен, любопитен и готов винаги да отстоява мнението си. Той е десетокласник в Априловската гимназия. Казва, че мисията му е да прави хората щастливи, и затова с цялото си сърце се хвърля в различни предизвикателства, които са му интересни. Младежът е лидер е на отбора по речи и дебати на гимназията - за 3 години има 2 първи, 2 втори и едно трето място от състезания по дебати. Пълен отличник е, но не мечтае да става политик, юрист или оратор, а актьор. На сцената вече има награди за ролите си от театрални конкурси, но и свири на китара, организира кампании, готви, ютюбър е. защото накрая нищо няма да се получи, но той успешно я опровергава и жъне успехи. Тази година Илиян е сред 7-те български ученици, които печелят престижната награда на Харвардския университет Book Award 2018. Това са гимназисти от X и XI клас, заслужили медали от национални олимпиади и дебати, любители на блокчейн и машинно самообучение, доброволци и бъдещи журналисти. Младежи с изключителни постижения, които заслужават насърчение да се развиват. Те се избират всяка година от местните клубове на завършилите Харвард сред 2000 училища в света. Програмата работи с три организации, сред които комисия “Фулбрайт” и фондация БЕСТ. Номинацията на Илиян направила американката Ана Кейт Брейнард, която преподава английски език в габровската гимназия. “Аз съм в клуба по речи и дебати БЕСТ, на който тя е треньор. Избираме си произведения от интернет и ги представяме само на английски. Състезанията са в 5 категории: проза, поезия, оригинална реч, дуо и дебати”, обяснява гимназистът. Тази година вече се състезавал в категорията за напреднали. “Първото ми състезание беше в раздел поезия, произведението се казва “Песен на открития път”. Става дума за това как ние сме господарите на собствената си съдба, сами си предначертаваме пътя напред и животът ни не зависи от обстоятелства. С нея спечелих първо място от 48 човека. Следващата категория бе за оригинална ораторска реч, която сам пишеш. Нещо като есе, но е изцяло върху твоите виждания. Представяш проблем, даваш аргументи и как може да се реши”, обяснява младежът. Илиян представя разсъжденията си по темата “Защо младите хора напускат България”. “Напускат заради корупция и затова, че Когато разговарям с чужденци, ми казват: “Много е хубаво в България, но защо толкова се оплакват тези хора, все мърморят”, обяснява младият оратор. Той учи английски още от I клас, но когато идва в Априловската гимназия в профилирана паралелка с английски и втори език френски започва по-интензивно да се занимава. Казва, че най-много му е помогнала класната Емилия Антонова. Сега непрекъснато търси повод да разговаря с американката, за да си подобрява английския. Тази година Илиян е спечелил едногодишна стипендия за обучение в САЩ по програма “Асист” на стойност около $ 70 000. Той е сред 9-те български ученици, които ще учат зад океана XI клас. В средата на август заминава за Стантън, щата Вирджиния, където ще бъде в частно училище. “Интервютата започнаха още м.г. и минах през един процес, който беше 4-5 месеца. След всички тези стъпки те пресяват най-кадърните хора”, разказва десетокласникът. След това но после смята да продължи в американски университет. Надява се, че елитните висши училища в САЩ ще го забележат и ще поискат да инвестират в него. Зад стремежа му да се самоусъвършенства обаче стои амбицията му да стане актьор. Казва, че още от детската градина имал артистични наклонности. Когато представяли пиеси или празнични програми, подсказвал на всички деца. В V клас вече бил убеден, че това е, с което иска да се занимава. Играе в театрален състав към читалище “Просвета”. През 2017-а на театрален конкурс във Варна има първа награда за мъжка роля. На състезание по речи и дебати пък с партньорка представяли забавни скечове “13 начина как да си прецакаш интервюто за колеж”. “Беше комично. Интервюирахме малко мръднали хора. Посланието на цялата сценка бе, че надеждата е в младите”, разказва Илиян. Мечтае да учи за филмов актьор и в началото да се занимава повече с тийнсериали. “Това, което искам, е да правя хората щастливи, защото в днешно време ежедневието ни е много забързано, с много нерви, нервни сривове, успокоителни и просто това е едно бягство от реалността”, обяснява Илиян. Любимите му актриси са Ема Уотсън и Шей Мичъл. “Ема ми е фаворитка, защото не показва надменност. Аз вярвам, че всички хора са равни и никой не е повече от другите. Тя винаги е давала искрени интервюта”, казва Илиян. Любимата книжна поредица на четящото момче е точно за Хари Потър, препрочита я за трети път в оригинал на английски. “Любопитството не е грях, Хари” - думите на проф. Дъмбълдор към Потър всъщност са се превърнали в негова философия. Повърхностно погледнато това е една много интресна история за фантасмагории, които няма как да се случат в реалния живот, но когато човек започне да я препрочита, открива тези малки детайли, които са важните неща в живота”, упорства момчето. Очаква годината в САЩ да е най-невероятната в неговия живот, защото това са нов континент, нова култура, нови порядки. Семейството му винаги са го подкрепяли да дава все повече и повече от себе си. Майка му и брат му развиват семейна фирма за внос на дентални инструменти, баща му е стругар в местно предприятие. “Винаги са ме насърчавали в моите занимания”, усмихва се Илиян. Вдъхновение е дядо му по майчина линия Илия Неделчев, доцент в Техническия университет в Габрово. Дядо Илия ходи на всеки концерт по китара на Илиян, както и на представленията на театралната трупа. Не всички училищни предмети са му интересни, макар да се справя отлично. Има забележка към образователната система, която не отделя много внимание на изкуствата след VII клас. Любимите му часове са български език и литература и, естествено, английски. Обича и да готви и му се получава. Любимата му рецепта е измислена от майка му - картофи със сметана и топено сирене. Баницата му е хит сред гимназистите, защото, преди да ходят на състезанията по речи и дебати, организират базари, за да съберат пари за пътуването. Баницата на Илиян е най-търсена и винаги първа свършва.", "date": "2018.07.23", "title": "Пълен отличник в Априловската гимназия, Илиян спечели $ 70 000, за да учи XI клас в САЩ"}
{"url": "https://www.24chasa.bg/novini/article/6975371", "text": "Само двама кандидати са се регистрирали до момента за участие в конкурса за главен прокурор на Националната дирекция за борба с корупцията (НДБК) в Румъния, чийто срок изтича днес, съобщава Медиафакс. Прокурор Мариус Якоб, заместник-главен прокурор на НДБК, е подал днес в министерството на правосъдието кандидатурата си. Той е вторият кандидат за поста. \"Дойдох да внеса кандидатурата си. Толкова мога да кажа\", заяви Якоб пред журналистите на влизане в министерството, предаде БТА. Тя е работила по сериозни дела, като това на бившия министър на отбраната и на вътрешните работи Габриел Опря, и на бившия вътрешен министър и бивш шеф на Отдела за разузнаване и вътрешна защита в рамките на вътрешното министерство Петре Тоба, отбелязва информационният сайт Зиаре. Правосъдният министър Тудорел Тоадер подчерта, че прокурорът, който стане ръководител на НДБК, ще има важна отговорност, а именно да реорганизира антикорупционната прокуратура съгласно новите правосъдни закони, от които само един е влязъл в сила, въпреки препоръките на Венецианската комисия, отбелязва Зиаре. Министърът увери също, че няма да има политически договорки при назначението, което трябва да бъде одобрено от президента Клаус Йоханис. Днес е последният ден за записване за участие в конкурса за главен прокурор на НДБК, след като на 9 юли от тази длъжност бе освободена Лаура Кодруца Кьовеши. Днес сутринта все още не се бе появил нито един кандидат и министърът на правосъдието Тудорел Тоадер отправи призив за участие в конкурса.", "date": "2018.07.23", "title": "Двама са вече кандидатите за ръководител на антикорупционната агенция в Румъния"}
{"url": "https://www.24chasa.bg/novini/article/6975377", "text": "65-годишна загина, пометена от пътническия влак край Първомай, съобщи МВР. Инцидентът е станал около 15,10 часа. Според очевидци жената застанала на жп линията и не реагирала на звуковия сигнал, подаден от машиниста. Той не успял да спре влака, който се движел по направлението Пловдив-Свиленград. Трагедията станала в кв. \"Любеново\". Предполага се, че жената е била болна и е решила да сложи край на живота си, след като не е реагирала. В момента служители на транспортна полиция и криминалисти изясняват случая. Влакът е спрян, както и всички останали, които пътуват по линията Пловдив-Свиленград.", "date": "2018.07.23", "title": "Влак прегази 65-годишна край Първомай"}
{"url": "https://www.24chasa.bg/novini/article/6975392", "text": "Проходът на Републиката е затворен временно за движение на товарни автомобили и в двете посоки. Причината е пътнотранспортно произшествие до Велико Търново, съобщиха от пресцентъра на МВР. Сигналът за инцидента е подаден около 16 часа, катастрофирали са товарен и лек автомобил. По предварителни данни има трима пострадали. На място са изпратени екипи на Пътна полиция и медици. Леките коли се пренасочват от Южния пътен възел до Велико Търново по стария път към Дебелец.", "date": "2018.07.23", "title": "Катастрофа затвори Прохода на Републиката, блъснали са се кола и камион"}
{"url": "https://www.24chasa.bg/novini/article/6975408", "text": "Около 850 сирийски бежанци се завърнаха днес у дома в сирийския район Каламун от Ливан, предаде ДПА, позовавайки се на ливански източник в сферата на сигурността. Групата тръгна от град Арсал в Североизточен Ливан и бе придружавана от представители на ливанските сили за сигурност, на Върховния комисариат на ООН за бежанците и на Ливанския Червен кръст. Според очевидци някои от бежанците са се върнали в Сирия с автомобилите си, с които са дошли в Ливан, предаде БТА. Това е третата група сирийци, напускаща Арсал, където импровизирани лагери приютяват повече от 45 000 регистрирани сирийски бежанци. През последните два месеца близо 1000 сирийски бежанци се завърнаха в контролирания от режима на Асад район Каламун. В петък Върховният комисариат на ООН за бежанците заяви, че през първите шест месеца на 2018 г. около 13 000 бежанци от съседните страни и близо 750 000 вътрешно разселени са се завърнали по домовете си в Алепо, Хомс, Хама, Дамаск, в Югозападна и Североизточна Сирия, отбелязва ДПА.", "date": "2018.07.23", "title": "Трета група сирийски бежанци се завърнаха у дома от Ливан"}
{"url": "https://www.24chasa.bg/novini/article/6975409", "text": "Американският президент Доналд Тръмп каза днес, че не е направил никакви отстъпки на срещата в Хелзинки с руския президент Владимир Путин миналата седмица, предаде Ройтерс, цитирана от БТА. \"Не отстъпих НИЩО, ние просто говорихме за бъдещите ползи за двете страни\", написа Тръмп в \"Туитър\".                                                                                                                                                                                                                                                                                                                       ", "date": "2018.07.23", "title": "Тръмп: Не съм правил никакви отстъпки пред Путин"}
{"url": "https://www.24chasa.bg/novini/article/6975415", "text": "Шведските власти обявиха, че опасността от горските пожари остава сериозна, предаде Асошиейтед прес, цитирана от БТА. За момента няма данни за пострадали, отбелязва агенцията. Десетки френски войници пристигнаха днес рано сутринта в Швеция, за да помогнат на международните екипи, които се борят с около 50 пожара в централната, западната и северната част на страната. Франция, Италия и Норвегия осигуриха самолети и хеликоптери за гасене на пожари и персонал. Германия, Португалия и Литва също обещаха да помогнат в борбата с огнената стихия, а Полша изпрати 139 пожарникари и 44 пожарни коли.", "date": "2018.07.23", "title": "Швеция: Oпасността от горските пожари остава сериозна"}
{"url": "https://www.24chasa.bg/novini/article/6975559", "text": "Румънският премиер Виорика Дънчила представи днес отчета си за шестте месеца от встъпването си в длъжност, като изтъкна, че през този период са се увеличили бюджетните приходи, предприети са мерки за стимулиране на икономиката, увеличени са заплатите в здравеопазването и образованието, както и пенсионният пункт, въз основа на който се изчисляват пенсиите, предаде Аджерпрес, цитирана от БТА. Дънчила, която оглави правителството в края на януари, заяви, че бюджетните приходи през първите шест месеца на тази година са били с 12 процента по-високи от същия период на миналата година, достигайки 132 милиарда леи (еврото се разменя за 4,65 леи) спрямо 117 милиарда леи през същия период на 2017 г. \"В областта на здравеопазването най-важната мярка беше същественото увеличение на заплатите на лекарите (. . .) Увеличенията са много над 100 процента. Това правителство е със сигурност единственото, което осъществи толкова големи увеличения за тези, които се грижат за здравето ни и спасяват живота ни\", посочи Дънчила, като подчерта, че заедно с надбавките доходите на лекарите в Румъния започват да стават съизмерими с тези в другите страни от ЕС. По отношение на образованието премиерът заяви, че в рамките на година и половина нетните доходи на преподавателите са нараснали с около 40 процента. Тя посочи, че една от най-важните социални мерки на правителството на Социалдемократическата партия и Алианса на либералите и демократите е било увеличаването на пенсионния пункт от 1 юли с 10 процента до1100 леи, като уточни, че догодина той ще нарасне с 15 процента и ще достигне 1265 леи. Опозицията обаче се отнесе критично към представения днес отчет за дейността на правителството, а лидерът на основната опозиционния партия Лудовик Орбан определи Виорика Дънчила като \"най-лошия премиер в историята на Румъния\" и заяви, че социалдемократите се държат като в предизборна кампания, обещавайки увеличения на пенсиите. \"Слушах с изумление т.нар. шестмесечен отчет, представен от премиера Дънчила. Мога да кажа само толкова: г-жа Дънчила е най-лошият премиер в историята на Румъния, а настоящото правителство е най-лошото в историята на Румъния. Г-жа Дънчила не разбира нищо, тя е просто един изпълнител на команди\", коментира лидерът на Национално-либералната партия Лудовик Орбан.", "date": "2018.07.23", "title": "Виорика Дънчила даде отчет за шестте месеца на работа като премиер"}
{"url": "https://www.24chasa.bg/novini/article/6975557", "text": "Германия и Италия са напълно решени да търсят на европейско ниво начини за преодоляване на проблема с миграцията и са готови да допринесат за това, заяви германският външен министър Хайко Маас след срещата си с италианския си колега Енцо Моаверо Миланези, предаде ТАСС. Той каза, че с Моаверо Миланези са обсъждали миграцията и че в центъра на вниманието им е бил въпросът за продължаване на операцията на ЕС за спасяване на мигранти \"София\". \"Очакваме, че всички страни от ЕС ще съблюдават съгласуваните договорености. И спасяването в морето се явява такава договореност\", каза Маас. Моаверо Миланези каза, че проблемът с миграцията \"има историческо значение\". Според него европейските договори \"предоставят много малко средства за действие\" за разрешаване на този проблем. След срещата си с Маас италианският външен министър каза, че санкциите по отношение на Русия не са средство за наказание, а средство, което да доведе до съблюдаването на международното право. Той каза, че това не е нова позиция на италианското правителство и поради тази причина Италия не е възразила санкциите да бъдат продължени. Въпреки това, по думите му, възниква въпросът за ефективността на ограничителните мерки.", "date": "2018.07.23", "title": "Германия и Италия ще търсят начини за справяне с миграционния проблем на европейско ниво"}
{"url": "https://www.24chasa.bg/novini/article/6975584", "text": "Проектната компания Турски поток е пристъпила към полагане на съединителната част от газопровода от Къйъкьой на турското черноморско крабрежите към основната тръба, се казва в съобщение на оператора на проекта, разпространено днес, предаде ТАСС. Работата \"започна на 22 юли и ще продължи от четири до осем седмици\". Предстои да се положат 2,4 километра тръбопровод, който ще преминава от крайбежието по морското дъно към главната тръба, предава БТА. Операторът напомня, че по-рано независими експерти подготвиха доклад за оценка на въздействието на околната среда и дадоха своите заключения за най-благоприятния маршрут за полагане на този участък с отчитане на риболовната дейност в района. Отчетът бе подготвен след консултации с риболовните сдружения и обществени организации и бе одобрен от съответните държавни структури през 2017 г. В съответствие с приетия график подаването на газ, както се предполага, ще започне в края на 2019 г. Ние сме удовлетворени, че работата върви по този график. Ние ще положим усилия, за това в хода на работата неудобството за местните жители на крайбрежието да бъде сведено до минимум, е посочил прессекретарят на проектната компания Турски поток Сандер ван Рутселар. Газпром започна строителството на Турски поток през май 2017 г. Морският участък на тръбопровода ще преминава по дъното на Черно мора до турския бряг. Общата му дължина ще бъде 930 километра. След това ще бъде прокарана сухопътна транзитна /втора/ линия до границата на Турция с определени страни с дължина 180 километра. Първата линия ще бъде предназначена за турския пазар, а втората - за газоснабдяване на страните от Южна и Югоизточна Европа. Мощността на всяка линия ще бъде 15,75 милиарда кубически метра годишно, а доставките на газ ще започнат от края на 2019 г.", "date": "2018.07.23", "title": "Свързват морския и сухопътния участък от Турски поток"}
{"url": "https://www.24chasa.bg/novini/article/6975593", "text": "По информация на българското посолство в Атина голям пожар е избухнал в горска площ в район Кинета, Атика, Гърция, съобщиха от пресцентъра на Министерството на външните работи /МВнР/. Димът в района е много гъст, което допълнително усложнява ситуацията. До момента в посолството ни в Гърция няма постъпила информация за засегнати или бедстващи български граждани вследствие на пожара. В гасенето на огъня са се включили 60 огнеборци и 25 пожарни коли, четири самолета и два хеликоптера. Затворен за движение е пътният участък Атина - Коринт, от 39-ти до 57-ми км. Забранено е преминаването и по стария път Атина - Коринт. Железопътният транспорт в района е спрян. Гръцката пожарна служба полага всички възможни усилия за ограничаване на пожара. В борбата с бедствието са се включили и въоръжените сили на страната. Дипломатическата ни мисия в Атина информира и за втори голям пожар в района на Метохи, близо до гр. Ханя на остров Крит. Във връзка с усложнената обстановка МВнР препоръчва на българските граждани, пътуващи или пребиваващи в районите на пожарите, да се информират предварително за актуалната ситуация, да избягват засегнатите от огнената стихия места и да спазват стриктно указанията на местните власти. Посолството на Република България в Гърция е в постоянен контакт с местните власти и следи развитието на обстановката. Български граждани, които желаят да получат актуална информация или да подадат сигнал за техни близки, могат да го направят на телефоните на мисията: +30 210 67 48 105, +30 210 67 48 106, +30 210 67 48 107.", "date": "2018.07.23", "title": "Външно: Няма бедстващи българи при пожара в Атика"}
{"url": "https://www.24chasa.bg/novini/article/6975617", "text": "Виж кои държави в Европа имат най-голям дълг като процент от брутния вътрешен продукт - интерактивна карта от Google, базирана на данни от Евростат.                                                                                                                                                                                                                                                                                                                       ", "date": "2018.07.23", "title": "Виж кои държави в Европа имат най-голям дълг спрямо брутния вътрешен продукт (интерактивна карта)"}
{"url": "https://www.24chasa.bg/novini/article/6975655", "text": "Законодателната комисия на френския Сенат ще изслуша в четвъртък сутринта генералния секретар на Елисейския дворец и много близък сътрудник на френския президент Еманюел Макрон, Алексис Колер, във връзка със случая \"Бенала\" -за бивш член на президентската канцелария, заснет да бие демонстранти, предаде Франс прес, цитирана от БТА. В комюнике комисията обяви също, че ще изслуша министъра на вътрешните работи Жерар Колон, директора на президентската канцелария Патрик Строда и държавния секретар Кристоф Кастанер, който ще се яви в качеството си на лидер на президентската партия \"Република, напред!\".", "date": "2018.07.23", "title": "Изслушват в четвъртък генералния секретар на Елисейския дворец по случая \"Бенала\""}
{"url": "https://www.24chasa.bg/novini/article/6975662", "text": "Албански прокурори заявиха, че са иззели имущество на бившия главен прокурор на страната заради подозрения в корупция, предаде Асошиейтед прес. Прокурорите в столицата Тирана, които се занимават със сериозните престъпления, обявиха днес, че е наложена \"превантивна конфискация\" на апартамент и около два хектара земя, принадлежащи на Адриатик Лала, на обща стойност 98 772 000 леки (783 000 евро). Лала, който напусна поста през декември, е разследван за корупция във връзка с незаконна покупка на недвижими имоти по време на мандата си, предаде БТА. По-рано тази година Лала получи забрана да влиза в Съединените щати заради предполагаемото му участие в корупционни деяния. Лала е извън страната от няколко месеца.", "date": "2018.07.23", "title": "Иззеха имущество на бивш главен прокурор на Албания, заподозрян в корупция"}
{"url": "https://www.24chasa.bg/novini/article/6975685", "text": "Най-малко 292 мигранти бяха спасени днес край средиземноморското крайбрежие на Испания, съобщи испанската служба за спасяване и сигурност по море, цитирана от ТАСС и БТА. Мигрантите са били спасени в хода на няколко операции в района на Гибралтар и Алборанско море, се казва в съобщението. По данни на Международната организация по миграцията (МОМ), броят на мигрантите, пристигнали в Европа през Средиземно море от началото на тази година, надхвърля 50 000. Над 1400 човека са загинали или изчезнали безследно на път за Стария континент. От МОМ изтъкват рязкото увеличаване на броя на кандидатите за убежище, отправили се към Испания. От началото на годината там са пристигнали 18 хиляди човека, повече отколкото в Италия и Гърция, посочва ТАСС.", "date": "2018.07.23", "title": "Близо 300 мигранти бяха спасени днес край бреговете на Испания"}
