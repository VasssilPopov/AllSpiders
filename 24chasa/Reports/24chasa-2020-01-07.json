{"url": "https://www.24chasa.bg/novini/article/8047541", "text": "Шофьор на камион, който работел за компанията на българин - VL Trucking Inc., се наведе да остави кафето си и уби трима души. Близо 14 пък бяха откарани в болница с рани, съобщи  . Катастрофата станала малко след 11 часа в неделя на Interstate 65 в Уайтстаун, северозападно от Индианаполис. При удара са били пометени общо осем коли. Зад волана на камиона е бил 34-годишният Матю Люис Смол от Мичиган. Той пътувал по I-65, когато решил да остави чашата си с кафе на поставката. За миг се разсеял и в следващия момент вече блъскал наред колите, които били в задръстване. Ударът с първата кола се оказал фатален. Автомобилът се запалил, а в него изгорели две жени и дете на годинка. Те били приклещени между камиона и мантинелата. По-късно полицията идентифицирала телата на 21-годишната Марая Томей, 1-годишната Хадли Томей и 19-годишната Кайли Кирк от Лебанон, щата Индиана. Матю Смол е арестуван, а от ареста пратил и бележка, в която изказва съжалението си за случилото се. Смол вече е обвинен в три убийства. Компанията VL Trucking Inc. е собственост на Алекс Неделчев и Володимир Линевич. От там изразиха своите съболезнования към засегнатите от ужасната катастрофа. „Този изолиран инцидент със сигурност не показва качеството, отдадеността и отговорността, които нашите шофьори показват всеки ден в цялата страна“, пишат от компанията във Фейсбук. Това е тъжен ден за две семейства от окръг Бунн. Починаха две млади жени и дете на 1 годинка“, казва шерифът на окръг Бунн Майк Нилсън. „Разсейването при шофиране и невниманието е основната причина за много произшествия по нашите пътища. Това се отнася и за този случай“, каза Нилсън.", "date": "2020.01.07", "title": "Шофьор от компания на българин в САЩ се наведе за кафето си и уби 2 жени и бебе"}
{"url": "https://www.24chasa.bg/novini/article/8047626", "text": ", посети християнската катедрала \"Пресвета Дева Мария\", предаде сирийската агенция САНА, цитирана от ТАСС, съобщи БТА. Путин и руската делегация бяха придружавани от президента на Сирия Башар ал Асад и патриарха на Антиохия и целия Изток Иоан Десети. По случай православното Рождество Христово руският лидер подари на патриарха икона на Богородица, зографисана в Русия. Смята се, че катедралата \"Пресвета Дева Мария\" е най-старият православен храм в Сирия. Преди това Путин и Асад посетиха Голямата джамия в Дамаск, известна като Джамията на Омаядите, една от най-старите и най-големите джамии в света, съобщи говорителят на Кремъл Дмитрий Песков. Директорът на музея към джамията е показал на високия руски гост главата на Иоан Кръстител - светиня както за християни, така и за мюсюлмани. В памет на посещението си Путин е подарил на музея издание на Корана от XVII век.", "date": "2020.01.07", "title": "На Коледа по стар стил - показват на Путин главата на Йоан Кръстител в джамия в Дамаск"}
{"url": "https://www.24chasa.bg/novini/article/8046707", "text": "Турското министерство на вътрешните работи съобщи днес, че Анкара е депортирала в САЩ американски \"чуждестранен боец терорист\", предаде Анадолската агенция. На 11 ноември Анкара започна да депортира задържани бойци на \"Ислямска държава\", които се намират в затвори или миграционни центрове в Турция или в Сирия, като даде да се разбере, че репатрирането им ще продължи дори ако техните родни страни са им отнели гражданството. Турският вътрешен министър заяви, че Турция \"не е хотел\" за чуждестранни бойци, предаде БТА. Случаите на депортиране продължават, а властите не уточняват дали всички заподозрени са били свързани с групировката \"Ислямска държава\", като използват събирателния термин \"чуждестранни бойци терористи\", отбелязва ДПА. Миналата седмица министерството на вътрешните работи съобщи, че 150 \"чуждестранни бойци терористи\" са били депортирани от ноември насам. Сред тях е имало германци, французи, австралийци, както и граждани на Гърция, Дания, Ирландия, Белгия, Косово и Мароко.", "date": "2020.01.07", "title": "Турция депортира в САЩ американски терорист"}
{"url": "https://www.24chasa.bg/novini/article/8046689", "text": "Снимки на НАСА показаха, че пожарите в Австралия са толкова мащабни, че се виждат от космоса, съобщи в. \"Мирър\". Спътниците често първи регистрират пожари, избухнали в отдалечени райони. Разпространените снимки от НАСА са направени от Международната космическа станция и от сателитите \"Суоми\", които са на полярна орбита, предава БТА.  Според австралийския център за контрол на горските пожари и природни бедствия, опасност от катастрофални пожари има в Нов Южен Уелс, Западна Австралия, Южна Австралия и Виктория. Всички щати обаче са засегнати от пожари. В Австралия винаги е имало пожари, но тази година те са много по-тежки от нормалното. Това се дължи предимно на горещото и сухо време. В пожарите загинаха почти половин милиард животни. ", "date": "2020.01.07", "title": "НАСА: Пожарите в Австралия се виждат от космоса (Снимки)"}
{"url": "https://www.24chasa.bg/novini/article/8046762", "text": "Окръжната прокуратура в Монтана разследва три къщи за гости в региона, подали неверни данни за финансиране по европейски програми, съобщиха от Съдебната палата в Монтана. Досъдебните производства са образувани по член 248 от Наказателния кодекс за престъпления, засягащи финансовите интереси от ЕС. Собствениците на въпросните къщи за гости представили неверни данни за материални активи, посетители и т.н. Разследването е под надзора на Апелативна прокуратура, уточниха от Съдебната палата в Монтана.", "date": "2020.01.07", "title": "Разследват 3 къщи за гости в Монтана, финансирани по европрограми"}
{"url": "https://www.24chasa.bg/novini/article/8046819", "text": "Вицепремиерът и министър на външните работи Екатерина Захариева поздрави Александър Шаленберг с избирането му за федерален министър на външните работи на Австрия. Това съобщиха от пресцентъра на Министерството на външните работи. В поздравителното писмо министър Захариева подчерта приятелските връзки между България и Австрия. „Уверена съм, че приятелските отношения между нашите страни и ползотворното сътрудничество между Министерството на външните работи на България и Федералното министерство за Европа и външни работи на Австрия ще продължат да се развиват с нова динамика и в още по-тясно взаимодействие и в бъдеще“, посочва в писмото външният ни министър.", "date": "2020.01.07", "title": "Захариева: Отношенията ни с Австрия ще продължат с нова динамика"}
{"url": "https://www.24chasa.bg/novini/article/8046855", "text": "Два акта са били съставени на русенци, горили гуми и пластмаси, съобщиха от пресслужбата на кмета Пенчо Милков. Община Русе продължава с интензивните проверки за нерегламентирано горене в печките, което е основен замърсител на въздуха над дунавския град. През последния месец служители на общинския отдел „Екология“, заедно с представители на ОД на МВР – Русе, са извършили проверки по постъпили сигнали за нерегламентирано изгаряне на нестандартни горивни материали за отопление на територията на града. Нарушенията са били извършени в кварталите „Чародейка“, „Здравец“, „Родина“, „Дружба“, както и в централната градска част. Това е една от мерките, които общинската управа предприема за намаляване на замърсяването на въздуха с фини прахови частици. За периода от 10 декември 2019 г. досега са били съставени 10 констативни протокола със задължителни предписания и са наложени 2 акта за административно нарушение. Проверките продължават. В края на миналата година кметът Пенчо Милков лично призова русенци да не горят гуми и ПВЦ, защото са канцерогенни и опасни за здравето на техните семейства. Милков припомни, че проверките вече са започнали, екоинспектори реагират по дадени от гражданите сигнали и влизат в къщите на замърсители на въздуха, заедно с общински служители и с полиция. „Вече са съставени актове, издадени са и наказателни постановления“, заяви тогава Милков. Той обаче предпочете да акцентира на съзнанието на своите съграждани, а не на наказателни мерки. „Знам, че доходите на много русенци са ниски, затова са принудени да използват за отопление вещи, които тровят въздуха над града. И аз съм бил беден, и аз съм горил такива неща. Призовавам ги обаче да престанат, за да опазят здравето на своите деца. Не може на всяка къща да сложим пазвантин, затова апелирам към хората“, каза Пенчо Милков.", "date": "2020.01.07", "title": "Два акта за русенци, горили гуми и пластмаси"}
{"url": "https://www.24chasa.bg/novini/article/8046857", "text": "Готови са резултатите от аутопсията на  . Каква е причината за смъртта на футболния фен, е съобщено на семейството му. Според медицинската експертиза смъртта е причинена от удара на колата, като преди това на жертвата са нанесени удари с тежък предмет, съобщи БНР. Първоначално от консулството ни в Солун отказаха да оповестят дали смъртта е настъпила в следствие на побоя, нанесен на Бозаджийски от футболни фенове или заради пътно транспортно произшествие, при което той е прегазен от лек автомобил, предава  . Ръководството на футболен клуб \"Арис\" съобщи, че поема разходите за адвокат от страна на семейството на починалия българин. Адвокатът ще следи\" да не се укрият улики по време на следствието и ще защитава пред гръцкия съд интересите на опечаленото семейство\", информират от ръководството на жълто-черния гръцки отбор. Към момента на двамата мъже, задържани за смъртта на българина, са повдигнати по 11 обвинения. По две са за извършено тежко престъпление и по 9 за хулигански прояви, казаха още от консулството ни в Солун.", "date": "2020.01.07", "title": "Готови са резултатите от аутопсията на убития в Солун българин (Обновена)"}
{"url": "https://www.24chasa.bg/novini/article/8046875", "text": "Въпреки обществения гняв, страданията на жертвите и предупрежденията на учените австралийското правителство твърдо държи на схващането си, че няма пряка връзка между климатичните промени и опустошителните горски пожари в страната. Премиерът Скот Морисън и неговият министър на енергетиката и съкращаването на вредните емисии Ангъс Тейлър казват, че Австралия няма нужда по-решително да намалява въглеродните емисии, за да ограничи глобалното затопляне, дори след тригодишна суша и небивали горски пожари. Вместо това те казват, че Австралия, която произвежда 1,3 процента от световните въглеродни емисии, но е вторият по-големина замърсител на глава от населението след САЩ, трябва да бъде възнаградена за това, че е преизпълнила целите си за намаляване на вредните емисии за 2020 г. \"Ако говорим за намаляване на световните емисии, Австралия трябва да изпълнява задълженията си и тя го прави, но когато има горски пожари, обществото трябва да се обединява, а не да се разединява\", заяви днес Тейлър в коментари, пратени по имейл на Ройтерс. Днес той беше зает с работа в центровете за борба с последиците от пожарите в избирателния си район в щата Нов Южен Уелс. Правителството твърди, че увеличаването на усилията за намаляване на емисиите ще навреди на икономиката, особено ако засегне австралийския износ на въглища и газ. Миналата година страната изпревари Катар като най-голям световен износител на втечнен природен газ. \"Повечето страни не са съгласни да водят политика за намаляване на емисиите, която значително повишава разходите за живот, намалява доходите и пречи на растежа\", написа Тейлър във в.\"Острелиън\" на 31 декември. \"Ето защо няма да приемем некалкулираните, необмислени и икономически разрушителни цели на (опозиционната) Лейбъристка партия, които винаги ще водят до данък върху енергията, без значение дали ще го наречем така или не\", добави министърът. Тейлър не навлезе в подробности как точно ограничаването на емисиите ще повиши разходите за живот. Австралийците се оплакват, че заради липсата на енергийна политика цените на тока са се увеличили значително през последните години. Това много натоварва домакинствата, дори при положение, че производителите на енергия постепенно се преориентират към по-евтините възобновяеми енергийни източници. Публикацията на Тейлър бе в отговор на критиката, отправена срещу Австралия на конференцията за климата на ООН в Мадрид. Тя бе упрекната, че блокира амбициозни мерки за намаляване на въглеродните емисии. Екологични организации твърдят, че Австралия ще изпълни целите си за вредните емисии, единствено ако включи старите въглеродни кредити за въглеродни емисии, които правителството иска да се отчитат от Протокола от Киото от 1992 г. Според учените климатичните промени са ключов фактор за унищожителните горски пожари. \"Един от основните фактори за силата на огъня, бързината на разпространението му и обхванатите от пожарите площи е температурата. В Австралия станахме свидетели точно на това - на рекордно високи температури\", каза Марк Хаудън, директор на Института за климатични промени на Австралийския национален университет. Горящите гори нанасят двоен удар на околната среда - допринасят за увеличаване на въглеродните емисии и в същото време унищожават т.нар. \"въглеродни кладенци\", защото на растителността ще са необходими десетилетия, за да се възстанови, каза Дейвид Холмс, директор на Комуникационния изследователски хъб за климатичните промени в Университета \"Монаш\". Горските пожари в Австралия, бушуващи от септември, са произвели близо 350 млн. тона въглероден двуокис, което се равнява на две трети от годишните емисии на страната, появили се в резултат на човешка дейност, изчисли Пеп Канадел, директор на Глобалния въглероден проект, въз основа на данни на сателити на НАСА. За останалите, от опозиционните лейбъристи през филмовата звезда Ръсел Кроу, който пропусна наградите \"Златен глобус\", за да се бори с горските пожари в Австралия, до американския сенатор Бърни Сандърс, съществува ясна връзка между климатичните промени и австралийските пожари. Стихията отне живота на 25 души, разруши хиляди домове и изпепели повече от 8 млн. хектара (20 млн. акра) от септември. \"На онези, които бавят мерките срещу климатичните промени, бих казал: вижте кървавочервеното небе и задушливия въздух в Австралия - резултат от бушуващите горски пожари\", написа Сандърс миналата седмица в социалните медии. На фона на бушуващите пожари в няколко щата през ноември лидерът на лейбъристите Антъни Албанезе призова премиера Морисън да увеличи средствата, необходими за борба с бедствията и предотвратяването им. \"Сезона на пожарите започва по-рано и завършва по-късно и ръководителите на службите за извънредни ситуации са единни в мнението си, че природните аномалии в Австралия само ще се изострят и ще стават все по-чести заради климатичните промени\", написа Албанезе на 22 ноември в писмо, което качи в социалните медии. (БТА)", "date": "2020.01.07", "title": "Няма връзка между климатичните промени и пожарите за австралийските власти"}
{"url": "https://www.24chasa.bg/novini/article/8046914", "text": "Българският паспорт продължава да бъде един от най-привлекателните в света. С него могат да бъдат посетени без виза 171 държави по света. Това ни нарежда на 18 място в глобалната класация на швейцарската фирма Henley & Partners за 2020 г., предаде  . Рейтингът е изготвен в съответствие с броя на дестинациите, до които притежателите на съответните паспорти имат безвизов достъп. Класацията се оглавява от Япония, чиито граждани могат да посетят безпрепятствено 191 държави. На второ място е Сингапур – 190 държави, а третото място е отредено на Германия и Южна Корея, чиито граждани могат да посещават безвизово 189 държави. България дели 18-тото място с Обединените арабски емирства. Преди нас от балканските страни са само Румъния, която е 17-та и чийто паспорт позволява да се посетят с една държава повече – 172, и Гърция – 8 място със 184 страни. Класацията се основава на ексклузивна информация на Международната асоциация за въздушен транспорт (IATA), която поддържа най-голямата и най-точна база данни за пътуванията. Тя е актуализирана с текущи проучвания на изследователския отдел на Henley & Partners.", "date": "2020.01.07", "title": "С български паспорт пътуваме без виза в 171 страни по света"}
{"url": "https://www.24chasa.bg/novini/article/8046884", "text": "\"Срещата с главния прокурор Гешев поисках заради жителите на Перник. Те ме помолиха за такава, като го попитам дали се води разследване специално за ремонта на стената на язовир \"Студена\". Получих такава среща, но после тя беше отменена. В Перник всички искат да разберат кой ще понесе отговорност. Зададох въпросите на перничани писмено - упорита съм\". Това каза лидерът на БСП Корнелия Нинова в \"Лице в лице\" по  . \"А кметът на Перник се изказва неподготвен, не може да откаже среща, която не съм искала. Кметът да си гледа кметските работи, но и да не забравя, че бе избран като алтернатива на статуквото\", добави тя. \"Вече близо половин милион българи нямат ежедневен достъп до вода, а водната криза се разраства в цялата страна. Вотът на недоверие, който внасяме, ще бъде също заради боклуците и мръсния въздух\", каза още Нинова. \"Години наред у нас няма контрол на вноса на боклуци - категорична бе тя. - Фактите са налице за вота на недоверие - това е държавна политика. Корнелия Нинова обвини и правителството в умишлено укриване на информация, свързана с боклука, опасна за българите. Бившият министърът на икономиката Ивелина Василева каза, че не е внасян болничен отпадък у нас, поясни лидерът на левицата, като посочи изказването й днес по-рано, когато казва: \"Категорично болничен отпадък от трети страни и страни от ЕС не е внасян у нас\". „Аз разполагам с писмен документ отговор на въпроси от господин Горанов до наши колеги, народни представители, зададени преди, в който пише: „Общото количество внесени от трети страни болнични отпадъци и отпадъци от фармацевтични производства, в това число утайки, през периода 2014 - 2019 г., е 2,9 т“, каза лидерът на БСП \"Надявам се, че не ме питате сериозно дали участваме в заговор за сваляне на кабинета чрез кризата с водата. Управляващите да обяснят на хората в страната в очите има ли такива сценарии\", заяви Нинова. \"120 процента съм сигурна, ще всички колеги в БСП ще гласуват вот на недоверие на правителството\", изрази увереност Нинова. И обяви, че би било проблем да бъде стопроцентово подкрепена в червената партия: \"Аз не съм Бойко Борисов, на чиито конгреси 100 процента гласуват \"за\" и никой не се изказва. Предстоящият пряк избор на председател на БСП е много модерно, европейско решение на левицата. Гордея се, че го предложих и че се прие, защото така се дава сила на всеки член на партията”.                                                                                                                                                                                                                                                                                                                                ", "date": "2020.01.07", "title": "Нинова скастри БСП кмета на Перник: Не може да откаже среща, която не съм искала"}
{"url": "https://www.24chasa.bg/novini/article/8046932", "text": "Който и да е избран за президент на Хърватия, задължение на всички е да се опитаме да намерим общ език в интерес на бъдещето, каза сръбският външен министър Ивица Дачич, коментирайки избирането на Зоран Миланович за президент на Хърватия, предаде Танюг. Позовавайки се на думите на президента Александър Вучич, Дачич изтъкна, че за хърватите Сърбия винаги е негативна тема, както и за всички, на които пречи силна Сърбия, предаде БТА. \"Който и да е избран за президент на Хърватия, задължение на всички е да се опитаме да намерим общ език в интерес на бъдещето. Не говорехме нищо за изборите в Хърватия, това изобщо не е тема на наши политически дебати. Искаме Хърватия да използва по възможно най-добрия начин председателството на ЕС, да направи нещо за Западните Балкани като цяло, както и за нашите двустранни отношения\", заяви Дачич за Танюг.", "date": "2020.01.07", "title": "Дачич: Който и да е президент на Хърватия,\nважно е да намерим общ език"}
{"url": "https://www.24chasa.bg/novini/article/8046945", "text": "Турският президент Реджеп Тайип Ердоган е разговарял днес по телефона с британския премиер Борис Джонсън, предаде Анадолската агенция, като се позовава на съобщение на Дирекцията по комуникации в турското президентство. Ердоган и Джонсън са обсъдили международни и регионални въпроси и преди всичко напрежението между САЩ и Иран, темите за Сирия и Либия.", "date": "2020.01.07", "title": "Ердоган и Джонсън говорили по телефона заради напрежението между САЩ и Иран"}
{"url": "https://www.24chasa.bg/novini/article/8046972", "text": "Министър-председателят Бойко Борисов и посланикът на САЩ Херо Мустафа ще открият Първата сесия на Стратегическия диалог България-САЩ, която ще се проведе утре, 8 януари, с участието на американска делегация. Това съобщиха от пресцентъра на Министерския съвет. В рамките на форума в отделни панели ще бъдат обсъдени глобални въпроси, теми от сферата на отбраната, сигурността, икономиката, търговията, енергетиката, върховенството на закона. Срещата на премиера Бойко Борисов с американския президент Доналд Тръмп в Белия дом на 25 ноември 2019 г. затвърди стратегическия характер на партньорството на България със САЩ. В този контекст на нов импулс в отношенията между двете страни у нас се провежда Първата сесия на Стратегическия диалог България-САЩ. Във фокуса на форума ще бъдат установените отлични отношения в областта на сигурността и отбраната както по двустранна линия, така и в рамките на НАТО. Ще се постави акцент също върху по-нататъшното задълбочаване на търговско-икономически отношения между България и САЩ. През 2018 г. беше отчетен ръст на двустранната търговия със стоки от 36%. Предварителните данни на Министерството на икономиката за периода януари-септември 2019 г. показват ново увеличение на двустранния стокообмен от 3,7% на годишна база. В рамките на събитието ще се дискутира още сътрудничеството със САЩ в областта на енергетиката и изпълнението на приоритетни инфраструктурни проекти в сектора, така че България да запази ключовата си роля на газовата карта на Европа.", "date": "2020.01.07", "title": "Борисов и Херо Мустафа откриват Стратегическия диалог България-САЩ утре"}
{"url": "https://www.24chasa.bg/novini/article/8046925", "text": "Световният еврейски конгрес (СЕК) изрази благодарност към премиера Бойко Борисов и българското правителство, в лицето на националния координатор за борба с антисемитизма Георг Георгиев, за усилията в борбата с омразата и насърчаването на толерантността в България. Това се посочва в писмо от вицепрезидента на СЕК Марам Щерн до Георг Георгиев, заместник-министър на външните работи, съобщават от външно министерство. „Бих искал да засвидетелствам отново пред Вас, че ние от Световния еврейски конгрес високо ценим подкрепата на премиера Бойко Борисов за българската еврейска общност и неговия ангажимент да се бори срещу всички прояви на антисемитизъм и други форми на расизъм в България“, се посочва в писмото от вицепрезидента на Световния еврейски конгрес, който обединява повече от 100 еврейски общности. „Искам да изразя дълбоката ни благодарност и уважение към Вашите лични постижения и ангажираност в борбата срещу омразата и насърчаването на толерантността. От назначаването Ви на поста Национален координатор за борба с антисемитизма и за запазване на паметта на Холокоста Вие наистина работите неуморно, съвместно с българската еврейска общност и други организации, за да следите и да се борите с антисемитизма“, заявява Щерн. В писмото Световният еврейски конгрес подчертава солидарността от страна на вицепремиера и министър на външните работи Екатерина Захариева, кмета на София Йорданка Фандъкова, ръководителите на Българската православна църква към своите съграждани евреи. Вицепрезидентът на Световния еврейски конгрес изразява своята увереност, че организацията ще продължи както тясното сътрудничество със заместник-министър Георгиев, но така също и изразява задоволство от изключителното взаимодействие между българските институции и официалната представителна организация на евреите в България „Шалом”, в лицето на нейния председател доц. д-р Александър Оскар. В писмото се посочва още, че СЕК категорично осъжда и се дистанцира от всички опити да бъдат подкопавани усилията на българското правителство и организацията „Шалом”, в съвместната им борба с антисемитизма и езика на омразата.", "date": "2020.01.07", "title": "Световният еврейски конгрес благодари на Борисов за борбата с антисемитизма"}
{"url": "https://www.24chasa.bg/novini/article/8047014", "text": "Стотици жълто-черни шалчета и фланелка на любимия му отбор са приготвили привържениците на \"Ботев\" на прощаване с убития в Солун футболен фен Тоско Бозаджийски. Това признаха група привърженици на клуба от Пловдив, които не пожелаха имената им да бъдат цитирани. „В случая имената нямат никакво значение, името и всеотдайността на Тоско обаче трябва да се помнят винаги! Ние сме едно голямо „жълто-черно“ семейство и всеки един от нас важен. Загубата на Тоско обаче е огромна за нас, защото той обединяваше всички фенски фракции на „Ботев“, беше златно момче, истински наш неформален лидер“, казаха феновете. Поклонението е предвидено за утре, когато се очаква да пристигне тялото. То ще бъде в храм „Свето Преображение Господне“ в пловдивския жилищен район „Тракия“, от 13 часа. „Беше наистина златно момче, истински ботевист. Отиде си само на 28-години, точно толкова, колкото е живял и нашият патрон Христо Ботев“, каза през сълзи Стан. Той дори намери някаква символика в този факт. „Виждате ли – най-видните последователи на една голяма кауза сякаш Господ си ги прибира на 28 години. Не искам да повярвам, че е така… Защото без Тоско нищо няма да бъде същото. Той беше душата и сърцето на бултрасите“, допълни той. „Жълто-черното семейство изгуби още един от своите най-свидни братя и с действията ние доказахме, че Тоско никога няма да бъде забравен“, допълни Тодор, друг заклет фен на Ботев. - Такава нечовешка омраза, каквато е между феновете на ПАОК и Арис, като че ли я няма в България“, надявам се да е така…“ каза още той. Както „24 часа“ писа над 600 „жълто-черни“ фена на почетоха убития техен „събрат“ Тоско пред клубния стадион „Христо Ботев“ снощи. Те запалиха стотици факли и свещи, които осветиха „Колежа“ в негова памет и то точно в 19,12 часа – числа, символизиращи рождената дата на клуба. Въпреки кучешкия студ, вечерното бдение продължи повече от 2 часа. Феновете палиха свещи и запазваха мълчание в негова памет, а след това пееха песни за любимия си клуб. Фенове и приятели на 28-годишния младеж оставяха цветя пред централния вход на стадион \"Христо Ботев\" и плачеха за голямата загуба на техния приятел. „Не ще умрем, не ще умрем, една любов, едно сърце“ и „Няма да забравим, няма да простим”, скандираха над половин час феновете. От клуба на привържениците на „Ботев“ настояват гръцките власти бързо и адекватно да разплетат случая, около трагичния инцидент и да накажат виновниците. „Изказвам своите съболезнования на семейството и близките на Тоско. Мъката е много голяма. Той не беше обикновено момче. Той беше председателят на официалния фен клуб на привържениците на \"Ботев\". Той се занимаваше с почти всичко – от организиране на хореографии до вътрешна подготовка и набиране на пари от фондации за стадиона. Той беше олицетворение на ботевизма и ботевския дух“, коментира днес пред Нова телевизия Велизар – един от приятелите на загиналия фен. - Той беше едно много интелигентно момче, завършил е право. Няма нищо общо с крайните лумпени, за които постоянно се говори и се алармира. Това, което се е случило, за мен не е просто хулиганство, а тежко престъпление, граничещо с терористичен акт, тъй като това е било нападение с оръжие. Загубата е много голяма“, каза още той. Както стана ясно ръководството на ФК „Арис“ Солун е предложило да поеме разходите за транспортиране тялото на 28-годишния пловдивчанин от Гърция до България. От гръцкия футболен клуб били в постоянен контакт със семейството на Бозаджийски и готови да откликнат на всякакви нужди. „Дори да не бяха направили този жест от „Арис“, ние бяхме готови да съберем пари и на направим същото“, обясни фен на „Ботев“. \"Тоско беше прекрасен човек, изцяло отдаден на каузата Ботев. Убийството му в Солун е акт на жескок вандализъм\", допълни друг запалянко. Двамата обвиняеми, замесени в трагичния случай с българина, остават в ареста и все още дават показания пред следовател в Солун. Според съдебни източници полицията е идентифицирала двамата с помощта на видеокадри от инцидента, предоставени им от близките заведения и институции. Повдигнати са обвинения за убийство по непредпазливост. Освен това, следствието е разпоредило допълнително разследване за изготвяне на констатациите на експертите и криминалистите. Според БНТ резултатите от аутопсията вече са готови, но те са съобщени само на семейството му. От консулството ни в Солун отказаха да оповестят резултатите, като добавиха, че само семейството на момчето може да реши дали да ги направи публично достояние, информира още БНТ.", "date": "2020.01.07", "title": "Стотици фенове на \"Ботев\" (Пд) се прощават с Тоско утре"}
{"url": "https://www.24chasa.bg/novini/article/8046651", "text": "САЩ транспортираха 6 бомбардировача В-52 от авиобаза \"Барксдейл\" в Луизиана на остров Диего-Гарсия в Индийския океан, съобщава Fox News, цитиран от РИА \"Новости\". По данни на тв канала базата се намира на 3700 км от южната граница на Иран. Съобщава се още, че всеки бомбардировач е снабден с осем двигателя и е предназначен за пренос на големи запаси от оръжия, крилати ракети, бомби с лазерно насочване и атомни гравитационни бомби, предава  . В петък през нощта САЩ проведоха операция в района на багдадското летище, в резултат на която загина иранският генерал Касем Сюлеймани и зам.-командирът на шиитското опълчение Абу Махди ал Мухандис. Във Вашингтон смятат убитите за отговорни за нападението посолството им. Ирак назова случващото се нарушение на суверенитета на страната, а парламентът гласува за изтегляне на американския контингент, след което президентът на САЩ Доналд Тръмп предупреди за санкции, ако Багдад настоява американската войска да напусне. От своя страна пък Иран нарече убийството на Сюлеймани престъпление. Иранците се заканиха да отговорят и да нанесат удар по американски военни обекти. Междувременно втори ден тече поклонението и траурната процесия с ковчега на убитите при атаката, а заради 40 загинали от тълпата тя бе прекратена временно.", "date": "2020.01.07", "title": "САЩ разположиха 6 бомбардировача на 3700 км от Иран"}
{"url": "https://www.24chasa.bg/novini/article/8046634", "text": "Районна прокуратура - Петрич е внесла в съда предложение за освобождаване на наказателна отговорност и налагане на административно наказание глоба на С.Д., обвинен за нападение над медицинска сестра. Около обяд на 21.10.2019 г. бабата на обвиняемия Д. – 72-годишната Н.Д., се почувствала зле и била докарана от чичо му С.А. във Филиал за спешна медицинска помощ – Петрич. Още пред болничното заведение придружителят й се държал агресивно с намиращи се наоколо свидетели – викал и настоявал за оказване в спешен порядък на неотложна медицинска помощ. Дежурният медицински екип с помощта на носилка свалили възрастната пациентка от автомобила и я отвели в шокова зала. Било й измерено кръвно налягане и поставена венозна инжекция. Медицинската сестра – С.Г., заедно с шофьора на линейка, поставили носилката с Н.Д., на подвижна количка, за да я съпроводят към приемния блок на болницата на първия етаж. Междувременно обвиняемият Д. се присъединил към роднините си, които подпомагали дежурния екип в превозването на баба му, тежаща около 140 кг. Той се обърнал с крясъци към сестрата да направи нещо, а след това я ударил с ръка по рамото. Осъзнал какво е направил, С.Д. по най-бързия начин напуснал болницата. Пострадалата от действията на обвиняемия медицинска сестра подала сигнал за посегателство върху нея.", "date": "2020.01.07", "title": "Съдят внук на болна баба за нападение над медицинска сестра в Петрич"}
{"url": "https://www.24chasa.bg/novini/article/8047056", "text": "Руският президент Владимир Путин пристигна днес на необявено предварително посещение в Сирия, където се срещна със своя сирийски колега Башар ал Асад, предадоха ТАСС и Асошиейтед прес, като се позоваха на сирийски държавни медии и Кремъл, предаде БТА. От летището на Дамаск Путин е отпътува за командния пункт на руските въоръжени сили в Сирия, където се е срещнал с Асад. Двамата са изслушали военни доклади за ситуацията в различни сирийски региони, съобщи говорителят на Кремъл Дмитрий Песков. След това са се състояли двустранни преговори между руската и сирийската делегация. Руският президент е отбелязал огромния път, извървяван към възстановяване на сирийската държавност и териториалната цялост на страната, каза Песков. Путин е подчертал, че по улиците на Дамаск може да се видят признаци за възстановяването на мирния живот. Сирийската телеграфна агенция САНА не дава подробности за визитата на руския държавен глава, а съобщава само, че той се е срещнал с Асад в руска военна база. Днешното посещение става на фона на засиленото напрежение между Иран, друг ключов съюзник на Асад, и Съединените щати след убийството на иранския генерал Касем Солеймани в пептък при американски въздушен удар в Ирак, отбелязва Асошиейтед прес. И Вашингтон, и Техеран имат свои сили в Сирия, което прави страната потенциална арена на сблъсък между тях. Това е второто посещение на Путин в Сирия, където руската армия е ключов съюзник на правителствените сили от 2015 г. При първата си визита - през декември 2017 г. в авиобазата \"Хмеймим\" - той обяви, че руският военен контингент в Сирия е изпълнил своята мисия. В базата Путин бе посрещнат от Башар ал Асад, както и от руския министър на отбраната Сергей Шойгу.", "date": "2020.01.07", "title": "Путин пристигна неочаквано в Сирия, срещна се с Асад"}
{"url": "https://www.24chasa.bg/novini/article/8047076", "text": "Елена Софиянска, майката на бившия кмет на София Стефан Софиянски, е приета във Вонено-медицинска академия, потвърдиха оттам пред \"24 часа\". 97-годишната жена е с травма, но от болницата отказват информация за страданието и състоянието й.                                                                                                                                                                                                                                                                                                                                 ", "date": "2020.01.07", "title": "Майката на Софиянски в болница"}
{"url": "https://www.24chasa.bg/novini/article/8047049", "text": "Когато някоя страна пострада от природно бедствие, в мрежата се появяват много снимки, които често са извадени от контекста. Така се случва и сега с пожарите в Австралия, където пламъците вече опустошиха около 80 000 кв. километра, предава Франс прес, цитирана от БТА. Ето няколко примера: Снимка, споделена десетки хиляди пъти, с надписи на различни езици (френски, английски, испански, португалски, каталунски, арабски...), постната от потребители и известни личности като Клоуи Кардашиан, показва как изглеждала Австралия, гледана от високо, осеяна с червените и оранжеви кръгове на пожарите. В много публикации се твърди, че става дума за \"сателитна снимка\", приписвана от някои на НАСА. Всъщност това е 3D изображение на огнищата в рамките на 30 дни, направено от графичен дизайнер. Той обясни за АФП, че го е създал по данни на американската космическа агенция.  Снимка на момиченце с противогаз, което държи коала на фона на огнена стена, е споделена повече от 20 000 пъти във фейсбук. \"Ако тази снимка не накара правителствата на нашата планета да реагират, това означава да загубим надежда за човешкия род\", написа със съжаление авторът на публикацията. Но като разглобим отделните елементи от изображението и ги пуснем в търсачките, откриваме същата коала на снимка от 2016 г. Ако продължим да търсим, стигаме до публикация в инстаграм от художник, който публично потвърди, че е сглобил няколко изображения. \"Творбата ми целеше да покаже какво преживяваме в момента, пожарите, засегнатите от тях хора, и маските, които хората от застрашените зони трябва да носят, както и факта, че животните са също толкова засегнати, колкото и хората\", обясни художникът за АФП. Снимка, на която тигър е в капана на пламъците, за 48 часа беше споделена най-малко 85 000 пъти във фейсбук. Макар, че според неотдавнашно проучване от септември насам половин милиард животни в Австралия били били убити в пожарите, тази голяма котка не е сред тях. Всъщност става дума за снимка, направена в Индонезия през 2012 г. и тя показва как властите изгарят конфискувани препарирани животни. Друга снимка, поствана в тези публикации, която показва овъглени овце, също е извадена от контекста: тя е заснета в Австралия, но при пожар, избухнал преди три години. Друга публикация във фейсбук, споделена над 14 000 пъти за 48 часа, показва жена и пет деца, които изглежда са намерили убежище във водата, за да избягат от пламъците. Но макар тази снимка да е била направена в Австралия, тя е от 2013 г., по време на пожар на остров Тасмания. Друга фотография от същата публикация показва планина, която изглежда е погълната от впечатляващи огнени езици. Но истинската снимка е направена през 2014 г. и е на пожар в австралийска въгледобивна мина в Хейзълуд в щата Виктория.", "date": "2020.01.07", "title": "Интернет гръмна от подвеждащи снимки на пожарите в Австралия"}
{"url": "https://www.24chasa.bg/novini/article/8047079", "text": "Искането за вот на недоверие ще бъде внесено вероятно на 20 януари. А мотивите ще бъдат готови до 15 януари. Това съобщи зам.-шефът на групата на БСП в парламента Георги Свиленски в предаването \"Още от деня\" по  . „Мотивите за този вот на недоверие ги написаха българските граждани - перничани, хората в Ботевград, Сливен. Ние трябва да обобщим това, което хората изпитаха на гърба си. Да сложим край на мъката от управлението на „Борисов 3“. Това е нашата работа“, обясни Свиленски. По думите му експертна група работи върху мотивите и те ще бъдат дадени на другите парламентарни групи, които не подкрепят управлението. „Ще направим дебат с тях и ще бъдат внесени в парламента“, поясни Свиленски. „Всичко, което се случва в държавата, е политика. Няма как да приемем обвинението, че някой „яха нещо“. Политиците трябва да са близо до хората и да решават проблеми. Опозицията трябва да показва недостатъците на управлението и да е там, където управлението го няма. Ние сме единствената опозиционна сила“, подчерта Свиленски, като коментира, че при гласуването на вота ще стане ясно коя партия подкрепя кабинета „Борисов 3“ и коя - не. Депутатът от левицата обърна внимание, че вотът на недоверие, иницииран от левицата, вече има резултат – прокуратурата е разпоредила проверки. „Съюзници са ни българските граждани, останали без вода, чист въздух, на българските граждани, свидетели на изгарянето на боклуци нерегламентирано в Европа“, категоричен е Свиленски. Той посочи още, че основният виновник за кризите – водата, въздухът, боклуците, се казва Борисов. По думите му министрите в кабинета са изпълнители и от тях не зависи нищо.", "date": "2020.01.07", "title": "Свиленски: БСП внася вота на 20 януари, мотивите ще са готови до 15-и (Обновена)"}
{"url": "https://www.24chasa.bg/novini/article/8047178", "text": "Във връзка със засиления контрол на Българската агенция по безопасност на храните (БАБХ) в зимните курорти инспектори на Областните дирекции в София-град, София област, Смолян и Благоевград провериха 159 обекта в периода 9 – 31 декември 2019 година, съобщиха от пресцентъра на агенцията. Издадени са 5 акта за административни нарушения, 13 предписания и са възбранени 149,59 кг храни от животински и неживотински произход без етикетировка и/или изтекъл срок на годност. Най-чести констатирани несъответствия са търговия с храни без етикет от производител и идентификационна маркировка за произход и годност, смесено съхранение в хладилно съоръжение на суровини и готови за консумация храни. Засиленият контрол на инспекторите в зимните курорти ще продължи до края на зимния туристически сезон – 15 март 2020 година. Проверяват се обекти за търговия на дребно с храни, подвижни, временни и сезонни обекти, такива с дейност кетъринг, заведения за обществено хранене, включително намиращите се на територията на хотелски комплекси, и туристически обекти, предлагащи услугата “all inclusive”. Инспекторите следят произхода и правилното съхранение на суровини и храни, срокове на съхранение и етикетирането и действащите системи за управление на безопасността на храните. При необходимост и по преценка проверяващите ще вземат проби за лабораторно изпитване.", "date": "2020.01.07", "title": "БАБХ издаде 5 акта на търговски обекти в зимни курорти"}
{"url": "https://www.24chasa.bg/novini/article/8047205", "text": "Редовното правителствено заседание ще се проведе както обикновено – в сряда, 8 януари, от 10 часа при следния предварителен дневен ред: 1. ПРОЕКТ НА ПОСТАНОВЛЕНИЕ ЗА СЪЗДАВАНЕ И ФУНКЦИОНИРАНЕ НА МЕХАНИЗЪМ ЗА ВЪЗЛАГАНЕТО И ИЗПЪЛНЕНИЕТО НА НАУЧНИ КОНСУЛТАЦИИ ОТ БЪЛГАРСКАТА АКАДЕМИЯ НА НАУКИТЕ. Внася: министърът на образованието и науката 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 416 НА МИНИСТЕРСКИЯ СЪВЕТ ОТ 2010 Г. ЗА НАЗНАЧАВАНЕ НА ЧЛЕНОВЕ НА УПРАВИТЕЛНИЯ СЪВЕТ НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА. Внася: министърът на финансите 3. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА ВИСШИЯ СЪДЕБЕН СЪВЕТ ЗА НУЖДИТЕ НА НАЦИОНАЛНИЯ ИНСТИТУТ НА ПРАВО¬СЪДИЕ. Внася: министърът на регионалното развитие и благоустройството 4. ПРОЕКТ НА РЕШЕНИЕ ЗА УТВЪРЖДАВАНЕ НА ПРОТОКОЛА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА АРМЕНИЯ ЗА ПРИЛАГАНЕ НА СПОРАЗУМЕНИЕТО МЕЖДУ ЕВРОПЕЙ¬СКИЯ СЪЮЗ И РЕПУБЛИКА АРМЕНИЯ ЗА ОБРАТНО ПРИЕМАНЕ НА НЕЗАКОННО ПРЕБИВАВАЩИ ЛИЦА, ПОДПИСАН НА 28 ОКТОМВРИ 2019 Г. В ЕРЕВАН. Внася: министърът на вътрешните работи 5. ПРОЕКТ НА РЕШЕНИЕ ЗА УПЪЛНОМОЩАВАНЕ ЗА ПОДПИСВАНЕ НА ПИ¬СМО ЗА ОТКРИВАНЕ НА СМЕТКА ВЪВ ФЕДЕРАЛНАТА РЕЗЕРВНА БАНКА НА НЮ ЙОРК, ЗА ОДОБРЯВАНЕ ПРОЕКТ НА ДОГОВОР ЗА СЪЗДАВАНЕ НА СМЕТКА И ЗА ОДОБРЯВАНЕ ПРОЕКТ НА СПОРАЗУМЕНИЕ ОТНОСНО НЯКОИ СМЕТКИ, СВЪРЗАНИ С ЧУЖДЕСТРАННО ФИНАНСИРАНЕ НА ПРОДАЖБИ ЗА ВОЕННИ ЦЕЛИ. Внася: заместник министър-председателят по обществения ред и сигурността и министър на отбраната 6. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И СЪСТАВА НА ОФИЦИАЛНАТА БЪЛГАРСКА ДЕЛЕГАЦИЯ ЗА УЧАСТИЕ В 17-АТА СЕСИЯ НА БЪЛГАРО-КИТАЙСКАТА МЕЖДУПРАВИТЕЛСТВЕНА СМЕСЕНА КОМИСИЯ ЗА ИКОНОМИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ НА 16 И 17 ЯНУАРИ 2020 Г. В ПЕКИН. Внася: министърът на икономиката 7. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ВЪЗЛАГАНЕ НА КОНЦЕСИЯ ЗА МОРСКИ ПЛАЖ „ЧЕРНОМОРЕЦ-ЮГ“, ОБЩИНА СОЗОПОЛ, ОБЛАСТ БУРГАС. Внася: министърът на туризма 8. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ВЪЗЛАГАНЕ НА КОНЦЕСИЯ ЗА МОРСКИ ПЛАЖ „РАВДА-ЦЕНТРАЛЕН“, ОБЩИНА НЕСЕБЪР, ОБЛАСТ БУРГАС. Внася: министърът на туризма 9. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ВЪРХУ ЧАСТ ОТ КРАЙБРЕЖНАТА ПЛАЖНА ИВИЦА - МОРСКИ ПЛАЖ „ЛОЗЕНЕЦ-КАРААГАЧ“, ОБЩИНА ЦАРЕВО, ОБЛАСТ БУРГАС, СКЛЮЧЕН НА 3 МАЙ 2004 Г. МЕЖДУ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО И „АНЕСИ ТУР\" ООД ПО ВЗАИМНО СЪГЛАСИЕ. Внася: министърът на туризма 10. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА КОНЦЕСИЯ ЗА УСЛУГА ЗА МОРСКИ ПЛАЖ „ЗЛАТНА РИБКА“, ОБЩИНА СОЗОПОЛ, ОБЛАСТ БУРГАС, СКЛЮЧЕН МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „АМИ ГРУП Р“ ЕООД. Внася: министърът на туризма 11. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ТРАХИТИ И ПСАМИТОВИ ТУФИ, ОТ НАХОДИЩЕ „КАРАНОВО“, РАЗПОЛОЖЕНО В ЗЕМЛИЩЕТО НА С. КАРАНОВО, ОБЩИНА АЙТОС, ОБЛАСТ БУРГАС, СКЛЮЧЕН НА 16 АВГУСТ 2011 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА ИКОНОМИКАТА, ЕНЕРГЕТИКАТА И ТУРИЗМА, И „ЛАТИТ“ ООД – БАНКЯ. Внася: министърът на енергетиката 12. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ТУФИ, ОТ НАХОДИЩЕ „ВЕЛИКА“, ОБЩИНА ЦАРЕВО, ОБЛАСТ БУРГАС, СКЛЮЧЕН НА 16 АВГУСТ 2004 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И ЕТ „ДИМИТЪР КИРОВ – 45“ – БУРГАС. Внася: министърът на енергетиката 13. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА - СТРОИТЕЛНИ МАТЕРИАЛИ - ПЯСЪЦИ И ЧАКЪЛИ, ОТ НАХОДИЩЕ „МЕЧТА“, РАЗПОЛОЖЕНО В ЗЕМЛИЩАТА НА С. КЪНЧЕВО И С. ЧЕРГАНОВО, ОБЩИНА КАЗАНЛЪК, ОБЛАСТ СТАРА ЗАГОРА, НА „ТРОН“ ЕООД - С. ДУНАВЦИ, ОБЩИНА КАЗАНЛЪК. Внася: министърът на енергетиката", "date": "2020.01.07", "title": "Вижте какво решава правителството утре"}
{"url": "https://www.24chasa.bg/novini/article/8047259", "text": "Премиерът Бойко Борисов поздрави Педро Санчес по повод поемането на поста министър-председател в новосформираното правителство на Испания, съобщиха от правителствената пресслужба. В поздравителния си адрес до Санчес българският премиер изразява своята увереност в перспективите за задълбочаване на сътрудничеството между България и Испания във всички области от взаимен интерес, както на двустранно ниво, така и в рамките на Европейския съюз и международните организации. Министър-председателят Борисов пожелава на своя испански колега успех в бъдещата дейност.", "date": "2020.01.07", "title": "Борисов поздрави Педро Санчес за избирането му за премиер на Испания"}
{"url": "https://www.24chasa.bg/novini/article/8047088", "text": "От 13 януари 3000 автобуса, 2000 камиона и толкова таксита спират да возят пътници и товари като протест срещу толтаксите. Това обявиха представители на 9 браншови организации във вторник. Протестът е срещу високия според превозвачите размер на толтаксите и срещу сивия сектор в автобусните превози. Предупредили сме веригите магазини, че ще спрем зареждането им, за да могат да се запасят със стоки, съобщи Йордан Арабаджиев от Съюза на международните превозвачи. Милена Милтенова от Камарата на автобусните превозвачи поясни, че ще спрат превозите на пътници в над 60 града, до края на седмицата можели да станат 100, както и междуградски и превози по републикански линии. В 10 града тирове и автобуси ще паркират на определени места на платното в знак на протест, но без да го блокират. Протестът ще продължи, докато не се решат проблемите или не се поемат ангажименти с конкретни срокове, заяви Милтенова. Превозвачите искат оставката на регионалния министър Петя Аврамова. “МРРБ не се съобрази с нито едно от исканията на бизнеса и не намери решение на нито едно от предложенията от ноември миналата година до сега, не ни остава нищо друго, освен да протестираме”, каза Арабаджиев. Той подчерта, че обхватът на толсистемата е 30 на сто, докато в Европа е между 1 и 7%. Браншови организации на такситата имаха среща с министъра на транспорта Росен Желязков. Те са настояли както има рамка на тарифите - минимална и максимална, така да се въведе и за таксите. Става въпрос за началната такса, за повикване и за престой на таксито. Поискали са още мерки срещу нерегламентираните таксита. Искат, когато таксито е с клиент, шофьорът да има право да кара в бус лентата. От бранша поясниха, че само една тяхна организация ще участва в протеста - Национален таксиметров синдикат. Те подкрепяли исканията, но не протестирали.", "date": "2020.01.07", "title": "От 13 януари камиони, автобуси и таксита няма да возят пътници и\nстоки, искат по-евтини толтакси (Обзор)"}
{"url": "https://www.24chasa.bg/novini/article/8047288", "text": "Чули сме всички предложения на превозвачите. Отстъпката, която направихме от първоначално представените обхват и тарифи, е доста сериозна. Това каза министърът на регионалното развитие и благоустройството Петя Аврамова в предаването \"Още от деня\" на  . \"Това, което ние направихме като отстъпки от първоначално представените обхват и тарифи, е доста сериозна отстъпка. Направили сме отстъпка и в обхвата от първоначалните 10 800 км - вече са 6050, магистрали и първи и втори клас частично\", каза Аврамова. Тя коментира и въпроса дали ще подаде оставка от заемания пост. \"Това дали аз трябва да си подам оставката и дали имам виновност в случая за формирането на таксите и обхвата на тарифите и в тола може да го прецени един човек и той се казва Бойко Борисов, който е премиер на България. Ако той прецени, че аз с предлагането на таксите и обхвата не съм се справила и че целият екип, който е работил по тези такси, не е предложил най-удачните, аз бих се съобразила с неговото мнение\", каза Аврамова. По въпроса тя каза още, че може да носи отговорност. \"Аз съм човек, който знае как се носи отговорност, така че за мен оставката е най-малкият проблем в създалата се ситуация. Но не мога да не отбележа странното за мен съвпадение, че всички в един момент искат оставката на регионалния министър, независимо кой е той. Дори превозвачите първото искане, което обявиха публично, беше първо за оставката на регионалния министър и след това искания вече за обхвата и за тарифите\", коментира. По думите ѝ, вторачването в оставката на един министър едва ли би променило по някакъв начин ситуацията. \"За мен е по-важно да обединим усилия и това правим в момента като държава, като министерство, да се справим с кризата в Перник по най-добрия начин и да облекчим състоянието, в което се намират хората там\", допълни Аврамова.", "date": "2020.01.07", "title": "Аврамова: Направихме сериозна отстъпка на превозвачите"}
{"url": "https://www.24chasa.bg/novini/article/8047393", "text": "НАТО ще изтегли временно част от служителите си в Ирак, след като преустанови мисията си за обучение на иракските сили в резултат на силното напрежение между Вашингтон и Техеран заради убийството на иранския генерал Касем Солеймани, предадоха световните агенции, съобщи БТА. \"Взимаме всички необходими предпазни мерки, за да защитим нашите служители. Това включва и временно преместване на част от тях на друго място - в Ирак или извън страната\", заяви неназован представител на алианса. Той обаче допълни, че НАТО ще запази присъствието си в Ирак. Мисията на НАТО в Ирак включва няколкостотин съветници, обучители и помощен персонал, както от страните членки, така и от партньорски на алианса страни. Тя е съставена от военни и цивилни, припомня Ройтерс. НАТО още на 4 януари беше принуден да преустанови всички дейности, свързани с мисията й в Ирак заради опасения за безопасността на служителите в нея. На следващия ден иракските депутати приеха резолюция с искане чуждите военни да напуснат Ирак. Великобритания иска да запази военните си в Ирак, но ще се изтегли от страната, ако Багдад го поиска, заяви днес британският външен министър Бен Уолас, предаде Ройтерс. В парламента той каза, че Великобритания ще зачита суверенитета на Ирак, че ще се опита да убеди иракчаните, че е в техен интерес британските военни да останат там. Но ако Багдад поиска те да напуснат, това е негово право и Великобритания ще го уважи. Франция няма намерение да изтегля военните си, които сега се намират в Ирак за обучение на иракските им колеги, предаде Франс прес, като се позова на френски правителствен източник, пожелал анонимност. \"След събитията, станали в Багдад, ние още миналия петък засилихме нивото на защита на нашите военни, разположени в Ирак. Направено е всичко, за да се гарантира тяхната сигурност\", написа по-рано днес в Туитър френската министърка на въоръжените сили Флоранс Парли. \"Приоритетът днес е същият като вчера и трябва да бъде същият и утре: борба срещу Даеш. Успокояването на напрежението между Ирак и в региона е необходимо: международната антиджихадистка коалиция трябва да може да продължи мисията си\", допълни тя. Франция е част от антиджихадистката коалиция, оглавена от Вашингтон, и има около 200 военни в Ирак, от които 160 обучават иракски военни, според данни на френския генерален щаб. В Близкия изток Франция има общо 1000 военни, които са част от антиджихадистката коалиция. По-рано днес германската армия обяви, че изтегля част от разположените си в Ирак войници.Те ще бъдат предислоцирани в Йордания и Кувейт заради напрежението в региона.", "date": "2020.01.07", "title": "НАТО ще изтегли временно част от служителите си в Ирак"}
{"url": "https://www.24chasa.bg/novini/article/8047446", "text": "Лидерът на венецуелската опозиция Хуан Гуайдо положи днес клетва като председател на венецуелския парламент, в който опозицията има мнозинство, предаде Франс прес, цитирана от БТА. Гуайдо беше преизбран на поста на 5 януари в хаотична обстановка. Тогава той и депутати от опозицията не успяха да влязат в пленарната зала, където трябваше да се гласува за нов парламентарен председател. Силите на президента Николас Мадуро им попречиха да стигнат до сградата. Затова Гуайдо и 100 депутати от опозицията се събраха в редакцията на един от венецуелските вестници и там се състоя гласуването за неговото преизбиране. През това време социалистите поеха контрола върху заседанието в парламента и подкрепиха Луис Пара - депутат, изгонен неотдавна от опозицията, който се самопровъзгласи за председател на парламента. САЩ и ЕС заявиха, че продължават за считат Гуайдо за председател на парламента. Днес полагането на клетва от Гуайдо също протече хаотично. Първо силите на реда попречиха на Гуайдо да влезе в сградата на парламента, където течеше парламентарното заседание, ръководено от Луис Пара. Когато Пара слезе от председателската трибуна, Гуайдо и опозиционни депутати успяха да влязат в сградата и в пленарната зала. Депутатите изпяха химна, а после Гуайдо положи клетва. Когато Гуайдо се качваше на трибуната, за да положи клетва, в пленарната зала спря токът. Тогава депутатите извадиха телефоните си, за да осветят част от залата.", "date": "2020.01.07", "title": "Хуан Гуайдо положи клетва като шеф на парламента на\nВенецуела"}
{"url": "https://www.24chasa.bg/novini/article/8047406", "text": "Полицията задържа бащата, дал шише бира на 2-годишния си син. “Бутилката беше празна, а това, което наричат неадекватно поведение, са танцувалните умения на детето ми”, заяви пред “24 часа” 28-годишният Георги Николов минути след като бе пуснат от ареста, където престоя час. Прокуратурата обвини родителят, който е криминално проявен, в неполагане на достатъчно грижи за невръстния Тони. Видео, на което момченцето държи бирена бутилка, а хора около него го окуражават, бе качено в социалните мрежи преди 3 дни. То възмути потребителите на фейсбук, защото детето изглеждаше неадекватно. От Главна дирекция “Национална полиция” издириха бащата Георги и го арестува. Пуснали го почти веднага, а екип на “24 часа” го завари в с. Джурево, община Правец, на път за магазина, за да вземе храна за 5-те си деца. “Дойдоха трима полицаи в понеделник вечерта тук, в Джурево. Съвсем възпитано ми се представиха и казаха, че трябва да отида с тях в районното в Правец”, разказа мъжът. Обясни, че не са му слагали белезници. В Правец го разпитвали 1 час. Сред въпросите били Георги обяснил, че детето само я взело, и бил категоричен, че била празна. Посочил, че неговите съседи заснели видеото, защото той им казал. “Беше първият път, в който Тони взема бутилка. В нея нямаше бира, само пяна”, казва бащата. Той твърди, че именно заради това всички окуражавали детето да я надигне. На клипа се виждат странни, неадекватни движения на момченцето, сякаш е пияно. Според баща му детето просто танцувало. Самото видео било заснето на сватба. Качено е във фейсбук от съсед на Георги, който на следващия ден заминал за Виена. Комшията много помагал за отглеждането на момченцето, карал го до Ботевград за задължителните детски прегледи. Тони е най-малкият в семейството на Георги и съпругата му Галя. Те имат още 3 момчета и 1 момиче. “Големият ни син ходи на училище в селото, втори клас е. Имаше 4 по смятане и беше много тъжен. Затова седна да учи повече”, разказва Георги, който се гордее, че синът му се старае. Другите му деца освен Тони ходят на детска градина, а грижите за малкия си поделят с майка му. “Нямаме кола, сутрин е лесно да заведем децата, но следобед, като ги вземаме, те са уморени, а трябва да качват баира. Затова понякога ходя с каручката”, обяснява Николов. Той има едно конче, на име Хари. “Много е дружелюбно, а Тони обича да му дава сено”, казва бащата. Никога не е работил на трудов договор. “Като ме викнат, ходя я по строежи, я да насека дърва”, посочва как се препитава мъжът. С Галя вземат и 460 лв. социални помощи за петте си деца. Социалните пък веднъж месечно раздавали памперси, а за Коледа имало и играчки за децата. Именно с тях е свързано най-голямото притеснение на семейството. казва Галя. Обяснява, че вече ходила при тях, след като излязъл клипът. Оттам ѝ казали да не се повтаря, а тя ги уверила, че бутилката била празна. Сега те ще отидат в дома на семейството, за да видят в какви условия живее. Георги, Галя и децата им обитават малка къща с една стая и коридор. “Правим ремонт, в момента сме повече в коридора, но всяко дете си има отделно легло”, казва Георги. Големият му син пък живеел при баба си. “Аз съм го отгледала, но момчето всеки ден е при майка си и баща си, даже там са му дрехите”, казва бабата. “Благодарни сме на кмета, който много ни помага. Казва ни за всякакви програми, а ние гласуваме за него, без някой да ни дава пари”, твърди Георги. Мъжът има криминално досие за няколко сбивания. “Да, бил съм се, но никога не съм крал”, признава той. Не е осъждан. Сега районната апрокуратура в Ботевград го е обвинила, че не е положил достатъчно грижи за Тони. Ако бъде признат за виновен, Николов може да получи до 3 години затвор и обществено порицание. От държавното обвинение не са му наложили мярка за неотклонение.", "date": "2020.01.07", "title": "Задържаха бащата, дал бирена бутилка на дете на 2 годинки. Той: Беше празна (Видео)"}
{"url": "https://www.24chasa.bg/novini/article/8047504", "text": "Първата партида от изпечени в космоса бисквити се върна на Земята заедно с мускулестите мишки и други експерименти, съобщи Асошиейтед прес, цитирана от БТА. Учените ще изследват бисквитите с шоколадовите парченца, изпечени в специалната фурна за нулева гравитация точно преди Коледа. Фурната пристигна на Международната космическа станция заедно с готово тесто. В нея бяха изпечени една по една пет бисквити. С кораба пристигнаха и 40 мишки, от които осем бяха модифицирани генетично, така че да имат два пъти повече мускулна маса. Някои от немодифицираните мишки натрупаха мускули в космоса за целите на изследването, а други ще трябва да влизат във форма след кацането. \"Много се притесняваме за мишките и се радваме, че се върнаха\" - каза д-р Ли Се Джин от лабораторията \"Джаксън\" в Кънектикът.", "date": "2020.01.07", "title": "Корабът \"Дракон\" върна на Земята опечени в космоса бисквити и \"силни\" мишки"}
{"url": "https://www.24chasa.bg/novini/article/8047216", "text": "Тръгва обществено допитване да се въведе ли зелена зона и в столичния район “Изгрев”. Както “24 часа” писа, от юни зелената зона може да се разшири с 6300 места - 5500, които ще обхванат почти целия район “Слатина”, и 800 в участък при пазара “Иван Вазов”. В “Изгрев” обсъждането ще е на 8 февруари. Идеята е паркирането да стане платено и в 3-те квартала там - “Изток”, “Изгрев” и “Дианабад”. “Районът е силно презастроен, а инфраструктурата не е проектирана за толкова автомобили. Имаме сериозен проблем с паркирането. Заради двете метростанции се превръщаме в буферен паркинг. В “Слатина” също тече процедура за въвеждане на зелена зона и ако това стане, колите ще се преместят при нас”, обясни кметът на “Изгрев” Делян Георгиев. Съкварталците му засега били разделени по въпроса, затова “решението ще е трудно”. Той ще инициира и социологическо проучване, за да събере повече мнения.", "date": "2020.01.07", "title": "Обсъждат зелена зона и в целия столичен район “Изгрев”"}
{"url": "https://www.24chasa.bg/novini/article/8045268", "text": "Над 50 души са били стъпкани до смърт от многохилядната тълпа, събрала се за участие в погребалната процесия в Иран на генерал Касем Солеймани, убит в петък при американски въздушен удар в Ирак, предадоха световните агенции, като се позоваха на държавни медии. 212 човека са били ранени в трагедията, разиграла се в Керман - родния град на Солеймани. Няколко от тях са в тежко състояние, каза представител на местните власти, предава БТА. Стотици хиляди хора се включиха в погребалното шествие, което бе предавано на живо по иранските телевизии. Днешният ден бе обявен за неработен в Иран, за да бъде почетена паметта на Касем Солеймани. Множеството в Керман се насочи от центъра на града към Гробището на мъчениците, където е предвидено да бъдат положени тленните останки на висшия ирански военен. В един момент е настъпила паника, при която са били стъпкани много хора. Погребението на Солеймани бе отложено, тъй като ковчегът с тленните му останки не може да премине през множеството, за да стигне до гробището. Властите не са обявили кога ще се състои то.", "date": "2020.01.07", "title": "Над 50 загинали и 200 ранени, отложиха погребението на Солеймани (Снимки)"}
{"url": "https://www.24chasa.bg/novini/article/8045802", "text": "Правителството на САЩ предупреди корабите в района на Близкия изток, че има \"възможност от действия на Иран против американски мореплавателни интереси\" в региона, предадоха Асошиейтед прес и БТА. Предупреждението е аргументирано с нарасналото ниво на заплаха след американския въздушен удар в Багдад, при който беше убит иранският генерал Касем Солеймани. Миналата година в региона бяха нападнати петролни танкери с мини. САЩ приписаха тези нападения на Иран. Техеран отрече да е замесен в атаките, въпреки че конфискува петролни танкери в района на стратегически важния Ормузки проток, през който преминават 20 процента от световните доставки на суров петрол, отбелязва АП.", "date": "2020.01.07", "title": "САЩ: Корабите в района на Близкия изток\nда внимават за действия на Иран"}
{"url": "https://www.24chasa.bg/novini/article/8045769", "text": "След края на сплотяващия семействата коледен и новогодишен период настъпва януари - месецът на изневерите и разводите, твърдят резултатите от проучване, направено във Великобритания. Допитването сред потребители на сайта за извънбрачни запознанства Illicit Encounters отчита повишение с 37 процента на регистрациите през първия месец от годината. Анализаторите отбелязват че тази седмица 50 000 души ще започнат афери, а до края на месеца броят на кръшкачите ще се увеличи до 120 000, пише в. \"Дейли стар\". Изневерите често водят до раздели и разтрогване на бракове. Денят на развода - 6 януари, когато най-много хора решават да се разделят с партньорите си, отмина, но статистиката сочи, че като цяло през януари се подават с 24 процента повече молби за разтрогване на брака. Причината е, че след отминаването на празниците двойките решават, че е време да разрешат проблемите в отношенията си, допълва БТА.", "date": "2020.01.07", "title": "Януари е месецът на изневерите и разводите"}
{"url": "https://www.24chasa.bg/novini/article/8045851", "text": "Британски учени установиха, че викингите са изчезнали от обширните площи на Гренландия през 15 век след свръхулов на моржове заради бивните им, предаде Франс прес. Агенцията цитира проучване на екипа на Джеймс Барет от университета в Кембридж. Островът е бил населен от инуитите още преди 3000 години, но те са го напуснали поради суровия климат, предава БТА. След това по тези земи се появява норвежкият викинг Ерик Червения, който неправилно е считан за основател на първата колония в Гренландия през 11 век. Островът е бил населяван от викингите до 15 век, след което те тайнствено изчезват оттам. Досега се предполагаше, че те са напуснали Гренландия заради \"Малката ледена епоха\" и са потърсили по-щадящи условия за живот. Но според новото проучвано на специалиста от университета в Кембридж това е станало заради свръхулова на моржове. Изследвайки множество средновековни артефакти учените стигнали до извода, че цялата слонова кост в Европа в продължение на векове произлизала от бивните на моржовете, които са били достъпни за ловуване единствено от скандинавските колонии в югозападната част на Гренландия. Това е била единствената износна стока на викингите, за да могат да получат в замяна желязо и дървен материала. Интензивният добив на бивни унищожил моржовите популации, като в същото време цената на слоновата кост в Европа спаднала, заради евтин внос от Африка. Това допълнително навредило на моржовите популации.", "date": "2020.01.07", "title": "Викингите в Гренландия са изчезнали заради\nсвръхулова на моржове"}
{"url": "https://www.24chasa.bg/novini/article/8045868", "text": "Турската полиция е задържала седем души, заподозрени за връзки с \"Ислямска държава\", при операция в окръг Измир /Западна Турция/, предаде в.\"Хюриет дейли нюз\". Петима от задържаните са сирийци, които са влезли в Турция от зоните на конфликт. Заподозрените са били в контакт с хора в зоните на конфликт и са планирали терористични атаки, според полицията. Полицията е осъществила антитерористичната операция за залавяне на заподозрените в центъра на град Измир и в град Тире в същия окръг, предава БТА. Същевременно полицията в Анкара е задържала днес 10 души, заподозрени за връзки с Фетхуллахистката терористична организация /ФЕТО/, която според турските власти стои зад опита за преврат през юли 2016 г. Арестите са предприети, след като главната прокуратура в Анкара е издала заповеди за арест за 20 души, заподозрени за връзки с ФЕТО. При отделно разследване в окръг Коня /Централна Турция/ прокуратурата е издала заповеди за арест за 10 души, заподозрени за връзки с ФЕТО. Полицията е задържала петима от тях, обвинени за използване на мобилното приложение Байлок /ByLock/. Смята се, че приложението е ползвано за подготовката и реализирането на опита за преврат.", "date": "2020.01.07", "title": "Задържаха 7 заподозрени за връзки с\n\"Ислямска държава\" в Турция"}
{"url": "https://www.24chasa.bg/novini/article/8045867", "text": "До 20 ч. местно време днес няма да се извършват полети от и за истанбулското летище Сабиха Гьокчен, съобщи турската телевизия НТВ. Работата на летището бе преустановена тази сутрин, след като  . При инцидента нямаше загинали или ранени. Инцидентът стана в 9.43 ч. сутринта (8.43 ч. бълг. време). Първоначално бе съобщено, че полети няма да се извършват до 11,20 ч. Самолетът е извършил полет от Шарджа (Обединени арабски емирства). В изявление на истанбулското валийство бе посочено, че в самолета е имало 164 пътници, които са били евакуирани безпроблемно. В изявлението се казва още, че инцидентът е станал след приземяването на самолета заради лошите метеорологични условия - силен дъжд и ураганен вятър. Авиокомпанията Пегасус съобщи, че в момента се води разследване.", "date": "2020.01.07", "title": "До 20 ч. няма да работи истанбулското летище Сабиха Гьокчен"}
{"url": "https://www.24chasa.bg/novini/article/8045847", "text": "Австралийските горски пожари, последвали рекордна суша, бушуват месеци наред. Те причиниха масово унищожение по отношение на пари и ресурси, както и десетки човешки жертви. Учени и експерти по опазване на дивите животни твърдят обаче, че пораженията върху животинския свят са още по-тежки. Стотици горски пожари в Източна и Южна Австралия причиняват истинско изтребление на коренните животински видове, които или загиват, или популацията им намалява поради загубен хабитат, глад или разселване. През последните дни масово споделяни снимки на жадни и изтощени коали, които получават вода от велосипедист или шофьор, породиха огромен интерес в целия свят към влиянието на горските пожари върху животните. \"Най-страшните са онези, на които ги виждаш как седят на земята, сгушени\", казва Джон Грант, говорител на доброволческата Служба за информация, спасяване и образование за дивата природа (Wildlife Information Rescue & Education Service - WIRES), наброяваща 2600 членове. \"Те няма да се възстановят, защото са вдишали толкова много горещ въздух и дим. Не са мъртви, но няма и да оцелеят\", казва той. Досега над 7 милиона хектара земя, които се равняват на площта на Чешката република, вече са изгорели в цялата страна от началото на сезона на горските пожари през септември. Над 800 милиона коренни животни са пострадали или са загинали в пламъците в Нови Южен Уелс - най-тежко пострадалия щат, където около 5 милиона хектара земя вече са изгорели, според преподавателя Крис Дикман, еколог от университета на Сидни. Във Виктория, където над 1 милион хектара земя вече са изгорели, според оценките \"до 500 милиона животни, включително критично застрашени видове, вече са загинали в горските пожари\", заяви пред журналисти изпълнителният директор на зоопарка на Виктория Джени Грей. Според Сю Аштън, директорката на единствената в страната Болница за коали в пострадалия от горските пожари град Порт Маккуори, десетки хиляди коали са загинали в цялата страна. \"Само в нашия район са умрели стотици коали. В малката територия, където от дълго време изучаваме популацията, са загинали 350, или две трети от популацията. Има десетки хабитати на малката популация на коали в цялата страна и много от тях са превърнати в пепел\", каза Аштън за ДПА. Грант споделя, че ситуацията на терен е \"изключително печална\" докато те се опитват да спасят и лекуват животни, пострадали от горските пожари. \"Виждаме животни, страдащи от обезводняване, изтощение и изгаряния\", казва той. Доброволците от неговата организация, имотите на част от които също са пострадали от огъня, са приели хиляди птици - много от които падали от небето от изтощение, както и кенгура, валаби, вомбати, коали, летящи катерици и опосуми. \"Много майки изхвърлят малките от торбите на корема си, за да се спасят. Разтревожени сме за следващото поколение. През декември получихме 20 000 телефонни обаждания за помощ. Не сме научна организация, но щетите и унищожението на животни и техните хабитати са безпрецедентни. Това е \"неизследвана територия\", признава той. Юън Ричи, преподавател по екология и съхраняване на дивата природа в университета Дийкън, смята, че е \"твърде рано да се прецени пълния размер на щетите на тези пожари върху видовете, но като се има предвид огромния им размер и сила и че продължават да горят в много райони, вече застрашени видове може вече са отвъд прага на изчезването, а някога относително обичайни и по-изобилни видове може би вече са уязвими. Имаме големи опасения за много видове, типични за дъждовни гори, които обикновено не преживяват пожари и затова не са особено устойчиви\". Над 150 хектара земя вече са изгорели на Остров Кенгуру в Южна Австралия. Местни служители, работещи по опазването на дивата природа, смятат, че половината от животните, включително коали, вече са умрели или ще умрат. Коалите на остров Кенгуру бяха единствените, незасегнати от болестта хламидия, засегнала над половината от популацията им другаде в страната. Сам Мичъл, съсобственик на Парка на дивата природа на остров Кенгуру, цитиран от местен вестник в Аделаида, твърди, че пожарите може би са избили около половината от 50-хилядната популация на коалите.", "date": "2020.01.07", "title": "Коалите и кенгурата в Австралия изхвърлят малките от торбите, за да се спасят"}
{"url": "https://www.24chasa.bg/novini/article/8045958", "text": "49-годишният карабинер Масимо Пирас, който през август 2018 г. спаси от избухнал пожар на тангенциалния път в Болоня осем български ученици, беше тежко ранен. Той пострада при грешна маневра при приземяване с парашут в Молинела, до Болоня, на 6 януари. Баща на две деца и родом от Нуоро, Пирас стана известен в цяла Италия след геройската си постъпка по извеждането на осем български деца от пътя, на който експлодира цистерна. Българските ученици се озоваха на тангенциалното шосе, тъй като бяха на екскурзия с автобус, минаващ точно там. Пирас пръв се впусна и ги спаси от огнения ад, при който те получиха изгаряния. След това бяха настанени в болници, където престоя и самият Масимо Пирас. През 2018 г. той беше награден за постъпката си от генералния консул на България в Милано. През май миналата година той беше награден по същите причини и от президента на Италия Серджо Матарела със златен медал за гражданска доблест. Както съобщиха италианските медии, на 6 януари Пирас извършил спускане с парашут, който се отворил нормално. Няколко метра преди приземяването си в близост до езеро, Пирас вероятно е извършил грешна маневра и се е разбил в земята, след което изгубил съзнание. Състоянието му е много тежко.", "date": "2020.01.07", "title": "Пострада тежко карабинерът, спасил 8 българчета при пожар в Болоня"}
{"url": "https://www.24chasa.bg/novini/article/8045984", "text": "Утре, 8 януари, в Конгресния център Халич /на брега на Златния рог/ в Истанбул ще се състои церемония по пускането в експлоатация на газопровода \"Турски поток\", който ще пренася руски природен газ по дъното на Черно море през Турция до Европа. Руският президент Владимир Путин пристига в Истанбул специално за участие в церемонията, която ще бъде ръководена от турския президент Реджеп Тайип Ердоган. Министър-председателят  , за да присъства на церемонията по стартирането на наземната част на газопровода, наричан в България \"Балкански поток\". Медии съобщиха, че Борисов е бил поканен лично от Ердоган, както за официалната церемония, така и да присъства на срещата между него и Владимир Путин, която ще се състои в рамките на утрешната програма. Според турските медии Ердоган и Путин освен енергийните проблеми се предвижда да обсъдят обстановката в региона на фона на ескалацията на напрежението във връзка с ликвидирането на иранския генерал Касем Солеймани от САЩ. Сирийската криза и по-специално изострянето на ситуацията в Идлиб, откъдето Турция алармира за нова мигрантска вълна, също се предвижда да бъде сред приоритетните предмети в разговора. Очаква се лидерите на Турция и на Русия да отправят важни послания във връзка със сигурността на региона, както и по отношение на развитието на двустранното сътрудничество. \"Турски поток\" тръгва от руския град Анапа и се състои от две линии /тръби/ всяка с дължина по 935 км и достига до терминала в турския град Къйъкьой на брега на Черно море. Газопроводът, който ще пренася директно руския газ към Турция бе приведен в готовност за подаване на горивото на 31 декември 2019 г. По двете тръби, всяка от които с капацитет 15,75 млрд. куб.м, ще се доставя общо 31,5 млрд. куб.м. руски газ. Едната тръба ще осигурява газ за Турция, а по втората тръба ще тече газ към Европа. Турски енергийни експерти определят \"Турски поток\" като стратегически обект на страната, който ще й осигури важна позиция в енергийната сигурност в Европа. \"Тръбата Турски поток-1 превръща Турция в начален купувач на руския газ, което ще премахне евентуалните рискове, каквито може да се появят при транзитиране. След окончателното приключване на проекта /предвидено е той да се осъществи на три етапа/ снабдяването с природен газ на Турция ще бъде гарантирано дори в случаи на евентуална дестабилизация в района\", посочват те. \"Нашите очаквания са, че пускането в експлоатация на \"Турски поток\" ще активизира газовия пазар през 2020 г.,\" заяви Елиф Дюшмез Тек, експерт в енергийната компания Делойт (Deloitte) Турция. По думите й финализирането на споразуменията по интерконекторите за взаимосвързване с мрежите на България и Гърция ще засили търговията на Турция с европейските пазари на природен газ.", "date": "2020.01.07", "title": "Ердоган поканил лично Борисов на срещата за \"Турски поток\" с Путин"}
{"url": "https://www.24chasa.bg/novini/article/8046019", "text": "Тел Авив \"сринат на прах\"? В израелската метрополия жителите не се впечатляват от заплахите, отправени от ирански представител в момент, когато Израел е въвлечен в ескалация между своя враг Иран и американския си съюзник. Времето е хубаво, небето е синьо и Низан Кац, жител на Тел Авив, се съмнява, че яростните закани на Мохсен Резаи (бивш командващ корпуса на Гвардейците на Ислямската революция, сега секретар на Съвета за целесъобразност - ключов пост в иранската политическа система), ще се реализират. В неделя, в разгара на словесната ескалация след американския удар, който уби иранския генерал Касем Солеймани, Мохсен Резаи обяви, че Иран ще си отмъсти на Израел, ако САЩ начело с президента Доналд Тръмп ударят ирански обекти. \"Вие написахте в Туитър, че ще атакувате отново, ако Иран си отмъсти?\", обърна се Резаи към Тръмп. \" Бъдете сигурен, че (тогава) Иран ще срине на прах Хайфа и израелските градове по такъв начин, че Израел да бъде изтрит от лицето на планетата\", закани се той. \"Ако Америка предприеме и най-малката стъпка след нашия военен отговор, ще сринем на прах Тел Авив и Хайфа\", каза още Резаи в Туитър. В Израел изявленията му веднага предизвикаха дебати на телевизионния екран, но властите \"запазиха радиомълчание\", може би за да не наливат масло в огъня. \"Не се страхувам от иранската заплаха. Израел е много по-могъщ, ако настъпи конфронтация, Иран е този, който ще изгуби. Освен това, няма да има никаква конфронтация между Израел и Иран, защото нямаме обща граница\", казва Кац. \"Предполагам, че иранците няма да ни нападнат, защото имат проблеми преди всичко с американците, нищо че ни мразят от години. Освен това можем да се защитим\", допълва Бени, който с каска и слънчеви очила се разхожда с велосипеда си по морския бряг. В началото на войната в Залива, през януари 1991 г., силите на Саддам Хюсеин изстреляха от Ирак (страна, която няма обща граница с Израел) ракети \"Скъд\" по Тел Авив и Хайфа - два големи крайбрежни израелски града, причинявайки паника, но не и жертви. Израел няма граница с вражески Иран, но граничи с Ливан, Сирия и ивицата Газа. Водачът на ливанското движение Хизбула Хасан Насралла, съюзник на Иран, призова за възмездие не срещу Израел, а срещу \"американското присъствие в региона\". Колкото до ивицата Газа, палестинското ислямистко движение Хамас, което има споразумение за прекратяване на огъня с Израел, осъди американския удар по иранския генерал Солеймани, но въпреки това не призова за отмъщение. Същевременно лидерът на Хамас Исмаил Хания пристигна в Техеран, където според източници от движението смята да остане няколко дни, за да поднесе съболезнования и да разговаря с високопоставени ирански представители. Според доклад на Националния институт за изследвания в сигурността - изследователски център към университета на Тел Авив, израелските власти се подготвят за \"различни сценарии\" - от ескалация до (пряка) конфронтация със САЩ, в която може да бъде въвлечен Израел. Атака срещу израелски градове би била \"огромна провокация, способна да предизвика мащабен военен конфликт с Израел\", смята Орна Мизрахи, аналитик от института. \"Не вярвам, че Иран търси точно това в момента\", казва тя. Премиерът Бенямин Нетаняху заяви лаконично, че подкрепя \"правото на законна самоотбрана\" на САЩ, след като американците бяха убили генерал Солеймани, архитект на операциите на Иран в чужбина и отколешен враг на Израел. \"Израелското правителство хладнокръвно запазва мълчание пред лицето на заплахата. Става дума за добре пресметната стратегия на гъвкавост, понеже кабинетът не иска да зависи единствено от решенията, които ще вземе Вашингтон\", анализира Рашел Суиса, експерт по проблемите на сигурността от университета на Хайфа. \"Във войната има само губещи и в даден момент вцелият свят ще прояви здрав разум и нищо няма да се случи\", смята тя.", "date": "2020.01.07", "title": "Иран: Ще сринем на прах Тел Авив. Израел: Не се страхуваме"}
{"url": "https://www.24chasa.bg/novini/article/8046013", "text": "24 фирми са получили покана за участие в конкурса за доставка на дронове за Българската армия. Около 25 милиона лева е стойността на поръчката, която е била обявена в последните работни дни на 2019 г., предава  . Министерството иска да купи 14 дрона, 2 от които с максимален обхват от 120 км. Ведомството очаква първите 4 дрона тази година, а последната доставка трябва да е през 2024 г. Сред поканените фирми има български, израелски, американски и европейски. Част от компаниите са участвали в предишни проекти за модернизация на армията. Крайният срок за отговори е средата на февруари Планове за производство на дронове има и в многомилионния проект за нови изтребители за армията, но до момента няма повече конкретика. Миналото лято специалните сили използваха при последното учение дрон за разузнаване, а по думите на бригаден генерал Явор Матеев, който е и командир на съвместното командване за специални операции, дроновете могат да се използват и от други структури в армията.", "date": "2020.01.07", "title": "24 фирми са поканени на конкурс за доставка на дронове за армията"}
{"url": "https://www.24chasa.bg/novini/article/8045527", "text": "Хиляди домове са разрушени, десетки загинаха и половин милиард животни са мъртви в резултат на зловещите горски пожари в Австралия. Властите в страната казват, че този огнен ад може да продължи поне още месец, което ще доведе до катастрофални загуби на животи. И съдейки по предишни апокалиптични пожари, учени предупреждават, че може да настъпи масово изчезване на видовете в Австралия и да са нужни милиони години за възстановяване на баланса в природата и животинския свят. Според специалистите ситуацията много наподобява на сблъсъка на астероид със Земята, довел до изчезването на динозаврите преди 66 милиона години. Както тогава, така и сега, ще е изключително трудно за много видове да оцелеят, предаде Express.co.uk. След апокалиптичния сблъсък тогава 75% от видовете по цялата планета изчезват заради мрака и студа, които настъпват на Земята, както и пожарите, които не оставят и кътче от земната повърхност недокоснато. \"Всяко едно животно, по-голямо от домашна котка, е обречено, ако не може да плува, да се заравя под земята или да лети\", коментира професор по еволюционна биология в Австралия Майк Лий. Това означава, че всеки типичен представител на животинския вид по тези ширини като кенгуру и коала е застрашен от масово изчезване, ако огнената стихия продължи със същото темпо и сила. \"Докато пожарите в Австралия се разглеждат като регионален проблем, а не глобален, и не се счита, че катастрофата е толкова опасна, колкото изчезването на динозаврите преди 66 милиони години, последствията ще бъдат ужасяващи в дългосрочен план\", казва още професорът. Той допълва, че това явление може да предизвика появата на съвсем нови видове по земята, подобно на възхода на бозайниците след изчезването на динозаврите.  Огромните мащаби на последствията от настоящия огнен ад все още не са изцяло изяснени. В същото време над 10 000 камили могат да бъдат застреляни от хеликоптери, тъй като пият твърде много вода от засегната от суша в Южна Австралия, съобщава \"Индипендънт\". Професионални стрелци ще започнат да обстрелват животните в сряда след заповед от лидери в австралийски район с местно управление.  Жители се оплакват, че навлизат навсякъде в имотите им и нанасят щети в търсенето на какъвто и да е водоизточник. \"Камилите събарят оградите, вилнеят из къщите ни\", коментира представител на местните власти пред The Australian. \"Това води до значителни инфраструктурни щети и опасност за живущите. Някои камили умират от жажда или се прегазват в устрема си да стигнат до вода. Така мъртвите животни замърсяват водоизточници и културни обекти\". Очаква се операцията по отстрелването на камили да продължи 5 дни. Труповете на животните ще бъдат оставени да изсъхнат, преди да бъдат изгорени или погребани, предава ABC News. Камилите са докарани от Индия и Афганистан в Австралия през 19 век. Ако не бъдат отстреляни, техният брой ще се удвоява на всеки 8-10 години.       ", "date": "2020.01.07", "title": "Биологичен Aрмагедон: Животните в Австралия изчезват като динозаврите (Снимки)"}
{"url": "https://www.24chasa.bg/novini/article/8046075", "text": "С решение на ВКС окончателно са осъдени извършителите на грабеж, придружен с убийство в град Левски, съобщиха от прокуратурата. За престъпленията И. З. и В. Н. са осъдени на доживотен затвор, а Т. М. - на 20 години лишаване от свобода. По същото дело Н. М. е осъдена на 3 години лишаване от свобода с 5 години изпитателен срок. Обвинителният акт бе внесен от Окръжна прокуратура - Плевен. Делото бе разгледано от три съдебни инстанции. Съдът призна И. З., Т. М. и В. Н за виновни. На 30 декември 2016 г. в гр.Левски те в съучастие са отнели със сила от дома К. И. и Г. И. от гр.Левски златни накити и чуждестранна валута и 38 294,35 лева - обща стойност 92 259,75 лв. При грабежа е извършена тежка телесна повреда на Г. И. и убийство на К.И. Подсъдимите са осъдени и за това, че са влезли в жилището с употреба на сила нощем. Обвиняемата Н. М. също е призната за виновна. На 30 декември 2016 г. в с. Павел, обл. Велико Търново с цел да набави за себе си и за В. Н. имотна облага тя укрила откраднатото - пари и златни накити - на стойност 88 359,75 лв., а на 13 януари 2017 г. в гр. Плевен спомогнала да бъдат отчуждени чужди движими вещи - сумата от 20 000 лв., чрез закупуване на лек автомобил. Тя знаела, че вещите са придобити от В. Н. чрез престъпление - укривателството според закона е в големи размери.", "date": "2020.01.07", "title": "Доживотен затвор за извършители на грабеж и убийство в Левски"}
{"url": "https://www.24chasa.bg/novini/article/8046076", "text": "Министър-председателят Бойко Борисов поздрави Себастиан Курц по повод встъпването му в длъжност начело на новото правителство на Австрия. Това съобщиха от пресцентъра на Министерския съвет. В поздравителния си адрес до Курц премиерът Борисов изтъква отличните двустранни отношения между България и Австрия и активния политически диалог на всички нива.  „Австрия е традиционно важен политически и икономически партньор на България. Нашите две страни развиват конструктивно сътрудничество и имат близки позиции по редица важни въпроси от дневния ред на Европейския съюз“, отбелязва още българският министър-председател. Премиерът Борисов изразява увереност, че в рамките на втория мандат на Себастиан Курц като федерален канцлер, България и Австрия ще продължат да надграждат приятелските си отношения и ще работят съвместно по редица теми, включително европейската перспектива на Западните Балкани.", "date": "2020.01.07", "title": "Борисов: Австрия е важен политически и икономически партньор на България"}
{"url": "https://www.24chasa.bg/novini/article/8046133", "text": "Министерството на туризма започва процедура по заличаване на регистрацията на общо 35 дружества, регистрирани като туроператори от Националния туристически регистър (НТР). Причината е, че компаниите не са представили задължителна застраховка „Отговорност на туроператора“, което е изрично условие за извършване на туроператорска дейност. Според Закона за туризма всички дружества, предоставящи туроператорски услуги,трябва да имат активни полици, сключени със застраховател по смисъла на Кодекса за застраховането и предоставени на министъра на туризма за вписване в НТР. Законът не предвижда възможност регистриран туроператор временно да спира дейността си и да няма валидна сключена застраховка. Действията по заличаване се предприемат съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и представители на сдружения на туроператори и туристически агенти. Основна част от дружествата, чиято регистрация ще бъде прекратена, са със седалища и адрес на регистрация в с. Равда, гр. София, гр. Бургас, гр. Варна, гр. Пловдив, гр.Сливен, гр. Хасково, гр. Кюстендил и гр. Несебър. Дружествата, чиято регистрация ще бъде прекратена, няма да бъдат премахнати от Националния туристически регистър, но ще бъде отразена заповедта за заличаването им, като имената им ще са оцветени в червено. По този начин потребителите ще могат да проверяват в регистъра дали туроператорът има валидна застраховка и работи,спазвайки изискванията на закона.Общо регистрираните туроператори и туристически агенти в Националния туристически регистър са 3 450.", "date": "2020.01.07", "title": "Министерството на туризма заличава регистрацията на 35 туроператора"}
{"url": "https://www.24chasa.bg/novini/article/8046113", "text": "С последните промени в Наредба № Н-18/2006 г. се предлага алтернативна възможност за регистриране и отчитане на онлайн продажбите, извършвани от електронните магазини. Лицата, приемащи неприсъствени плащания с дебитни или кредитни карти вместо да издават фискален бон или системен бон ще имат възможност да регистрират и отчитат продажбите чрез издаване на документ за продажбата, който не е издаден от фискално устройство или интегрирана система за управление на търговската дейност. За физическите търговски обекти, които приемат присъствени плащания с дебитни и кредитни карти, изискването за издаване на касова бележка на хартиен носител, се запазва. Това съобщиха от пресцентъра на НАП. За да се възползват от новия ред за отчитане и регистриране на продажбите, електронните търговци следва да приемат неприсъствени плащания с кредитна и дебитна карта и да не приемат други плащания, за които се изисква издаване на фискален/системен бон. По отношение на използвания софтуер за управление на продажбите, не се допуска чрез него да се управляват други продажби, извън посочените. Софтуерът, трябва да отговаря на предвидените с наредбата изисквания за пълнота и интегритет на данните, еднозначна автентификация на потребителите, а когато представлява модул от софтуер, не се допуска да бъдат дублирани функционалностите му от другите модули. Софтуерът, трябва да генерира уникален номер на всяка направена поръчка за закупуване на стока или услуга. Търговците, избрали този алтернативен ред, са задължени за извършената продажба да изпращат по имейл на клиента документ, съдържащ реквизити на касовата бележка, както и QR код, номер на виртуалния ПОС, уникален номер на клиентската поръчка и др. Електронните търговци са задължени да подават към НАП стандартизиран одиторски файл за всички извършени чрез електронния магазин продажби. Информацията следва да се подава до 15-о число на месеца, следващ месеца, за който се отнася. Търговците, избрали да регистрират и отчитат продажбите си по предложения алтернативен ред, е необходимо при вписване на електронния магазин, да подават и допълнителна информация в НАП. Те следва да опишат методите на плащане, които предлагат, доставчиците на платежни услуги, предоставили виртуалния ПОС терминал, номера на терминала и сметките, по които получават плащания. На 31 януари 2020 г. изтича крайният срок за търговците, които използват софтуер за управление на продажбите в търговските обекти (СУПТО) за да приведат дейността си в съответствие с Наредба Н-18, припомнят още от НАП. Повече информация за измененията на Наредба № Н-18 може да се получи от сайта на НАП https://nap.bg/и на телефона на Информационния център - 0700 18 700 /на цена, съобразно тарифата на съответния оператор/", "date": "2020.01.07", "title": "Касовите бележки при пазаруване онлайн вече могат да не са от касов апарат"}
{"url": "https://www.24chasa.bg/novini/article/8044825", "text": "Иранският парламент днес прие спешно закон, класифициращ всички американски военни сили като \"терористични\", след убийството в Ирак на иранския генерал Касем Солеймани при американски въздушен удар, предадоха Франс прес и БТА. Депутатите внесоха поправка в одобрен неотдавна закон, който обявява за \"терористични\" американските сили, разположени в район, простиращ се от Африканския рог през Близкия изток до Централна Азия. Съгласно новия текст това определение вече обхваща \"всички служители на Пентагона и свързаните с тях служби и организации, както и ръководителите, замесени в смъртта на Касем Солеймани\", предаде ТАСС, позовавайки се на иранската информационна агенция Фарс. Поправката, гласувана когато Солеймани ще бъде погребан в родния си град Керман, изглежда има най-вече символично значение, смятат наболюдатели. Първоначалният текст на закона беше приет през април 2019 г. и в него се казваше, че Иран \"смята САЩ за държава спонсор на тероризма\". Тогава Техеран представи закона като реципрочна мярка в отговор на решението на Вашингтон да включи иранския корпус на Гвардейците на ислямската революция в списъка си на чуждестранните терористични организации, припомня АФП.", "date": "2020.01.07", "title": "Иран със спешен закон: Американските въоръжени сили са терористични"}
{"url": "https://www.24chasa.bg/novini/article/8044860", "text": "Задържан е бащата на 2-годишно дете, заснето с бутилка бира в ръка, съобщиха от МВР. Във връзка с публикуваното в социалните мрежи видео, показващо малко момче, танцуващо под звуците на музика с бутилка бира в ръка, вчера служители на отдел „Криминална полиция“ към Главна дирекция „Национална полиция“ започнали незабавни действия, за да се изяснят фактите и обстоятелствата по случая. В хода им те установили, че видеото е заснето в правешкото село Джурово. Работата по случая продължили криминалисти и инспектори от „Детска педагогическа стая“ към ОДМВР- София. Установени са: самоличността на 2-годишното момченце, както и неговите родители. По случая в РУ-Правец е образувано досъдебно производство за извършено престъпление по чл. 182 от НК. Материалите по случая са докладвани в отдел „Закрила на детето“ за предприемане на действия по компетентност. За срок до 24 часа е задържан бащата на детето, криминално проявен, на 24 години. Действията по разследването продължават под надзора на районната прокуратура в Ботевград.", "date": "2020.01.07", "title": "Задържаха бащата на 2-годишното дете, заснето с бира в ръка (Видео)"}
{"url": "https://www.24chasa.bg/novini/article/8044927", "text": "Магазините приемат обратно подаръците като добра практика, съобщават от Европейския потребителски център България. Ако подаръкът е купен на място от магазин, в 27 от държавите в ЕС няма право да се върне. В същото време във всички държави от ЕС по-големите вериги магазини дават подобна възможност като жест на добра воля, предава БТА. Възможно е парите да се получат обратно, продуктът да се замени срещу ваучер или срещу друг вид. За повечето магазини има определен краен срок за това. В България най-често периодът е 1 месец. От потребителския център съветват да се проверят общите условия на търговеца и да се попита в магазина. При подаръците, купени онлайн, могат да бъдат върнати във всички страни от ЕС в рамките на 14 дни и то без да се посочва конкретна причина. Продуктите обаче не трябва да бъдат използвани, допълват от центъра. \"Може да се стигне до 2 капана, ако искате да смените или да върнете дефектни стоки\", предупреждава Европейският потребителски център България. Оттам уточняват, че трябва да има доказателство за покупката. Това може да бъде разписка, касова бележка, извлечение от кредитна или дебитна карта. Това означава, че трябва да се помоли човека, който е направил подаръка, за такова доказателство. Освен това обикновено коледните подаръци се купуват по-рано, поради което е възможно срокът за връщане да е изтекъл, пише още в съобщението.", "date": "2020.01.07", "title": "По-големите вериги магазини в ЕС имат практика да приемат обратно подаръци"}
{"url": "https://www.24chasa.bg/novini/article/8044928", "text": "Едно нещо, за което са съгласни всички експерти, дипломати и учени е фактът, че нападението на САЩ с дрон срещу високопоставени ирански военни ще промени играта в Близкия изток в лоша посока. Иранското ръководство се закани да отмъсти тежко на САЩ, без да съобщава подробности за момента, мащаба и сферата на евентуално отмъщение. В отговор президентът на САЩ Доналд Тръмп заплаши Иран с по-твърди действия, ако той реши да порази американски бази в региона. Междувременно двете страни се ангажираха в усилена дипломация, за да получат подкрепата на международната общност в своя полза. В този контекст президентът Реджеп Тайип Ердоган имаше телефонен разговор с иранския президент Хасан Рохани, а министърът на външните работи разговаря с колегите си от Иран и САЩ Джавад Зариф и Майк Помпейо през уикенда. Изявление на Морган Ортагус, говорителка на Държавния департамент, разкри, че Помпейо е разговарял с Чавушоглу, за да \"обсъдят решението на Тръмп да предприеме отбранителни действия в отговор на непосредствени заплахи за американски животи\". \"Държавният секретар Помпейо повтори важността на противодействието на дестабилизиращите действия на иранския режим в региона и открои решимостта на администрацията на Тръмп в защитата на американските интереси, служители, съоръжения и партньори\", добави говорителката. Макар че контекстът на този разговор засега не е разкрит, не би било изненадващо, ако Помпейо поиска подкрепата на Турция в стратегията на САЩ за противодействие на дейностите на Иран в региона. В интервю през уикенда Помпейо призна, че е потърсил подкрепа от някои европейски съюзници след убийството на Солеймани. \"Честно казано, европейците не бяха толкова полезни, колкото бих искал. Британците, французите и германците трябва да разберат, че това, което направихме, което американците направиха, спаси животи и в Европа\", каза Помпейо. Следователно убийството на ирански оперативни служители е нещо добро за целия свят, твърди Помпейо, като казва: \"И ние насърчаваме всички в света да застанат зад това, което САЩ се опитват да направят, за да накарат Ислямска република Иран просто да се държи като нормална държава\". По много причини Турция няма да застане зад действията на САЩ. Турция официално даде да се разбере, че разглежда убийството на Солеймани именно като такова, а не като акт на самозащита, както го представят американските отговорни лица. \"Трябва също така да бъде отбелязано, че подобни нагнетяващи напрежение ходове заплашват регионалната стабилност, като допълнително задълбочават цикъла на насилие и вредят сериозно на интересите на всички страни. Турция винаги е била против външни намеси, убийства и сектантски конфликти в региона\", посочи в изявление турското външно министерство на 3 януари, намеквайки, че не одобрява атаката на САЩ по ирански военни представители. Вторият аспект, засягащ турската позиция, се отнася до факта, че всички тези конфликти се случват на иракска територия и е много трудно за нестабилното иракско ръководство да оцелее при задълбочаващата се криза между Иран и САЩ. Стабилността на Ирак е от жизнено важно значение за Турция и за други в региона и поради тази причина не бива да бъдат допускани никакви действия, които биха дестабилизирали допълнително тази страна, смята Анкара. Третият е свързан с общата ситуация в Близкия изток и света. Вместо да взима страни в този конфликт Турция трябва да използва съществуващите канали и с двете страни, за да намали напрежението. Турция следва тънка линия по отношение на иранската си политика, откакто САЩ наложиха отново санкции на тази страна. Макар че отхвърли санкциите срещу Иран, тя трябваше да спретранспортирането на петрол от ирански източници, за да избегне наказателни мерки от Вашингтон. Има друг, но много важен ъгъл, който трябва да бъде взет предвид за начина, по който Турция отговаря на исканията на САЩ. Развитията през последните години доведоха отношенията между Турция и САЩ до рекордно ниско равнище и изглежда няма очакване за пробив, който да промени тази тенденция през 2020 г. Един от спорните въпроси между двата съюзника е продължаващата подкрепа на САЩ за Силите за защита на народа (СЗН), групировка, разглеждана от Турция като терористична. Турция наскоро заплаши САЩ и НАТО, че може да затвори авиобазата Инджирлик и радарната станция Кюреджик в Малатия, ако съюзниците не подкрепят турската борба срещу СЗН. Няма нужда да се изтъква колко важни са двата обекта за САЩ. Кюреджик е една от най-големите радарни станции с мисия да наблюдава иранските действия. Инджирлик остава една от главните военни бази в региона, макар че САЩ имат голямо присъствие и в Персийския залив. Сложно е да се прогнозира до каква степен отношенията между Турция и САЩ ще бъдат засегнати в светлината на променената игра в Близкия изток. Трудно ще е също да се предскаже дали Турция ще продължи да използва базите си Кюреджик и Инджирлик като коз срещу продължаващата подкрепа на САЩ за СЗН. (БТА)", "date": "2020.01.07", "title": "Конфликтът с Иран: Нов изпит за отношенията между Турция и САЩ"}
{"url": "https://www.24chasa.bg/novini/article/8044979", "text": "Трети ден вали сняг в района на турско-българската граница при ГКПП Дерекьой/Малко Търново, информират местни медии. Температурата в окръг Къркларели е спаднала до минус 2 градуса. 24 селища в окръга са блокирани поради лошото време, прекъснати са транспортните връзки с общинските центрове Визе и Демикьой, откъдето е прекият преход към ГКПП Дерекьой, предава БТА. Заледените пътища са трудни за преминаване на моторни превозни средства. Екипи на областната транспортна дирекция работят за възстановяване на движението и посипват пътищата с пясък и луга.", "date": "2020.01.07", "title": "24 селища в района на ГКПП Дерекьой/Малко Търново са блокирани от снега"}
{"url": "https://www.24chasa.bg/novini/article/8044978", "text": "22-годишният Дамян Борисов Добрев, който на 4 януари вечерта уби в апартамента й 90-годишната Карла Боси, се разкая дълбоко за жеста си. „Какво направих, какво направих?”, повтарял отчаяно и объркано Дамян пред прокурора по делото Джанлука Приско. Според в.”Джорно” Дамян бил напълно потресен от извършеното от него, за което първоначално не си давал сметка. В разпитите пред полицията Дамян сам разказал историята си и как стигнал до семейството на Карла Боси, което ги приело с обич и щедрост. Дамян бил от Плевен, където живеел бедно в околностите му. През 2015 г. пристигнал в Неапол, където осем месеца живеел на улицата. След това отишъл в Рим, където спял по пейките. Преди 3 г. стигнал до Милано. Бил контузен по единия си крак, живял и в една комуна. Там срещнал единия от синовете на Карла, „в една черква, в която ходех често”. С помощта на социалните служби започнал да стажува и работи извън комуната по проект, който трябвало да свърши през февруари. На 4 януари обаче извършил ужасното си престъпление. Според следователите тогава Дамян почукал на вратата на апартамента на Карла, за да поиска малка сума пари, според Дамян – 20 евро. След като жената му отказала, той я ударил няколко пъти с буркан с мармалад от пъпеш по челото, а после по тила, след което завързал главата й с кърпа. Предполага се, че Карла, която смятала дребничкия Дамян за част от семейството си, дори не е успяла да реагира. След като извършил престъплението си, Дамян отместил трупа от кухнята в спалнята, влачейки го за завързаните с парче плат китки. Според полицията кървавите следи по пода показват, че българинът е влачил тялото хаотично и объркано, защото се чудел какво да прави. След това Дамян започнал да тършува навсякъде, изпразвайки чекмеджетата и изсипвайки върху леглото съдържанието на чантата на жената. Взел няколко чифта обеци и 150 евро от шкаф до вратата. Измъкнал от ръката на жертвата си и нейната брачна халка, на която е написано „Нино и Карла, 2.10.1957” . След това Дамян се качил върху един велосипед и се насочил към центъра. Купил си алкохол в един бар или дискотека, „не си спомням точно”, опитал се и да пуши марихуана, пил заедно с група момичета, както разказал пред прокурора. Тримата други чужденци, живеещи и работещи с Дамян в къщата за селски туризъм „Подере ронкето”, разказали на следователите за странния шум от работеща пералня, който чули през нощта. В коша за пране били намерени дрехите, които Дамян носел по време на убийството, а на радиатора се сушели маратонките му.", "date": "2020.01.07", "title": "Българинът, убил 90-годишна в Милано, се разкая"}
{"url": "https://www.24chasa.bg/novini/article/8045016", "text": "С викове \"Смърт на Америка\" жителите на иранския град Керман се събраха масово днес за погребението на Касем Солеймани, настоявайки за отмъщение. В центъра на Керман - родното място на генерала, беше залят от човешко море, както беше и в Техеран и другите ирански градове, през които премина кортежът с ковчезите на генерала и неговите съратници, предаде Франс прес, цитирана от БТА.  Процесът на \"експулсиране на САЩ от региона\" започна, заяви пред множеството в керман дивизионен генерал Хосейн Салами, главнокомандващият на корпуса на Гвардейците на Ислямската революция. \"Мъченикът Касем Солеймани е по-могъщ и по-жив след смъртта си\" и \"по-опасен за врага\", заяви той, пред ковчезите, изложени за народно поклонение сред венци от цветя на градския площад \"Азади\" (Свобода). \"Нашата воля е твърда. Казваме на нашите врагове, че ще отмъстим, и че ако (те ударят отново), ще запалим онова, което те обожават. Те самите добре знаят за кои места говоря\", добави той. \"Тук сме, за да се поклоним пред великия командир на Свещената отбрана\", каза Хемат Дехган, имайки предвид ръзка с ролята на Солеймани по време на войната с Ирак (1980-1988 г.). \"Той бе обичан не само в Керман и в Иран, но и в целия свят\", заяви 56-годишният ветеран пред кореспондента на АФП. \"Целият свят, мюсюлманите, шиитите, Ирак, Сирия, Афганистан и преди всичко Иран - всички му дължат много за своята сигурност\", добави мъжът, пристигнал по думите му от Шираз, на повече от 500 км разстояние.", "date": "2020.01.07", "title": "Погребението на Солеймани: Иранците обещават отмъщение (На живо)"}
{"url": "https://www.24chasa.bg/novini/article/8044768", "text": "Все още има неяснота по въпроса кога Китай и САЩ ще подпишат търговско споразумение от първа фаза, тъй като предстои уточняването на окончателните подробности по него, а междувременно възникнаха други усложняващи фактори, като ескалиращият конфликт между САЩ и Иран, смятат китайски анализатори, съобщава \"Радио Китай\". По мнението на мнозинството от тях, съобщения от американски представители и медийни спекулации за датата и други подробности около подписването на сделката не трябва да се приемат за сигурни, докато не бъдат потвърдени от Пекин. След като Китай и САЩ обявиха, че са съгласували текста на търговското споразумение от първа фаза, се появила множество спекулации за времето на подписване. Излизащият в Хонконг ежедневник The South China Morning Post (SCMP) съобщи в неделя, че китайска търговска делегация ще замине за Вашингтон на 13 януари, за да подпише споразумението. SCMP миналата седмица съобщи, че пътуването е планирано за тази събота. Американските представители също обявиха различни дати. Търговският представител Робърт Лайтхайзър предположи, че споразумението може да бъде подписано през първата седмица на януари. Президентът Доналд Тръмп миналата седмица пък заяви, че сделката ще бъде подписана на 15 януари в Белия дом. „Това не нещо необичайно, САЩ винаги бързат да пускат информация без да я съгласуват с Пекин, тъй като смятат, че така печелят точки, но нищо не е окончателно, освен ако Китай не потвърди техните съобщения\", коментира в интервю за вестник Global Times Хъ Уейън, бивш високопоставен служител в областта на търговията и член на изпълнителен съвет на Китайското дружество за проучвания на Световната търговска организация. До момента официален Пекин отказва всякакъв коментар по темата. В петък говорителят на Външно министерство Гън Шуан посочи, че „двете страни продължават да работят по правни и свързани с превода детайли около сделката\". „Китай ще продължи да се движи със собствени темпове в търговските преговори, както винаги досега\", каза той и добави, че САЩ имат склонност да разкриват информация преждевременно и избирателно ако преценят, че могат да извлекат полза от това. След като бе обявено, че страните са се споразумели по текста на първата сделка, американски представители направиха публично достояние някои точки, включително за закупуването на китайски стоки от САЩ. „Мисля, че търговската сделка от първа фаза не дойде лесно, така че е важно да се съсредоточим върху прилагането ѝ\", коментира пред Global Times Уей Дзиенгуо, бивш зам.-министър на търговията, като отбеляза, че е необходима предпазливост преди официалното подписване. Освен неяснотите около конкретната дата, в последните седмици се появиха и нови трудности, като например нарастващото напрежение между САЩ и Иран, което – според анализатори – може да усложни подписването на сделката. „Геополитическите проблеми могат да окажат известно въздействие върху търговските преговори\", заяви Ли Юн, заместник-председател на експертния комитет на Китайската асоциация за международна търговия. Според него, вниманието на Вашингтон може да се измести към проблема с Техеран и преговорите за споразумението с Китай да бъдат изместени на втори план. Освен това, дори и след постигането на споразумение за първата фаза на сделката, САЩ продължават да засилват напрежението по въпроса за технологиите. В началото на седмицата те въведоха нови правила, които биха ограничили износа на определени технологии за Китай, включително софтуер за изкуствен интелект. Въпреки несигурността обаче, мнозинството китайски анализатори са на мнение, че първоначална търговска сделка вероятно ще бъде подписана скоро и преговорите по втората фаза от споразумението могат да започнат скоро след това, тъй като и двете страни изглеждат нетърпеливи да разрешат търговския конфликт, който се превърна в една от основните пречки за глобалния икономически растеж, смятат китайските анализатори.", "date": "2020.01.07", "title": "Датата за първоначалната търговска сделка между Китай и САЩ остана неясна"}
{"url": "https://www.24chasa.bg/novini/article/8044640", "text": "Пътнически самолет на турската нискотарифна авиокомпания Пегасус (Pegasus) днес излезе от пистата при приземяване на летище Сабиха Гьокчен в Истанбул, съобщи турската телевизия НТВ, цитирана от БТА. Няма загинали или ранени хора. Инцидентът е станал в 9.43 ч. сутринта (8.43 ч. бълг. време). Поради тази причина летището няма да работи няколко часа. Самолетът е извършил полет от Шарджа (Обединени арабски емирства). В изявление на истанбулското валийство е посочено, че в самолета е имало 164 пътници, които са били евакуирани безпроблемно. В изявлението се казва още, че инцидентът е станал след приземяването на самолета заради лошите метеорологични условия. Авиокомпанията Пегасус съобщи, че по случая е предприето разследване, посочва ДПА.", "date": "2020.01.07", "title": "Самолет излезе от пистата в Истанбул (Обновена)"}
{"url": "https://www.24chasa.bg/novini/article/8045070", "text": "Криминално проявен е Иван Николов, който тази сутрин бе задържан, защото дал на 2-годишното си дете бира. 24-годишният мъж обаче не е осъждан.  Клипът с детето, държащо бира, бе публикуван в социалните мрежи преди дни и предизвика много ядосани хора. Веднага е била назначена проверка. А вчера служители на отдел \"Криминална полиция\" в главна дирекция \"Национална полиция\" установили, че видеото е заснето в село Джурово, община Правец. Николов бил издирван и задържан при съвместна акция заедно с униформени от ОД на МВР в София.  Николов е обвинен, че е не е положил достатъчно грижи за детето и така е създал опасност за неговото здраве. Ако бъде признат за виновен, криминално проявеният мъж може да получи до 3 години затвор, както и обществено порицание. Досъдебното производство е под надзора на Районната прокуратура в Ботевград. ", "date": "2020.01.07", "title": "Иван Николов, дал на 2-годишното си дете бира, е обвинен, че е застрашил здравето му"}
{"url": "https://www.24chasa.bg/novini/article/8045120", "text": "Нов инструмент за учене цели да разпали любовта към книгите сред децата в детските градини в Талин, Естония. За това разказва \"Евронюз\". Елекронната \"умна писалка\" съчетава най-доброто от познатото разказване на приказки с новите цифрови технологии. \"Първата цел беше ранното образование да се направи по-весело и закачливо и след това децата да бъдат върнати към книгите. Защото те са привлечени от смартфони и компютърни игри\", казва Лаура Пайт, която ръководи проекта, цитирана от  . С \"умната писалка\" децата придобиват моторни умения, биват възнаградени с песни и стихове, и им се задават въпроси на латвийски или естонски език, докато разглеждат илюстрациите и текста. Трин Орунурм, преподавател в детска градина в естонската столица, обяснява как работи: \"Те могат да вземат писалката и да я приближат до картината и тогава книгата оживява\". Проектът започнал, след като експерти изразили тревога от липсата на нови висококачествени учебни материали за малките деца в тези две балтийски страни и извън тях. Те комбинирали силите си, обединявайки известно издателство с учени и малък и среден бизнес. Екипът на проекта, който получил 370 хил. евро от кохезионните фондове на ЕС, създал пет книги и една игра на латвийски и естонски език. Резултатите сега се изпробват в над 400 детски градини, където, според един от основните автори, е необходимо да се повишат познанията за книгите. \"Има деца, които не знаят, че книгата започва тук, и продължава така, и свършва по този начин. Това са деца, които нямат книги у дома и родителите очевидно не четат книги\", казва, разлиствайки книга, Майра Добеле, сценарист и писател. \"В ежедневната си работа виждам, че децата всъщност предпочитат повече умни джаджи, отколкото книги, особено когато устройствата имат екран\", казва Трин Орунурм пред \"Евронюз\". Образователни експерти от Латвия и Естония дали педагогически насоки за поредицата и сега предстои да оценят в каква степен са постигнати целите. \"Някои деца искат да слушат отново, и отново, и отново, и отново, и отново, и понякога родителите казват: \"Но това е вече стотният път\", а писалката може да го направи 100 пъти\", смее се Пайт. Следващата стъпка е тестовете, песните и стихотворенията да се преведат на други езици, като фински например.", "date": "2020.01.07", "title": "Умна писалка разпалва любов към книгите в детски градини"}
{"url": "https://www.24chasa.bg/novini/article/8045138", "text": "Земетресение с магнитуд 6,5 е регистрирано днес край бреговете на Пуерто Рико, предаде Асошиейтед прес. По данни на Геофизичния институт на САЩ епицентърът е бил непосредствено южно от острова, а огнището - на дълбочина 10 км. Първоначално бе издадено предупреждение за цунами за Пуерто Рико и Американските Вирджински острови, но впоследствие директорът на местната мрежа за сеизмично наблюдение съобщи, че няма опасност. Няма данни за щети или жертви, но на острова няма ток.   причини щети на жилищни сгради, но не бе съобщено за пострадали, допълва БТА.", "date": "2020.01.07", "title": "Още по-силен трус днес до Пуерто Рико - няма опасност от цунами"}
{"url": "https://www.24chasa.bg/novini/article/8045136", "text": "Гръцкият футболен клуб „Арис“ ще поеме разходите по транспортирането на тялото на убития в неделя в Солун 28-годишен български фен, предаде . От клуба осъждат случилото се и са в постоянен контакт със семейството на загиналия. 28-годишният българин почина след нападение от ултраси на ПОАК и последвал удар от кола. Към момента полицията в Солун е задържала трима души – двама от нападателите и водача на автомобила. Син на офицер от полицията е един задържаните. \"Жълто-черното\" семейство изгуби един от своите най-свидни братя, а феновете на Ботев показаха, Тоско никога няма да бъде забравен. През целия ден привърженици идваха пред \"Колежа\", за да запалят свещ и да положат цветя в памет на своя събрат. Точно в 19:12 часа присъстващите запазиха минута мълчание, а след това запяха в един глас \"Не ще умре, не ще умре...\"", "date": "2020.01.07", "title": "ФК \"Арис\" поема разходите за транспортиране на тялото на Тоско от Солун"}
{"url": "https://www.24chasa.bg/novini/article/8045185", "text": "Общината в Солун е започнала тази сутрин операция по \"риболов\" на електрически тротинетки, захвърлени в залива от безотговорни потребители, съобщава гръцката телевизия Скай. Улавянето на тротинетките се извършва от екипи на отдела по околна среда на общината с подходящо оборудване, предава БТА. Според оценките около 45 електрически тротинетки са хвърлени в морето и се намират във водите на Солунския залив.", "date": "2020.01.07", "title": "Общината в Солун \"лови\" електрически тротинетки в морето"}
{"url": "https://www.24chasa.bg/novini/article/8045192", "text": "Вълната от лошо време, обхванала Гърция през последните дни, постепенно отслабва, съобщава АНА-МПА, цитирана от БТА. Днес се очакват дъждове и отделни бури в източната и южната част на Егейско море. Най-интензивни ще бъдат явленията на остров Крит, където се очакват обилни снеговалежи в планинските части. Силните ветрове обаче не стихват и на места достигат до 10-а степен по скалата на Бофорт. Остава забраната за пътническите кораби да напускат пристанищата на Пирея, Рафина и Лаврио. Не се изпълняват курсовете в Аргосароническия залив. Затворени са и линиите Агия Марина - Неа Стира и Александруполис - Самотраки. Поради повреда, причинена от лошото време, от сутринта е спряно електрозахранването на островите Андрос и Тинос.", "date": "2020.01.07", "title": "Вълната от лошо време в Гърция отслабва, забраната за корабите остава"}
{"url": "https://www.24chasa.bg/novini/article/8045190", "text": "Германия ще изтегли част от разположените си в Ирак войници и ще ги предислоцира в Йордания и Кувейт заради напрежението в региона, предаде Франс прес. Германският контингент в Багдад и Таджи северно от иракската столица е с численост около 30 души. Той ще бъде временно намален и част от войниците ще бъдат прехвърлени в Кувейт и Йордания, съобщи говорител на германското министерство на отбраната. Германският министър на отбраната Анегрет Крамп-Каренбауер и външният министър Хайко Маас изпратиха писмо до депутатите, че войските в иракските бази в Багдад и Таджи временно ще бъдат \"редуцирани\", предаде ДПА. Двамата подчертаха, че преговорите с иракското правителство за продължаване на мисията за обучаване на иракските военни ще продължат. Германия има общо 120 войници в Ирак, но мнозинството от тях не са базирани в Таджи и Багдад. По този повод министрите уточниха, че войниците, разположени там, бързо ще бъдат преместени в Кувейт и ще бъдат върнати, ако обучението се възобнови. Германия вече нареди на войниците в Таджи и Багдад да не излизат извън базите си след убийството на ген. Касем Солеймани, пише БТА.", "date": "2020.01.07", "title": "Германия ще изтегли част от военните си сили от Ирак"}
{"url": "https://www.24chasa.bg/novini/article/8044129", "text": "САЩ са отказали виза на външния министър на Иран Мохамад Джавад Зариф, който трябваше да присъства на заседание на Съвета за сигурност на ООН в Ню Йорк в четвъртък. Това предаде Ройтерс, позовавайки се на представител на американските власти, пожелал анонимност. Напрежението между Вашингтон и Техеран ескалира, след като при въздушен удар на американските сили в Багдад миналата седмица бе убит високопоставеният ирански генерал Касем Солеймани, предава БТА.", "date": "2020.01.07", "title": "САЩ са отказали виза на външния министър на Иран"}
{"url": "https://www.24chasa.bg/novini/article/8044146", "text": "Губернаторът на Ню Йорк Андрю Коумо стана свидетел на пътен инцидент и помогна на шофьор да излезе от преобърнат автомобил. Това съобщи ABC. Коумо излизал от пресконференция, когато видял катастрофата. Той срязал предпазния колан на мъжа, за да може да се измъкне. За щастие, няма сериозно пострадали в пътния инцидент.", "date": "2020.01.07", "title": "Губернаторът на Ню Йорк помогна на пострадал при катастрофа (Видео)"}
{"url": "https://www.24chasa.bg/novini/article/8044142", "text": "Руският патриарх Кирил отслужи коледна литургия тази нощ в катедралния храм \"Христос Спасител\" в Москва в присъствието на няколко хиляди души, информира Риа Новости. Преди началото на литургията той пожела на съвременниците си в епохата на прогреса да обединят силата на разума с добротата и справедливостта, предава БТА. На службата присъства премиера Дмитрий Медведев заедно със съпругата си Светлана, заобиколени от възпитаници на неделни училища. Президентът Владимир Путин посрещна Коледа в Санкт Петербург, където присъства на празничната литургия в Спасо-Преображенската катедрала. Той предаде на катедралата икона на Богородица \"Тихвинска\" и в отговор получи от настоятеля икона на Казанската Богородица. По-късно днес телевизия \"Росия 1\" ще излъчи традиционното коледно интервю на патриарха. Той ще посети някое от социалните учреждения на руската столица, ще поздрави децата, поканени за коледната елха в катедралата \"Христос Спасител\", и оттам ще се свърже по телемост с космонавтите на Международната космическа станция. Коледа днес по юлианския календар освен Руската празнуват Ерусалимската, Полската, Грузинската, Сръбската православни църкви и атонските манастири.", "date": "2020.01.07", "title": "Руският патриарх Кирил отслужи\nколедна литургия (Снимки)"}
{"url": "https://www.24chasa.bg/novini/article/8044199", "text": "Тойота (Toyota) обяви планове да построи прототип на \"града на бъдещето\" в подножието на японската планина Фуджи, предаде ДПА. Градът ще се захранва с енергия от водородни клетки и ще действа като лаборатория за автономни автомобили, \"умни домове\", изкуствен интелект и други технологии. Тойота представи плана на Изложението за потребителска електроника (CES) в Лас Вегас, което днес отваря врати за широката публика, предава БТА. Селището ще бъде издигнато на терена на затворен завод и ще се казва \"Изтъканият град\" - напомняне за началото на Тойота като текстилна компания. В него ще живеят постоянни жители и изследователи. Концернът не посочи цената на проекта. Шефовете на много водещи автомобилни компании описват как градовете на бъдещето могат да бъдат проектирани, така че да се понижат парниковите емисии от колите и сградите, да се намалят задръстванията, а интернет технологиите да се прилагат във всекидневието. Планът на Тойота за футуристичен град на площ 71 хектара близо до Фуджи обаче е голяма стъпка пред идеите на конкурентите. Компанията очаква първоначално в града да живеят 2000 души, като строителството трябва да започне догодина. Главният изпълнителен директор Акио Тойода нарече проекта \"моето лично поле на мечтите\". Тойота допълни, че е възложила проектирането на селището на датския архитект Бярке Ингелс, чиято компания е зад офис сградите на Гугъл (Google) в Силициевата долина и Лондон и небостъргача Световен търговски център 2 в Ню Йорк. Концернът отбеляза, че е отворен за партньорство с други компании, които искат да използват проекта като изпитателна площадка за технологии.", "date": "2020.01.07", "title": "Тойота строи прототип на град на бъдещето в подножието на планината Фуджи (Видео)"}
{"url": "https://www.24chasa.bg/novini/article/8044217", "text": "Редакционният колектив на френското сатирично списание \"Шарли ебдо\" днес запази минута мълчание пред бившия си офис, където преди пет години въоръжени ислямистки екстремисти започнаха тридневна вълна от нападения, в които загинаха 17 души, предаде Ройтерс. След нападението списанието, разгневило мюсюлманите с карикатури на пророка Мохамед, стана синоним на свободното слово, а лозунгът за съпричастие \"Аз съм Шарли\" се разпространи по целия свят. Петата годишнина се отбелязва малко преди тази година да започне съдебният процес срещу обвинените в подпомагане на нападението. На днешната церемония служителите, оцелели при атаката, се събраха на улицата пред тогавашната редакция, а тръбач изсвири мелодия, изпълнявана на военни погребения. Сред присъстващите беше Лоран Сурисо - карикатурист, прострелян в рамото при нападението, станал след това издател на седмичника. Присъстваха също кметицата на Париж Ан Идалго, вътрешният министър Кристоф Кастанер, министърката на правосъдието Никол Белубе и Франсоа Оланд, който беше президент по време на нападението. На 7 януари 2015 г. братята Шериф и Саид Куаши нахлуха в редакцията на списанието, откри огън с автоматично оръжие и убиха 12 души. Няколко души бяха ранени. Бягайки от сградата, на ,улицата те бяха пресрещнати от полицая Ахмет Мерабет, когото също застреляха. На 8 януари съучастник на братята - Амеди Кулибали, застреля полицайка в парижкото предградие Монруж, а ден по-късно нахлу в супермаркет за еврейска храна източно от Париж и уби четирима купувачи. Днес на мястото, където беше убит Мерабет, и пред супермаркета бяха положени венци. И тримата нападатели бяха убити от полицията на различни места на 9 януари. По-късно \"Шарли ебдо\" се премести на нов адрес. Процесът, който ще се води от 4 май до 10 юли, е срещу 14 лица, които според прокуратурата са били съучастници в нападението. Повдигнати са им обвинения във финансиране на тероризъм, членство в терористична организация и доставка на оръжия. \"Нова цензура. . . Нова диктатура\", написа критично днес \"Шарли ебдо\" в броя си, посветен на годишнината. Списанието атакува \"новите гурута на шаблонното мислене\" и дава думата на близки на жертвите, сред които е и Мариз Волински - вдовица на дизайнера на изданието, предаде Франс прес. Утре ще почетена паметта на полицайката Клариса Жан-Филип, убита на 8 януари. В четвъртък вечерта е предвидена друга церемония - в памет на жертвите от еврейския супермаркет, организирана от Съюза на еврейските институции във Франция.", "date": "2020.01.07", "title": "5 години от атаката срещу \"Шарли Ебдо\" (Обновена)"}
{"url": "https://www.24chasa.bg/novini/article/8044236", "text": "Димът от горските пожари в Австралия достигна въздушното пространство на Чили и Аржентина, след като измина 12 000 км над Тихия океан, съобщи чилийската метеорологична служба, цитирана от Франс прес и ТАСС. Експертите показват спътникова снимка на облаците дим, донесени от въздушните потоци до Южна Америка, предава БТА. Мащабни горски пожари избухнаха по източното крайбрежие на Австралия в средата на октомври миналата година. Към момента огнената стихия е обхванала значителни територии в югоизточната част на континента в щатите Нови Южен Уелс и Виктория. Няколко района по южното крайбрежие са затворени за туристи, а на жителите им е препоръчано бързо да се евакуират. Пожарите унищожиха над 6,5 милиона хектара гори, около 2000 жилища и около 3000 административни и стопански постройки. От февруари миналата година досега пожарите взеха 25 жертви, сред които трима пожарникари. По оценка на австралийските застрахователи за покриване на щетите от пожарите, бушуващи от септември, ще бъдат необходими 700 млн. австралийски долара (485 млн. щатски долара), информира ДПА. Досега са предявени близо 9000 застрахователни иска за разрушения и щети. Очаква се тази цифра да нарасне значително през идните дни. Застрахователният сектор осигурява спешно настаняване за клиенти, които са били засегнати, както и известна парична подкрепа, посочва представител на браншова организация. По-меките климатични условия в южната и източната част на страната в момента предоставят възможност за кратка почивка за изтощените огнеборци преди опасното време да се върне по-късно тази седмица, предупреждават властите. В Нови Южен Уелс и Виктория през нощта падна малко дъжд, макар в двата щата, както и в Южна Австралия, да продължават да горят десетки пожари. Над 2600 пожарникари ще се възползват от благоприятните условия, за да се подготвят, преди температурите отново да скочат до 40 градуса по Целзий и повече.", "date": "2020.01.07", "title": "Димът от пожарите в Австралия достигна Южна Америка"}
{"url": "https://www.24chasa.bg/novini/article/8044267", "text": "Вече има два изкопа с найлони край с. Хърсово, където животните ще бъдат загробени, съобщи Би Ти Ви. Към момента няма притеснение у жителите на селото, каза кметицата. Умъртвяването на прасетата се налага, след като бе открито ново огнище на болестта в свинеферма в шуменското село Никола Козлево. Няма как заразените животни да бъдат отделени от болните и затова ще бъдат умъртвени всички.", "date": "2020.01.07", "title": "Започва умъртвяване на 24 500 прасета заради чумата"}
{"url": "https://www.24chasa.bg/novini/article/8044230", "text": "Изясняват причината за смъртта на 28-годишния българин, починал в Солун след нападение на ултраси в неделя. Момчето пристигнало в Гърция с група запалянковци на \"Ботев\" Пловдив за мач на побратимения им отбор \"Арис\" с местния ПАОК, предава  . Минути преди да потеглят за България, групата била нападната от ултраси на гръцкия отбор. Докато се опитвал да избяга, Тоско Бозаджийски излязъл на пътното платно, където бил ударен от лек автомобил, управляван от 26-годишно момиче. Тя и двама от побойниците са задържани. Предстои да им бъдат повдигнати обвинения, след като се изясни дали нанесеният побой или ударът от лекия автомобил е причината за смъртта на младия мъж.", "date": "2020.01.07", "title": "Предстои да бъдат повдигнати обвинения след смъртта на българина в Солун"}
{"url": "https://www.24chasa.bg/novini/article/8044277", "text": "Пожарникарите в Нова Зеландия са овладели горски пожар, опустошил 350 хектара по източното крайбрежие на Северния остров, предаде ДПА. Над 70 огнеборци са на терена, а в борбата със стихията се включиха също седем хеликоптера и два самолета, допълни БТА. Междувременно правителството изпрати още 22 новозеландски пожарникари, служители от силите за отбрана и техника в Австралия на помощ на колегите им. От началото на пожарите през октомври 157 новозеландци са изпратени в Австралия", "date": "2020.01.07", "title": "70 огнеборци, 7 хеликоптера и 2 самолета овладяха горски пожар в Нова Зеландия (Снимки)"}
{"url": "https://www.24chasa.bg/novini/article/8044325", "text": "\"Въздухът тук е някак задушлив. Въпреки, че времето е слънчево, това не може да се усети от облаците и прахта и затова е доста мрачно\", разказа българката Дияна Копринкова на живо от бедстваща Австралия пред Нова тв. Дияна е продуцент и водещ на българската програма на радио SBS, която сега е в Сидни. \"До момента има 135 пожара, които продължават да горят. От тях 70 са в границите на Нов Южен Уелс. Има огнища на пожарите и в щата Виктория, на остров Кенгуру, който се намира в Южна Австралия, както и в Камбера. Нивата на замърсяване на въздуха са 20 пъти над допустимите стойности\", разказа тя. \"Жертвите до момента са 24. Около 2 000 домове са опожарени. В момента към 2 600 пожарникари се борят да загасят стихията. Снощи имаше малко дъжд. Това беше глътка свеж въздух за пожарникарите, но в никакъв случай това не е облекчение за тях\", допълни Копринкова. \"Хората се надяват нещо да се случи и да завали повече дъжд. От месеци тук не е валяло. Хората наистина са отчаяни”, каза тя. \"Според мен самото правителство не реагира навреме. Не даде достатъчно средства на пожарникарите, които са доброволци. Те не са платени, както в останалите части на света, те са доброволци, които се опитват да спасяват по пътя си каквото могат – гори, поля, къщи. Правителството не се отзова навреме на този проблем. Това става ясно и от реакцията на хората тук\", категорична бе тя. \"Загинали са около 500 000 уникални австралийски видове и 1/3 от популацията на коалите. Хора от цял свят се отзовават, изпращат се помощи, за да може някак да се помогне на тези животни. Най-застрашеният вид е коалата, тъй като те живеят по дърветата, придвижват се бавно и слизат трудно от клоните\", разказа Дияна Копринкова.", "date": "2020.01.07", "title": "Българка от бедстваща Австралия: Хората наистина са отчаяни"}
{"url": "https://www.24chasa.bg/novini/article/8044330", "text": "Британските депутати днес ще подновят подробното разглеждане на законодателството, необходимо за прилагане на предоговорената сделка за Брекзит на премиера Борис Джонсън. Изборната победа на Борис Джонсън означава, че споразумението за излизане от ЕС би трябвало да бъде прокарано в парламента без проблеми, след като депутатите в Камарата на общините го подкрепиха на първата фаза миналия месец. Законопроектът покрива плащанията по „развода“ с ЕС, правата на гражданите и уреждането на митническите въпроси за Северна Ирландия. Обединеното кралство би трябвало да напусне ЕС на 31 януари. Предшественичката на Борис Джонсън – Тереза Мей – не успя при няколко опита да прокара нейната сделка за Брекзит, което доведе до оставката ѝ, предаде  След като преди коледната ваканция депутатите дадоха предварително одобрение на сделката на Борис Джонсън с убедително мнозинство от 124 гласа, сега законопроектът навлиза във следващата фаза, известна като разглеждане по комисии. Това ще стане в рамките на три дни, след което ще бъде изпратен в Камарата на лордовете. Днес депутатите ще обсъдят 11-месечния преходен период след 31 януари, по време на който Обединеното кралство престава да е страна-членка на ЕС, но продължават да следва правилата на организацията и да прави бюджетни вноски. Целта на преходния период е да се даде време за договаряне на бъдещите отношения.", "date": "2020.01.07", "title": "Британските депутати подновяват дискусиите по Брекзит"}
{"url": "https://www.24chasa.bg/novini/article/8044357", "text": "Най-вероятно българите ще бъдат преместени в Кувейт.  . Когато се намираш в район като Близкия изток винаги има риск, но Министерството на отбраната следи ситуацията ежедневно и поддържа връзка с българските военни. Към момента няма никаква опасност за тяхната сигурност, каза Каракачанов. Той коментира и изказване на сръбския вицепремиер Ивица Дачич, който преди ден заяви, че българите са само 0,26 от населението на Сърбия, но въпреки това на всяка среща на Европейския съюз България постоянно \"подставя въпроса за правата на българското национално малцинство\". \"Самата конституция на Сърбия регламентира, че Сърбия е многонационална държава. Дали българите са 0,26% или 2,26 няма никакво значение\", каза Каракачанов. Той напомни, че в последните няколко месеца това не е първото изказване на сръбски политик, насочено срещу страната ни. \"България е основното плашило там\", каза Каракачанов. Когато Сърбия има някакви вътрешни проблеми, умишлено намесват България, за да има някой виновен, поясни вицепремиерът.", "date": "2020.01.07", "title": "Каракачанов: Няма опасност за сигурността на българските военни в Близкия Изток"}
{"url": "https://www.24chasa.bg/novini/article/8044359", "text": "Една от популярните забележителности в Пуерто Рико се срути след земетресението вчера в островната страна, пише Би Би Си. Скалната формация, позната като Пунта Вентана, която приличаше на малък мост, е паднала в морето.  На острова не беше обявена опасност от цунами и няма информация за пострадали, но земетресението изненада жителите на карибската страна. Трусът беше определен като \"най-значителното подобно явление в последно време\", след като нанесе материални щети на частни домове и инфраструктурата. Според специалисти скалната формация Пунта Вентана е била отслабена от други, по-слаби трусове, което е допринесло за рухването й. Тя привличаше много фотографи и други туристи към тази част на острова, уточни  . От 28 декември до сега в Пуерто Рико бяха регистрирани поредица земетресения. Най-силното беше трусът с магнитуд 5,8 в понеделник. Един от вторичните трусове беше с магнитуд 5,1. Земетресенията идват докато Пуерто Рико още се възстановява от пораженията на урагана Мария. Бурята от 5 категория отне живота на близо 3000 души и нанесе щети за 100 милиарда долара.", "date": "2020.01.07", "title": "Популярна забележителност в Пуерто Рико се срути след земетресението (Видео)"}
{"url": "https://www.24chasa.bg/novini/article/8044413", "text": "Руският президент Владимир Путин и канцлерът на Германия Ангела Меркел предстои да спасят света от \"втори Виетнам\", пише в заглавие \"Взгляд\". След като в петък въздушен удар на САЩ ликвидира в Багдад иранския генерал Касем Солеймани, иракският парламент призова правителството да сложи край на чуждестранното военно присъствие в страната. Доналд Тръмп поиска от Ирак \"милиарди долари\" и заплаши да удари обекти от културното наследство на Иран. В отговор Техеран обеща на Вашингтон \"втори Виетнам\", ако американците не изтеглят войските си от Близкия изток, напомня онлайн изданието. Тръмп напомни, че САЩ имат много скъпа военновъздушна база там, чието изграждане е струвало милиарди долари, и допълни: \"Няма да си тръгнем, докато те не платят за нея\", предава БТА. Ангела Меркел информира, че на 11 януари спешно ще посети Москва, за да обсъди ситуацията с Путин. Ще успеят ли двамата държавни лидери да предотвратят голяма война? - пита се електронният вестник. \"Меркел разбира, че с Америка е трудно да се договаряш за нещо. Тръмп дава заповеди, без да иска съвет от никого, разрушава \"ядрената сделка\", взривява обстановката в Близкия изток, засипва със санкции Русия, Иран и дори Германия. От друга страна Меркел осъзнава, че Русия, ако не съюзник, е близък партньор на Иран и Москва има възможности да повлияе на ситуацията\", коментира германският политолог Александър Рар. Той изразява задоволство, че \"Русия и Германия са решили да стигнат до разбирателство по въпросите на световната политика и това ще спомогне войната да бъде спряна\". Но \"призивът на Тръмп да се платят пари показва, че САЩ ще се противят срещу (исканото) изтегляне на войските и ще се вкопчат в Ирак. А в Ирак ще нараства антагонизмът спрямо Вашингтон. Досега американците можеха да казват, че подпомагат местната армия и предоставят финансова помощ на Багдад, но този период вече е в миналото\", отбелязва руският сенатор Алексей Пушков. \"Убийството на генерала отваря кутията на Пандора\", казва американистът Борис Межуев. Според него в навечерието на президентския вот в САЩ тази година обикновените избиратели търсят политик, който да подкрепи изтеглянето на американските войски от Близкия изток. \"И ако примерно Бърни Сандърс (претендент за номинацията на демократите, б. р.) направи такова изявление, рейтингите му тутакси ще скочат. Тогава Тръмп ще срещне сериозни проблеми не само във външната, но и във вътрешната политика\", казва наблюдателят пред \"Взгляд\". Москва приканва всички останали участници в ядрената сделка да направят всичко възможно, за да оцелее споразумението с Техеран, заявява пред \"Известия\" Алексей Чепа, зам.-председател на външнополитическата комисия в Държавната дума. На 5 януари Иран обяви последното намаляване на ангажиментите си по международната ядрена сделка. Страната вече не е обвързана с никакви ограничения, засягащи центрофугите за обогатяване на уран, припомня вестникът. Според негови експерти обаче е рано да се погребва ядреният договор - Ислямската република все още допуска експерти от МААЕ във всички свои обекти, значи още не цели да се сдобие с ядрени оръжия. При всяко положение страната не би успяла да го направи тайно. Но решението на Техеран може би ще принуди ЕС да задейства механизма за решаване на спорове, заради което в крайна сметка може изцяло да бъдат възстановени санкциите на ООН срещу Иран, пише всекидневникът. Решението на иракския парламент да иска изтегляне на американците от страната е само първата от предстоящите политически и военни загуби на САЩ в Близкия изток и Северна Африка, предупреждава пред \"Известия\" Вячеслав Матузов, ориенталист и бивш дипломат. Действията на американците напомнят танц на побъркан. Ядрената сделка бе постигната с голям труд (преговорите траяха 10 години, от 2005 до 2015 г., бел. на изданието) и вината за разрушаването й носят американците, принудили Иран да напусне договора. На всичко отгоре дойде и политическото убийство на генерал Солеймани, което е безпрецедентна стъпка само по себе си. Публичното убийство на един от лидерите на друга държава потресе дори Западна Европа и част от американското общество. Това ще се отрази върху възможностите на САЩ в региона и върху отношенията със съюзниците им, добавя експертът пред \"Известия\".", "date": "2020.01.07", "title": "\"Взгляд\": Ще успеят ли Путин и Меркел да спасят света от \"втори Виетнам\""}
{"url": "https://www.24chasa.bg/novini/article/8044408", "text": "Свързани с неаполитанската мафия тийнейджъри заплашиха лекари и отвлякоха линейка в южния град, съобщи Евронюз. Това е пореден случай на насилие срещу екипи на Бърза помощ, което накара лекарите да искат допълнителна защита от държавата. За пет дни в Неапол имаше пет нападения срещу лекарски екипи, като отвличането на линейката и заплахите срещу медицинския екип са последния подобен случай. През 2017 г. в Неапол беше създадена организацията \"Никой не пипа Хипократ\", която да приема сигнали и да оказва помощ на медицински служители, станали жертва на посегателство. Техни служители разказват, че в неделя група тийнейджъри отишли в център на Бърза помощ и със заплахи принудили екип да се качи в линейка и да отиде на адрес, за да помогне на техен приятел. Лекарите били принудени да отидат в квартал Лорето Маре, където \"тълпа от гневни хора ги наобиколила и започнала да ги заплашва\", пише  . Оказало се, че приятелят на младите мафиоти дори не се нуждае от лекарска помощ, като единствено си бил изкълчил крака. Вестник \"Кориере дела сера\" пише, че младежите били от страховитата неаполитанска мафия Камора, която на практика управлявала този квартал. Само от началото на 2020 г. две линейки бяха подпалени в Неапол, като в единия случай пострада медицински служител. \"Ние сме във война. Много сме притеснени. Средно, по едно нападение има на всеки два дни\", казва Франческо Марино, секретар на Федерацията на италианските лекари и общопрактикуващи медици. Марино призова за нови закони, които да признаят медицинските работници за държавни служители. Това би довело до автоматично разследване на всяко посегателство срещу тях. В момента, ако искат да се оплачат, медицинските работници трябва за своя сметка да наемат адвокат и да заведат дело.", "date": "2020.01.07", "title": "Тийнейджъри, свързани с мафията, отвлякоха линейка, заплашиха лекари в Италия"}
{"url": "https://www.24chasa.bg/novini/article/8044428", "text": "САЩ нямат планове да изтеглят войските си от Ирак, заяви по-рано днес министърът на отбраната Марк Еспър, цитиран от световните агенции. Редица медии съобщи по-рано за изтеглянето, позовавайки се на писмо от американски генерал, припомня Ройтерс. \"Няма каквото и да било решение за напускане на Ирак\", каза Еспър, запитан за писмото. Няма и планове за подготовка за изтегляне, допълни той. \"Не знам какво е това писмо. . .Опитваме се да установим откъде се появи, това е. Няма обаче взето решение за напускане на Ирак. Точка\", категоричен бе шефът на Пентагона, предава БТА. САЩ остават ангажирани да се борят срещу \"Ислямска държава\" в Ирак заедно със съюзниците и партньорите си, посочи министърът. Великобритания е намалила броя на персонала в посолствата си в Иран и Ирак след убийството на иранския генерал Касем Солеймани при американски въздушен удар, съобщи Ройтерс. Изтеглянето на дипломатите е превантивна мярка, а не се основава на конкретни разузнавателни сведения за заплаха, информира телевизия \"Скай нюз\", позовавайки се на източници. Посланиците в Техеран и Багдад ще останат в мисиите. Аржентинското правителство същевременно засили сигурността по летищата, границите и около американското посолство в Буенос Айрес на фона на нарасналото напрежение. Аржентина, която преживя две атаки през 1992 г. и 1994 г. с общо над 100 жертви, повиши нивото на опасност дни след удара в Багдад. През 1992 г. израелското посолство в Буенос Айрес бе нападнато с кола бомба, при което бяха убити 29 души. Две години по-късно камион с експлозиви се взриви край еврейски център, убивайки 85 души. Аржентинските съдилища обвиниха за нападенията Иран, но по никое от делата нямаше изправени пред съда. Техеран отрича да е замесен в някой от случаите. Израелският съвет по сигурността снощи се събра, за да обсъди усложненията от смъртта на Солеймани, допълва ДПА. Според водещи представители на силите за сигурност няма пряка опасност от ирански нападения срещу Израел в отговор на американската акция. Тази оценка ще важи поне до края на погребението в Иран днес. Премиерът Бенямин Нетаняху е заявил, че Израел не е участвал в атаката срещу Солеймани и не бива да бъде въвличан, съобщиха медии. Страната е в повишена готовност след убийството на иранския командир миналата седмица. Междувременно стана ясно, че писмото от американската армия до иракските власти, което създаде впечатление за предстоящо изтегляне на САЩ от страната, е неудачно съставен проектодокумент, целящ единствено да подчертае засиленото движение на военни части. Това заяви председателят на Съвета на началник-щабовете на въоръжените сили на САЩ генерал Марк Мили, цитиран от Ройтерс и Франс прес. Това беше неподписан проект (за писмо), изпратен до някои иракски военни командири, тъй като движението на американски войски в Ирак се засили през последните дни. Беше грешка, направена с добри намерения, посочи генералът. Няма планове за изтегляне, подчерта той. САЩ са искали да обяснят на иракската армия, че има засилено движение на самолети, включително транспортиране на войски между бази в Ирак и прехвърляне от Кувейт в Ирак, уточни Мили. Той отказа да посочи колко американски военнослужещи в момента са в Ирак. По-рано бе съобщено за около 5000 души.", "date": "2020.01.07", "title": "САЩ няма да изтеглят войските от Ирак"}
{"url": "https://www.24chasa.bg/novini/article/8044443", "text": "Син на офицер от полицията е един от двамата задържани фенове на ПАОК за смъртта на привърженика на \"Ботев\" Тоско Бозаджийски, съобщи в. \" \". Нападателите са на 24 и 26 години, но имената им се пазят в тайна. Според електронното издание на \"Катимерини\" наблюдаващият прокурор е наредил допълнително разследване на инцидента и как са действали пристигналите на място полицаи. За целта ще бъдат използвани записите от видеокамери на околните сгради. , след като първо бе бит и наръган с нож от запалянковци на ПАОК, а след това те са го проснали на улица \"Мария Калас\", където той е бил прегазен от 26-годишна гъркиня с чуждестранен паспорт. След като е прегазила Бозаджийски, шофьорката не е спряла на местопроизшествието. Той заедно с още осем привърженици на \"Ботев\" са били на мача на братския на канарчетата \"Арис\" срещу черно-белите от ПАОК. При инцидента момчетата от българската група са били облечени в жълто-черно, каквито са и клубните цветове на \"Арис\". Водачката е идентифицирана и е привикана за разпит. След това обаче на нея не й е повдигнато обвинение, нито пък й е наложена ограничителна мярка. Наблюдаващият прокурор обаче е наредил да се разследва дали фатално за Тоско Бозаджийски е било прегазването с колата или нанесените му удари от запалянковците на ПАОК. За целта се изчакват и резултатите от аутопсията със заключенията на съдебните медици. в Пловдив паметта на Тоско Бозаджийски. \"Жълто-черното\" семейство изгуби един от своите най-свидни братя, а феновете на Ботев показаха, Тоско никога няма да бъде забравен. През целия ден привърженици идваха пред \"Колежа\", за да запалят свещ и да положат цветя в памет на своя събрат. Точно в 19:12 часа присъстващите запазиха минута мълчание, а след това запяха в един глас \"Не ще умре, не ще умре...\"", "date": "2020.01.07", "title": "Син на гръцки полицай е един от задържаните за смъртта на Тоско"}
{"url": "https://www.24chasa.bg/novini/article/8044467", "text": "В горите в най-южната част на Австралия живеят едни от най-интересните животни, те са уникални, каза пред   д-р Петър Берон. Коалите са известни, но има стотици животни, които са не по-малко интересни, допълни той. Не са знае кои от тях ще оцелеят при пожарите. До огнената стихия за тях са били полагани сериозни грижи. \"Има такива, които живеят само в една гора или полуостров и ако гори - край, отиват си\", каза Берон. По други данни, огласени от Би Ти Ви, унищожените коали в Австралия вече са 30%. Има вероятност да се слеят 2-те огнища, които горят в момента и са само на 10 км едно от друго.", "date": "2020.01.07", "title": "30% от коалите в Австралия изгорели при пожарите"}
{"url": "https://www.24chasa.bg/novini/article/8044479", "text": "Земетресение с магнитуд 6,2 беше регистрирано югозападно от индонезийската автономна провинция Ачех на остров Суматра, предаде Ройтерс. Агенцията се позова на Американския геофизичен институт. Трусът е станал на дълбочина 20,3 км. Индонезийската метеорологична и геофизична служба съобщи в туитър, че земетресението е било с магнитуд 6,4 и на дълбочина 13 км, и уточни, че то не би могло да предизвика цунами. Според ТАСС, която цитира Европейско-средиземноморския сеизмологичен център, епицентърът на труса е бил на 315 км югозападно от град Медан - административен център на провинция Северна Суматра, а огнището - на дълбочина 30 км. За момента няма данни за пострадали или щети.", "date": "2020.01.07", "title": "Силен трус удари Индонезия"}
{"url": "https://www.24chasa.bg/novini/article/8044496", "text": ", потвърди пред Би Ти Ви директорът на предприятието Константин Стаменов. Той твърди, че няма нерегламентирано отклоняване на вода. \"Всичко, което се ползва в \"Стомана\" е на разрешителен режим\", каза Стаменов. Не отговаряли на истината твърдения в доклад, че в завода се изливат 290 л на секунда от язовира. \"Целият отток на яз. \"Студена\" е 350 л в секунда преди режима. Ако 290 л се изливат в \"Стомана\", то вода няма да стига до града\", обясни Стаменов. Консумацията на вода от предприятието била намалена още преди 15-20 г. \"Тя в момента е 2% от консумацията на града преди режима\", каза директорът на пернишкия завод и допълни: \"Когато стана ясно, че предстои режим на водата, ние помолихме да бъде намален дебитът към нас. Имахме притеснения още през лятото, че ще се стигне до режим. Не сме подавали сигнал, защото това е отговорност на ВиК-Перник\".", "date": "2020.01.07", "title": "Шефът на \"Стоманa\": Всичко, което се ползва, е на разрешителен режим"}
{"url": "https://www.24chasa.bg/novini/article/8044509", "text": "Иранският генерал Касем Сюлеймани, който беше убит при американски въздушен удар, ще бъде погребан днес в Иран. Хиляди хора изпълниха улиците на Техеран вчера за погребалните церемонии, водени от върховния духовен лидер на Иран Аятолах Али Хаменей. Иран заплаши със \"сурово отмъщение\" за смъртта на Сюлеймани, а преди ден иранското правителство заяви, че повече няма да спазва договореностите в международното ядрено споразумение. 62-годишният Сюлеймани ръководеше иранския елитен корпус \"Ал Кудс\" и имаше за задача да подсили влиянието на Иран в Близкия изток, припомня Ройтерс.", "date": "2020.01.07", "title": "Днес погребват иранския генерал Касем Сюлеймани (На живо)"}
{"url": "https://www.24chasa.bg/novini/article/8044507", "text": "Статия на Мартин Жак, старши изследовател от Университета Кеймбридж, беше публикувана на сайта на в-к „Гардиън\", в която той пише, че от 2010 г. Китай по свой начин започна да оказва влияние на света. Оттогава насам, Китай, а не САЩ, води глобалния растеж. Статистически данни на Световната банка от 2014 година показват, че по паритет на покупателната способност Китай вече е първата икономика в света, а икономическият обем на страната се е удвоил тази година спрямо 2010 година, съобщава \" \".  За последните десет години човечеството не е виждало подобно икономическо чудо. Това обаче е неприемливо за западните държави, които реагираха съвсем различно. Бързото развитие на Китай породи калейдоскоп от емоции у Запада – от отричане и осъждане до уважение, признателност и възхищение. В САЩ и Европа издигането на Китай предизвика екзистенциална криза и това усещане продължава до днес. Започналата през 2013 година инициатива „Един пояс, един път\" е най-важният признак за засилващото се влияние на Китай. Близо 100 държави бяха включени в изграждането на огромната икономическа зона и много от лидерите на тези държави участваха във форума на върха за международно сътрудничество „Един пояс, един път\" през 2019 година. Други държави, включително и САЩ, нямат такова влияние, се казва още в статията на британския учен. Със залеза на настоящата международна система, инициативата на Китай „Един пояс, един път\" може да бъде считана за прототип на новия световен ред. В новото десетилетие международната система, чийто център е Западът, ще продължава да запада, докато влиянието на международния механизъм, воден от Китай, ще се засилва и това е необратимо, се казва още в края на статията.", "date": "2020.01.07", "title": "Британски експерти: Следващото десетилетие принадлежи на Китай"}
{"url": "https://www.24chasa.bg/novini/article/8044551", "text": "Президентът на САЩ Доналд Тръмп разговаря по телефона с австралийския премиер Скот Морисън и поднесе съболезнования за гибелта на хора в горските пожари на континента, като предложи помощ в борбата със стихийното бедствие, съобщи снощи пресслужбата на Белия дом, цитирана от ТАСС. Мащабните пожари по източното австралийско крайбрежие, започнали през октомври, опустошиха над 6,5 милиона хектара гори, унищожиха близо 2000 жилища и към 3000 административни и стопански сгради, предаде БТА. Огънят обхвана обширни територии в щатите Виктория и Нови Южен Уелс. Няколко региона по южното крайбрежие са затворени за туристи, а властите разпоредиха жителите спешно да бъдат евакуирани.", "date": "2020.01.07", "title": "Доналд Тръмп предложи на Австралия помощ в борбата с пожарите"}
{"url": "https://www.24chasa.bg/novini/article/8044581", "text": "\"С отворени карти в сянката на геополитическата криза\" е заглавието, под което \"Филелефтерос\" коментира предстоящата днес среща между гръцкия премиер Кириакос Мицотакис и американския президент Доналд Тръмп във Вашингтон. Военната атмосфера в Персийския залив в резултат на взривоопасния сблъсък между САЩ и Иран и несигурността в Средиземноморието поради турските провокации формират обстановката, в която ще разговарят двамата лидери, отбелязва изданието. Мицотакис ще постави открито в разговорите си проблемите, които предизвиква турският президент Реджеп Тайип Ердоган, и опасностите, които заплашват мира в Югоизточното Средиземноморие и широкия регион, пише вестникът, цитиран от БТА.  \"Контра нюз\" обаче, като си прави шега с името на американския президент, очаква от срещата \"трампи на Кириакос със съмнителни резултати\". Вестникът пише че Тръмп продължава да подкрепя стратегически турския президент Ердоган, а срещата му с Мицотакис става във възможно най-лошата конюнктура за Гърция. Според изданието двамата ще обсъдят ангажименти от гръцка страна в областта на въоръжаването, мрежите от пето поколение, както и военната употреба на пристанището Александруполис и базата Суда на остров Крит. В авторски коментар, публикуван в \"Катимерини\", анализаторът Алексис Папахелас не се ангажира с прогноза за резултата от срещата Мицотакис - Тръмп. Авторът пише, че при Тръмп не функционират утвърдените механизми за взимане на решения и американският президент се влияе от малцина, предимно свои роднини и лични приятели. Така че по отношение на Турция Мицотакис може да чуе всичко - от обещание, че САЩ ще го унищожат, до съвет Гърция да се оправя сама с Турция, защото последната е добра за бизнеса. По отношение на Иран Атина вероятно ще бъде изправена пред дилема, защото противопоставянето на Вашингтон и Техеран поставя западния съюз пред изпитание. Очаква се Тръмп да поиска Гърция да застане на страната на САЩ по отношение на Иран. Същевременно гръцкото правителство няма явна причина да го прави, а големите европейски страни изразяват недоволство. Всичко това поставя много въпроси пред Гърция, включително и за използването на американските военни съоръжения на нейна територия. От друга страна, Тръмп има своите си начини да изисква подкрепа от съюзниците си, коментира Папахелас.", "date": "2020.01.07", "title": "Срещата Мицотакис - Тръмп: С отворени карти в сянката на геополитическата криза"}
{"url": "https://www.24chasa.bg/novini/article/8044584", "text": "Фабриката \"Еърбъс хеликоптерс\" в румънския град Брашов е произвела хеликоптер за военноморските сили на България, който вече е доставен, пише в. \"Ромъния либера\". Хеликоптерът, създаден специално за България, е модел AS365N3+ Dauphin 2, уточнява изданието, като се позовава на сайта Навалнюз. Хеликоптерът е бил доставен на бенефициента на 6 декември 2019 г. на летище Чайка близо до Варна. Летателният апарат е бил закупен от българската страна през ноември 2018 г. и е бил трансформиран в хеликоптер за нуждите на военноморски сили в завода \"Еърбъс хеликоптерс\" в Брашов. Преди това българското министерство на отбраната бе закупило три хеликоптера модел AS565 MB Panther. Единият от тях падна през лятото на 2017 г. в Черно море и следва да бъде заместен с доставения през декември хеликоптер, посочва вестникът, цитиран от БТА.", "date": "2020.01.07", "title": "Румънска фабрика е доставила специално създаден за българските ВМС хеликоптер"}
{"url": "https://www.24chasa.bg/novini/article/8044583", "text": "36-годишен пешеходец е пострадал на пешеходна пътека в Свищов, информира ОДМВР - Велико Търново. Произшествието е станало в понеделник по обяд. По първоначална информация лек автомобил «Дайхатцу», управляван от 34-годишна свищовлийка, е блъснал пресичащия пътното платно на обозначено за целта място пешеходец. В резултат на това му е причина фрактура на бедрена кост. Мъжът е откаран за лечение в плевенска болница, без опасност за живота. Двамата участници в произшествието са изпробвани за употреба на алкохол, пробите са отрицателни. Причините за инцидента са в процес на изясняване. По случая е започнато досъдебно производство.", "date": "2020.01.07", "title": "Шофьорка отнесе пешеходец на \"зебра\" в Свищов"}
{"url": "https://www.24chasa.bg/novini/article/8044573", "text": "Водач, употребил наркотични вещества, установиха служители на РУ – В. Търново, съобщи полицията. На йордановден в 20,30 ч. на бул. «България» в областния град е извършена проверка на лек автомобил «Ситроен», управляван от 23-годишен мъж от с. Първомайци. При проверка за употреба на наркотични вещества с техническо средство, апаратът е дал положителна реакция на кокаин, опиати, бензинодиазепини и метадон. В хода на проверката е изяснено, че водачът е с отнето свидетелство за управление на автомобил, след като в началото на август миналата година е допуснал пътно произшествие. Той е задържан с полицейска мярка до 24 часа. Срещу него е започнато бързо производство.", "date": "2020.01.07", "title": "Пипнаха шофьор с отнета книжка и коктейл от дрога зад волана"}
{"url": "https://www.24chasa.bg/novini/article/8044639", "text": "Ракета-носител \"Фалкон-9\" на компанията \"Спейс екс\" успешно изведе в орбита 60 микроспътника от системата \"Старлинк\", съобщиха световните агенции. Стартът беше даден от ракетната площадка SLC 40 във военновъздушната база на САЩ в Кейп Канаверал, щата Флорида. Спътниците са предназначени за обезпечаване на високоскоростен интернет и бяха позиционирани в орбита на височина 290 километра, уточни БТА. Първата степен на ракетата-носител вече три пъти беше използвана при изстрелвания от компанията \"Спейс екс\". И този път тя се спусна след осем минути и половина на специалната платформа, установена в Атлантическия океан. Роякът от микроспътници се разгърна над океана между Австралия и Антарктида. С новото попълнение броят на микроспътниците от системата \"Интерлинк\" достигна 180.", "date": "2020.01.07", "title": "\"Спейс екс\" успешно изстреля ракета с 60 микроспътника (Видео)"}
{"url": "https://www.24chasa.bg/novini/article/8044688", "text": "Специализираната прокуратура се самосезира след изявления на кмета на Ботевград Иван Гавалюгов за потенциална скорошна водна криза в града. Според изложените в публикациите данни, при сегашните налични водни количества от полезния обем на язовир Бебреш (основен водоизточник на Ботевград) и сегашния приток и отток, вода за питейно-битово снабдяване награда ще има за още около 6 седмици. Останалите налични водоизточници не могат да задоволят нуждите на ботевградчани, пишат от прокуратурата. Според кмета Иван Гавалюгов причина за потенциалната водна криза в града ене само остарялата ВиК мрежа, но и действащата от 2014 г. частна ВЕЦ\"Бебреш\", собственост на дружеството \"Агрохолд\" с управител бившия кмет на Правец Васил Златев. Според цитираните думи на кмета на Ботевград тази централа \"работи извън обхвата на своето разрешително\". С разпореждане на прокурор от Специализираната прокуратура е възложена проверка на ДАНС по изнесените в публикацията данни. Ще се изяснява как от кога и при какви обстоятелства работи частната ВЕЦ, ще се изискат и съответните справки за обстоятелствата, касаещи намаленото количество вода в яз.\"Бебреш\", както и за това какви мерки са били предприети за решаване на проблема с недостига. Проверката ще изясни дали действително за жителите на Ботевград има опасност от режим на вода за питейно-битови нужди, от кога и по какви причини. Ще се изискат експертни справки с данни за количеството на водата вяз.\"Бебреш\", в която да се посочи какъв е очакваният прогнозен период, за който тя ще бъде достатъчна. Следва да бъде изяснено налице ли са други източници на вода за питейно-битови нужди в Ботевград.", "date": "2020.01.07", "title": "Прокуратурата се самосезира по публикации за потенциална водна криза в Ботевград"}
{"url": "https://www.24chasa.bg/novini/article/8044742", "text": "19-годишната британка, която в края на миналата година беше призната за виновна, че лъжливо е обвинила 12 израелски младежи в изнасилване, беше осъдена днес от кипърски съд на четири месеца условно с тригодишен изпитателен период, съобщава кипърското издание \"Филелефтерос\", цитирано от БТА. Тя ще трябва да плати и 140 евро за съдебните разноски. Жената беше арестувана, след като полицията обяви, че тя е оттеглила показанията си, че израелските младежи са я изнасилили в хотелска стая в курорта Агия Напа в средата на юли. Пред съда обвиняемата заяви, че е оттеглила показанията си под натиск от полицията след многократни разпити без адвокат. Прокуратурата и съдът не приеха това обяснение. Днес пред сградата на съда десетки жени протестираха в защита на британката, като издигнаха плакати, с които декларираха, че й вярват. В защита на обвиняемата пристигнаха и активистки за защита на правата на жените и от Израел. След като обвиняемата беше призната за виновна на 30 декември, британското външно министерство заяви, че делото повдига сериозни безпокойства.", "date": "2020.01.07", "title": "Британка, излъгала, че 12 израелци са я изнасилили, получи условна присъда"}
{"url": "https://www.24chasa.bg/novini/article/8044771", "text": "Прокуратурата в Лос Анджелис предяви нови обвинения срещу американския кинопродуцент Харви Уайнстийн за престъпления от насилствен характер в деня на откриването на процеса срещу него в Ню Йорк, предадоха световните агенции. По думите на окръжната прокурорка Джаки Лейси уликите ще докажат, че обвиняемият е използвал своите пълномощия и влияние, за да получи достъп до своите жертви, след което е извършил срещу тях престъпления от насилствен характер, предаде БТА.  Според телевизионния канал Ен Би Си Уайнстийн е обвинен в опит за изнасилване на две жени през 2013 година.По-рано в понеделник във федералния съд в Ню Йорк започна съдебния процес по делото срещу известния холивудски продуцент, обвинен в сексуални посегателства и изнасилвания, припомнят агенциите.", "date": "2020.01.07", "title": "Прокуратурата в Лос Анджелис предяви нови обвинения срещу Харви Уайнстийн"}
{"url": "https://www.24chasa.bg/novini/article/8044826", "text": "Пентагонът се разграничи от заканата на президента Доналд Тръмп, че ще бомбардира ирански културни обекти независимо от международната забрана за такива атаки, предаде Асошиейтед прес. Министърът на отбраната Марк Еспър заяви, че САЩ ще спазват законите за въоръжени конфликти. На въпрос дали това изключва бомбардиране на културни обекти, Еспър натърти: \"Такива са законите за въоръжени конфликти\", предава БТА. Разногласието между президента и шефа на Пентагона идва в момент н изострени напрежения с Техеран след въздушен удар, при който беше убит командирът на иранските елитни Бригади ал Кудс генерал Касем Солеймани. Тръмп два пъти предупреди, че ще удари ирански културни обекти, ако Техеран нанесе ответни удари срещу САЩ, предава БТА. Съгласно Хагската конвенция от 1954 г. държавите трябва \"да предприемат всички възможни мерки\" за защита на културни обекти и трябва да се въздържат \"от всякакви враждебни действия срещу такива обекти\". Пентагонът отдавна е изготвил списък на потенциални цели в Иран и на свързани с Иран цели в Близкия изток. Те преминават щателен процес на одобряване в Пентагона, за да се определи дали са законни, подходящи и пропорционални на дадени ирански действия. Едва след приключването на този процес списък на потенциални цели се изпраща на президента за одобрение, отбелязва АП.", "date": "2020.01.07", "title": "Пентагонът се разграничи от заплахи на Тръмп за удари по културни обекти в Иран"}
{"url": "https://www.24chasa.bg/novini/article/8044828", "text": "Земетресение с магнитуд 3,8 е станало в турския окръг Анкара тази сутрин, съобщава частната телевизия НТВ, като се позовава на Дирекцията за управление при бедствия и извънредни ситуации. Трусът е регистриран в 8.01 ч. местно време (7.01 българско) в района на град Акюрт на дълбочина около 7 километра под земната повърхност, предаде БТА. ", "date": "2020.01.07", "title": "Земетресение с магнитуд 3,8 в Анкара"}
{"url": "https://www.24chasa.bg/novini/article/8045346", "text": "Повторно преброяване на бюлетините от кметския вот в София няма да има. Това реши Административният съд в София след третото заседание по делото за касиране на местните избори в столицата, заведено по жалба на Мая Манолова. При второто заседание на съда в средата на декември 2019 г. бе допуснато да се направи експертиза за коректността на изборните списъци. Съдът отложи делото за 15 януари, след като вещото лице произнесе заключението си.", "date": "2020.01.07", "title": "Няма да се броят отново бюлетините от изборите в София"}
{"url": "https://www.24chasa.bg/novini/article/8044786", "text": "През 2019 г. над 600 компании с чужди капитали са открили свои офиси в Централния бизнес район на Пекин, с което общият им брой в района Чаоян надхвърли 10 000, съобщава \" \".  Общо 550 финансирани от чужбина компании, включително 88 мултинационални, са открили свои централни офиси там. Статистиките показват, че чуждестранните компании са допринесли с над 40% за данъчните приходи в Централния бизнес район на китайската столица за периода януари-ноември 2019 г. През първите три тримесечия на миналата година БВП на района е достигнал близо 240 милиарда юана (около 34,4 милиарда щатски долара), което е увеличение от 7% на годишна база. Заобиколен от посолства, издателства и международни организации пекинският Централен бизнес район формира всестранно развиващ се модел, който координира глобалните финанси, бизнеса и медийната индустрия.", "date": "2020.01.07", "title": "Над 600 чужди компании са открили офиси в Централния бизнес район на Пекин"}
{"url": "https://www.24chasa.bg/novini/article/8045361", "text": "Увеличението е свързано с осъществяването на плана за \"сурово отмъщение\" срещу САЩ за убийството на генерал Касем Солеймани, заяви председателят на парламента, предава БТА.", "date": "2020.01.07", "title": "Иран увеличава бюджета на Революционната гвардия за \"сурово отмъщение\" срещу САЩ"}
{"url": "https://www.24chasa.bg/novini/article/8045360", "text": "Иран разглежда 13 \"сценария за отмъщение\" на САЩ заради убийството на командващия Бригадите Ал Кудс генерал Касем Солеймани, заяви секретарят на иранския Висш съвет за национална сигурност Али Шамхани, цитиран от Ройтерс и ТАСС. \"Американците трябва да знаят, че до момента в Съвета са обсъдени 13 сценария за отмъщение и че дори ако се стигне до консенсус за най-щадящия от тях, изпълнението му може да стане исторически кошмар за САЩ\", каза Шамхани, цитиран от БТА.  \"Американците знаят, че са уязвими за ответни мерки от Иран. Ако силите на САЩ не напуснат доброволно региона, ще ги принудим да го направят\", добави той.", "date": "2020.01.07", "title": "Иран проучва 13 \"сценария на отмъщение\" на САЩ за убийството на Солеймани"}
{"url": "https://www.24chasa.bg/novini/article/8045380", "text": "Главният прокурор Иван Гешев разпореди на апелативните прокуратури в София, Пловдив, Варна, Бургас и Велико Търново вземане на специален надзор на 23 досъдебни производства за престъпления, засягащи финансовите интереси на ЕС и др. престъпления от общ характер, при финансиране на т.нар. къщи за гости, съобщиха от прокуратурата. Според указанията на главния прокурор по всяко досъдебно производство трябва да се определи конкретен наблюдаващ прокурор, който да оказва засилена методическа и организационна помощ по отношение на прокурорите от първоинстанционните прокуратури, ръководещи разследванията. От прокуратурата припомнят, че през април 2019 г. са стартирали проверки за общо 746 къщи за гости, финансирани със средства на ЕС. Към момента са образувани 23 разследвания за представяне на неверни сведения, за да бъде получено финансиране. В Софийска градска прокуратура те са 11 бр., в Окръжна прокуратура - Монтана - 3 бр.; в Окръжна прокуратура - Велико Търново - 2 бр.. В Окръжните прокуратури на Хасково, Пазарджик, Пловдив, Ямбол, Плевен, Силистра и Варна има по едно образувано досъдебно производство.", "date": "2020.01.07", "title": "Гешев праща апелативен прокурор във всяко от 23-те разследвания на къщи за гости"}
{"url": "https://www.24chasa.bg/novini/article/8045392", "text": "Няма забавяне в строителните работи по изграждане на третия лъч на метрото в София, съобщи директорът на „Метрополитен“ проф. Стоян Братоев пред \" \". Столицата започва новото десетилетие с 12 км ново метро. За една част от трасето дейностите са приключили дори по-рано от обявения краен срок - 5 октомври, декемврийските също са завършени в срок, обясни той. „И остават единствено изпитанията в участъка от Красно село до „Граф Игнатиев“, които започнаха ноември и тяхната продължителност е от порядъка на пет месеца и половина.“ Системите на „Сименс“ за управление са шест, с три подсистеми – за управление, автоматика и безопасност. „Трябва съвместно да работят влаковете със системите. Това в момента се прави. От вчера „Сименс“ са отново тук, на обекта, продължават тестовете, тъй като по празниците имаше спиране на работата от тяхна страна“, допълни шефът на \"Метрополитен\". Ориентировъчно се очертава изпитанията да приключат през април.", "date": "2020.01.07", "title": "Стоян Братоев: Третият лъч на метрото готов през април"}
{"url": "https://www.24chasa.bg/novini/article/8045270", "text": "Двама души са загинали при наводнения в турския окръг Мерсин, причинени от поройните дъждове, предаде турската частна телевизия НТВ. Един човек е бил открит мъртъв снощи в автомобила си, отнесен от водите на местна река. Няколко часа по-късно е било намерено още едно лице, което се е водило в неизвестност, предаде БТА. 180 литра дъжд на квадратен метър е паднал за 24 часа в района на Мерсин, съобщи кметът на града Вахап Сечер. Очаква се дъждът да продължи до вечерта и да паднат още 50 литра дъжд на квадратен метър. Проливните дъждове са придружавани и от силен вятър.", "date": "2020.01.07", "title": "2 жертви на наводнения в Южна Турция"}
{"url": "https://www.24chasa.bg/novini/article/8045399", "text": "87-годишна благоевградчанка завари крадец в дома си. Николина Ал. излязла за кратко до кварталния магазин и оставила къщата си незаключена. Когато се върнала чула шум на втория етаж и се качила. Видяла мъргав мъж да тараши стаята. Още докато го пита какво прави, той я изблъскал, съборил я на земята и избягал. Жената все пак успяла да стане и видяла как неканеният гост се качва в чакащо го такси. Учителката пенсионерка подала сигнал на тел. 112. Пристигнали полицаи и линейка. Пред криминалистите тя дала добро описание на крадеца, който не успял да задигне нищо от дома й. Лекарите пък я откарали и настанили в болница с комоцио, а полицията издирва крадеца.", "date": "2020.01.07", "title": "Пенсионерка завари крадец в дома си, той я блъсна и избяга"}
{"url": "https://www.24chasa.bg/novini/article/8045479", "text": "Продължава разследването за убийството на 28-годишния българин от утраси - футболни фенове на ПАОК в Солун. Гърците са шокирани от проявите на агресия от страна на футболни фенове и настояват за мерки,които да изчистят спорта от действията на ултраси. Двама от феновете на ПАОК са с доказано участие в побоя над българите.Те са в ареста и вече получиха обвинения за 11 престъпления. От хулиганство до организирано нападение над невъоръжени лица. Естествено по време на разпита се опитаха да защитят тезата, че не са искали да наранят българите, но самият факт, че са били добре въоръжени с бухалки и лостове доказва противното. Цялата група от 20 човека са носели и каски с надежда да не бъдат разпознати от записите на камерите, но полицията успя да установи конкретни лица. Разследването продължава, защото според записите от камерите има още фенове, участвали директно в нападението над българите. Имената на задържаните се пазят в тайна. Властите се страхуват, че техни роднини могат да бъдат нападнати за отмъщение. Въпреки това медиите вече изнесоха информацията, че единият от арестуваните е син на висш полицай и то от Отдела за борба със спортното хулиганство. Надеждите са, че постът, който баща му заема няма да повлияе на процеса срещу сина му. Според юристи, които коментират случая, квалификацията е умишлено убийство, а не нещастен инцидент. Третият с повдигнато обвинение е шофьорът на колата, прегазила българина. Става въпрос за жена, която е обвинена в причиняване на смърт по непредпазливост с утежняващото обстоятелство, че не е спряла след инцидента. Тя се е предала на полицията чак на следващия ден. Случаят продължава да се коментира с пълно съчувствие към българите и се очаква не само тежка присъда, но и много строги мерки от страна на правителството срещу тези прояви на футболен фанатизъм придружен с опасност за живота на хората", "date": "2020.01.07", "title": "По 11 обвинения за побойниците, нападнали Тоско в Солун"}
{"url": "https://www.24chasa.bg/novini/article/8045467", "text": "На 13 януари превозвачите от всички браншове - пътнически, товарни, международни, таксиметрови излизат на национален протест срещу несправедливите \"обхват и цени\", по думите им, на толсистемата, както и срещу нерегламентираните превози. Към тях се присъединиха и от Асоциацията на българските търговци, производители, вносители и превозвачи на горива и Националната асоциация на зърнопроизводителите. На пресконференция днес над 20 представители на превозваческия бранш поискаха и оставката на министъра на регионалното развитие и благоустройството Петя Аврамова, като увериха, че протестът не е политически и няма за цел сваляне на цялото правителство, предава БТА. \"МРРБ не се съобрази с нито едно от исканията на бизнеса и не намери решение на нито едно от предложенията от ноември миналата година до сега. При този обхват, при тези цени и при липсата на преференции за българския транспортен бизнес не ни остава нищо друго освен да протестираме\", коментира Йордан Арабаджиев от Съюза на международните превозвачи. Той мотивира настояването за оставката на министър Аврамова с това, че като принципал на министерството е нарушила диалога от последните месеци \"за намиране на баланса и плавния преход, който да даде глътка въздух на българския транспортен бизнес\". Арабаджиев припомни, че обхватът на толсистемата у нас на обща база е 30 процента и предвижда за тир камионите над 65 на сто от пътищата, докато в Европа този процент е между 1 и 7. За пример той даде Чехия, където въведената от 1 септември м.г. тол система обхваща 4 до 5 на сто от пътищата. Международните превозвачи подкрепят колегите си от автобусния бранш по отношение на нерегламентираните превози. \"Очакваме проява на разум, който да направи така, че българският транспортен бизнес и потребителите, които също ще бъдат засегнати, да не страдат от шоковото въвеждане на тези толтакси\", коментира Арабаджиев. Според Васил Пиронков от Камарата на автомобилните превозвачи толсистемата ще бъде проблем не толкова за превозвачите, а за потребителите, довеждайки до повишение на цените за пътници и за товарите - с до 16 на сто за някои от специализираните превози на принципа \"пълен - празен\". \"Не бягаме от пътните такси, ние и сега плащаме многократно повече от необходимото\", каза Магдалена Милтенова, от Конфедерацията на автобусните превозвачи. По време на протеста на 13 януари ще спрат превозите на пътници и товари, ще спре и зареждането на търговски обекти. Участие в протеста засега са заявили превозвачите от 60 града. Освен преустановяване на превозите, предвижда се и позициониране на камиони и леки автомобили на определените за целта точки на територията на цялата страна. Протестът ще продължи докато не получим отговор и конкретни политически ангажименти, с конкретни срокове за изпълнението им, казаха превозвачите.", "date": "2020.01.07", "title": "Превозвачите на протест срещу толсистемата на 13 януари"}
{"url": "https://www.24chasa.bg/novini/article/8045573", "text": "Турската полиция задържа днес 137 души при широкомащабна антинаркотична операция, съобщи турската телевизия НТВ, цитирана от БТА. Екипи на Отделите за борба с разпространението на наркотици на полицията са предприели едновременни акции в общо 49 турски окръга. Операцията \"НаркоНет 5\" е предприета след публикации в социалните мрежи, свързани с продаване и употреба на наркотици.", "date": "2020.01.07", "title": "137 души са задържани при мащабна операция срещу дрогата в Турция"}
{"url": "https://www.24chasa.bg/novini/article/8045591", "text": "Иран е готов да се върне към \"пълно изпълнение\" на своите задължения по ядреното споразумение със световните сили, написа в Туитър днес иранският заместник-външен министър Абас Арагчи, но без да уточни при какви евентуални условия може да стане това, предадоха Ройтер и БТА.                                                                                                                                                                                                                                                                                                                                ", "date": "2020.01.07", "title": "Иран е готов да се върне към ядреното споразумение"}
{"url": "https://www.24chasa.bg/novini/article/8045866", "text": "След като през последните години круизният туризъм във Варна буквално замря, морската столица очаква това лято край брега й да акостират 6 големи лайнера. Това съобщи директорът на Морска гара кап. Александър Аврамов. Отливът от круизни кораби в Черно море запознатите обясняват с няколко важни причини - политическият режим в Турция, анексирането на Крим. По данни на Морска гара през 2017 г. у нас са акостирали два круизни кораба. През 2018 г. няма нито един, през 2019-а беше записан един, но той не успя да пристигне поради технически причини. Съвсем по друг начин изглеждаха нещата само няколко години преди това - през 2014 г., на пристанище Варна са акостирали 36 кораба с близо 30 000 туристи. Година по-рано е отбелязан рекорд с посрещането на 4 огромни круизни кораба само в рамките на един ден. Средно до кризата в Крим те са били 25 на сезон. Предварителните заявки за това лято са обнадеждаващи. В средата на май се очаква на Морска гара във Варна да пристигне 12-хилядитонният американски \"Одисей на Егея\", с около 400 пасажери на борда. Очаква се през октомври отново да посети морската столица. Два пъти във Варна ще акостира и лайнерът \"Аzamara Jorney\". Другите плаващи дворци, които ще посетят Варна са \"MS Krauniris\" и френският \"Ле Буганзвиле\". За 2021 г. вече има заявки за 6 пасажерски посещения на кораби във Варна.", "date": "2020.01.07", "title": "След дълъг застой круизните кораби се връщат в Черно море"}
{"url": "https://www.24chasa.bg/novini/article/8023640", "text": "Надали за някого смарт часовниците вече са изненада - има достатъчно модели на пазара, за всеки вкус. Но безспорно един от забележителните модели е  . Ако трябва да се опише с няколко думи, то това са елегантен, умен, служи като персонален треньор и издържа с едно зареждане цели две седмици. На практика Huawei Watch GT 2 съчетава функциите на фитнес гривна и часовник. Устройството позволява да се прави пълен мониторинг на активността - изминато разстояние, денивелация, пулс, изгорени калории, време за възстановяване. Данните се визуализират чрез приложението Huawei Health, инсталирано в смартфона. А часовникът дори ви насърчава, ако сте постигнали зададените параметри за активност. Към това има прогноза за времето, атмосферното налягане. А за ориентация служи електронен компас. А за любителите на спорта се превръща в персонален треньор в 15 дисциплини, сред които бягане, ходене, катерене, планинско изкачване, колоездене, плуване, триатлон, свободни тренировки, крос тренажор, гребна машина. Поддържа сателитните системи GPS и GLONASS, което е гаранция за правилно позициониране по време на тренировка и правилно измерване на изминатото разстояние. Функцията TruSeen™ е за точно и ефективно измерване на пулса. В комбинация с интелигентния алгоритъм с изкуствен интелект се проследява сърдечния ритъм през цялото денонощие, дори и по време на сън. А при установяване на стойности извън стандартните, часовникът дава известия и препоръчва да им обърнете внимание. Вградената памет за музика директно от часовника е изцяло нова функция. Така можете да слушате любимите си песни дори устройството да е отдалачено от смартфона. Има и вградени микрофон и говорител, така че да можете да водите разговор и през часовника. Това е изключително удобно, когато нямате пряк достъп до телефона си и не е нужно да го търсите усърдно, за да отговорите на обаждането. А ако все пак нямате представа къде е телефонът ви, часовникът има опция да го открие и да активира сигнал, който да ви подскаже къде се намира смартфонът ви. И още една впечатляваща функция - часовникът може да издържи с едно зареждане цели две седмици. Това става възможно чрез процесора Kirin A1, който прави модела и достатъчно бърз. Това е и първият специализиран чипсет на компанията за носими устройства и работи с много ниска консумация на енергия. има два варианта - 46 и 42 мм 46-милиметровата версия на модела се предлага в два дизайна – изцяло черен, и класически с кафява каишка от еко кожа. Тази версия разполага с вградени микрофон и говорител и поддържа Bluetooth обаждания. Huawei представи в България и 42-милиметрова, дамска версия на Watch GT 2, отличаващ се с изключително елегантна версия „Refined Gold“, и класическа – с еко кожа в топло бежов. Изключително лесният механизъм за смяна на каишките позволява да променяте стила според случая и стила си, като 46мм версията е съвместима и с предлаганите досега сменяеми каишки за предшественика му Watch GT в оранжево и маслено зелено и на трети производители Вградените теми пък дават възможност за персонализация. Самият дисплей е AMOLED и осигурява високо качество на изображението с много добра яркост и контраст, дори когато е изложен на пряка слънчева светлина. От Huawei са използвали висококачествено 3D стъкло, обработено с технологии, използващи скъпоценни камъни, създавайки покритие, устойчиво на вода и прах. И не само това - часовникът ще продължи да работи дори да се потопите на 50 метра дълбочина. Което го прави идеален и за любителите на гмуркането.  може да се превърне и в бляскъв аксесоар, защото традиционно изглеждащият сив корпус с кафява кожена каишка е подходяща добавка към тоалета и за най-бляскавото парти. А дизайнът, при който нивото на страничната рамка е на това на дисплея, улеснява значително работата с часовника. Освен чрез екрана част от функциите може да се управляват и чрез двата странични бутона. С горния имате достъп до менюто с тренировки и приложения, а долният може да се настрои за активиране на определена функция. Зареждането на часовника става чрез магнитна поставка и е доста бързо.", "date": "2020.01.07", "title": "Спри стреса"}
{"url": "https://www.24chasa.bg/novini/article/8044800", "text": "Екип от китайски лекари извърши първата в страната асистирана мозъчна ангиография в пекинска болница. Тя бе направена дистанционно върху пациентка с помощта на самостоятелно разработения от китайски учени робот за минимално инвазивна съдова хирургия с името „Лубан\", съобщава \" \".  Мозъчната ангиография е метод за изследване, при който се инжектира рентгеноконтрастна материя в артериите, за да се провери състоянието на основните кръвоносни съдове в мозъка, което обикновено излага медицинския персонал на радиация по време на цялата операция. Хирургичният робот е в състояние да ги предпази от този риск. Разработен от пекинската болница Тиентан и Пекинския институт за технологии, хирургичният робот скоро ще бъде приложен в клиничната практика. С развитието на 5G технологиите в бъдеще той ще може да извършва и трансрегионални операции, заяви учен от екипа.", "date": "2020.01.07", "title": "Китайски лекари извършиха асистирана от робот мозъчна ангиография"}
{"url": "https://www.24chasa.bg/novini/article/8045624", "text": "През ноември продажбите на дребно в еврозоната и в целия ЕС отбелязаха добър растеж след ва поредни месеца на спад, показват най-нови данни на Евростат. В същото време продажбите на дребно в България отбелязаха най-добро повишение от четири месеца насам. През ноември търговията на дребно в еврозоната се увеличи с 1,0% спрямо октомври, когато се сви с 0,3%, като продажбите на автомобилно гориво се свиха с 1,0%, но на нехранителните стоки нараснаха с цели 1,4%, докато тези на хранителни стоки, напитки и тютюневи изделия се повишиха с 0,7 на сто. Очакванията на финансовите пазари бяха за по-скромен растеж на продажбите на дребно с 0,6 на сто, предаде  На годишна база растежът на продажбите на дребно в еврозоната се ускори през ноември до 2,2% от 1,7% месец по-рано и прогноза за по-сдържан растеж от 1,3 на сто. По-добрите данни са знак за повишаване на вътрешното потребление около предколедното и новогодишно пазаруване. В рамките на целия ЕС продажбите на дребно се повишиха през ноември с 0,6% спрямо октомври, когато се свиха с 0,3%, като на годишна база техният растеж се забави леко до 1,9% от 2,1% месец по-рано. В същото време Евростат отчете повишение и на ноемврийските продажбите на дребно в България с 0,5% след слаб растеж с 0,2% през октомври и стагнация през септември, като това представлява най-добро увеличение от юли 2019-а година насам, когато търговията на дребно нарасна с 0,7 на сто. На годишна база растежът при продажбите на дребно в България се ускори много рязко до 2,4% от 0,9% през октомври. Данните за продажбите на дребно са важен индикатор за вътрешното търсене и потребление в рамките на Европа, като силните данни за ноември са факт на фона на много ниските нива на безработица, рекордно ниските лихви и растящото заплащане на труда.", "date": "2020.01.07", "title": "Подем на продажбите на дребно в ЕС, еврозоната и България през ноември 2019"}
{"url": "https://www.24chasa.bg/novini/article/8045607", "text": "НАСА обяви, че нейният спътник TESS, който търси екзопланети, е открил нова планета с размерите на Земята, която е на обитаемо разстояние от своята звезда и където може да има вода в течно състояние, съобщиха Франс прес и БТА. Новооткритата планета беше кръстена \"TOI 700 d\" и е относително близо до нас - на 100 светлинни години, съобщиха от Лабораторията за ракетни двигатели на НАСА в Пасадена, щата Калифорния. Няколко други екзопланети от същия вид бяха открити преди това от космическия телескоп \"Кеплер\", но това е първото откритие на апарата TESS в тази област. Той беше изстрелян през 2018 година. Телескопът TESS се насочва към даден небесен участък, за да установи дали планети преминават пред звезди, което причинява временно намаляване на яркостта им. С получените данни учените могат да направят изводи за присъствието на планета, за нейната маса, орбита и др. Звездата TOI700 e малка и е с маса около 40 процента от тази на нашето Слънце и температурата й е наполовина по-ниска в сравнение с нашето небесно светило. TESS откри три планети, орбитиращи около споменатата звезда - TOI 700 b,c и d, но само последната е в обитаемата зона на своята звезда. TOI 700 d е с 20 процента по-голяма от Земята и обикаля звездата си за 37 дни. Тя получава 87 процента от енергията, която нашето Слънце доставя на Земята. ", "date": "2020.01.07", "title": "НАСА откри близка планета, подобна на Земята, може да има условия за живот (Видео)"}
{"url": "https://www.24chasa.bg/novini/article/8045700", "text": "Президентът на САЩ Доналд Тръмп заяви вчера, че Марк Зукърбърг - шеф и основател на Фейсбук, го е поздравил за присъствието му в прочутата социална мрежа, предадoха Франс прес и БТА. \"Обядвах тези дни с Марк Зукърбърг и той каза: \"Бих искал да ви поздравя, вие сте номер едно във фейсбук\", разказа Тръмп в радиопредаването на водещия Ръш Лимбо, консервативен общественик и негов близък. Запитани от АФП, от компанията посочват, че Тръмп и Зукърбърг не са се виждали от октомври, когато са обядвали заедно в Белия дом. Подновявайки атаките си срещу \"корумпираните\" според него медии, американският президент подчерта колко са важни за него социалните мрежи. \"Бих предпочел да не става нужда да минавам през тях, бих предпочел вестници, достойни за доверие, но не би\", отсече той. \"Без Туитър според мен щяхме да сме изгубени, никога не бихме извадили истината на бял свят\", добави Тръмп. Акаунтът @realDonaldTrump, използван всеки ден от американския президент, има близо 70 милиона абонати, напомня агенцията.", "date": "2020.01.07", "title": "Тръмп: Зукърбърг ме поздрави с \"вие сте №1 във фейсбук\". Компанията: Не е вярно"}
{"url": "https://www.24chasa.bg/novini/article/8046155", "text": "Повече от 60 000 души са изчезнали в Мексико в последните 13 години. Черната статистиката започва от 2006 г., когато властите обявиха така наречената Война с наркокартелите, пише Риа новости, цитирана от БГНЕС. До края на 2019 г. списъкът с безследно изчезнали е нараснал с над 60 000 имена, като това над 97% от всички изчезнали в последните 55 години. Шокиращите цифри изнесе министъра на вътрешните работи Алехандро Енсинас, който добави, че има и около 8000 души, които не са в списъка, защото не се знае кога са изчезнали, но също липсват. Най-много хора в последните 50 години са потънали в неизвестност в североизточния щат Тамаулипас, който граничи с Тексас, 10 032 души. На вторo място в черната статистика е западния щат Халиско с 9 286 изчезнали. В последните години в Мексико се води изпълнена с насилие битка между престъпните организации кой да контролира транзита на кокаина от Южна Америка към САЩ. През 2018 г. беше регистриран антирекорд за най-много убийства, не по малко от 33,3 хиляди. През 2006 г. президентът Фелипе Калдерон обяви война на картелите и включи в борбата с тях армията. Беше реформирана федералната полиция и беше обявена награда за най-известните наркобарони. Подобна беше политиката и на следващия президент Енрике Пеня Нието, по чието време беше арестуван най-известният наркобарон Хоакин Гузман, познат като Ел Чапо.", "date": "2020.01.07", "title": "Войната с наркокартелите в Мексико: Повече от 60 000 души са изчезнали за 13 г."}
{"url": "https://www.24chasa.bg/novini/article/8045944", "text": "Окончателно, с решение на ВКС, осъдиха по повдигнатите от Окръжна прокуратура – Плевен обвинения, извършителите на грабеж, придружен с убийството на Кирил И. и причиняване на телесна повреда на жена му Галя И., извършени в дома на семейството в гр. Левски. За бруталното престъпление Иво З. и Валентин Н. са осъдени на доживотен затвор, а Тихомир М. на 20 години лишаване от свобода. По същото дело Н. М. е осъдена за вещно укривателство на три години лишаване от свобода с 5 години изпитателен срок, съобщиха от Апелативната прокуратура във Велико Търново. Наглият грабеж, завършил със смъртта на известния в Левски иро Чейнджа потресе левски в последния ден на 2016 г. Обвинителният акт е внесен от Окръжна прокуратура – Плевен. След разглеждане на делото от три съдебни инстанции, извършителите са признати за виновни и са осъдени по повдигнатите им от прокуратурата обвинения. Съдът е признал тримата грабители за виновни за това, че на 30.12.2016 г. в гр.Левски в съучастие отнели златни накити, чуждестранна валута, сумата от 38 294,35 лв. или чужди движими вещи на обща стойност 92 259,75 лв., от владението на Киро Чейнджа, като употребили за това сила, като грабежа е в големи размери и е бил придружен с тежка телесна повреда за Галя и с убийството на Кирил. Престъпление по чл.199, вр. чл.198, вр. чл.20 от НК. Осъдени са и за това, че са влезли в жилището със сила, като деянието е извършено нощем от две и повече лица. Престъпление по чл.170, вр. чл. 20 от НК. Обвиняемата Н. М. е призната за виновна за това, че в с. Павел,  укрила и придобила чужди движими вещи: пари и златни накити на обща стойност 88 359,75 лв., а на 13.01.2017 г. в гр. Плевен спомогнала да бъдат отчуждени чужди движими вещи - сумата от 20 000 лв., чрез закупуване на лек автомобил „Фолксваген Туарег\", за които знаела, че са придобити от Валентин чрез престъпление, като укривателството е в големи размери. Престъпление по чл.215 от НК.", "date": "2020.01.07", "title": "Окончателно: Две доживотни присъди и 20 г. затвор за убийството на Киро Чейнджа в Левски"}
{"url": "https://www.24chasa.bg/novini/article/8045718", "text": "Окръжна прокуратура - Велико Търново внесе в съда обвинителен акт срещу мъж, дал подкуп на полицейски служители. Обвинението срещу А.М. е за това, че на 20.08.2019 г. на път Велико Търново - Гурково, Проход на Републиката,  дал подкуп –  60 лева на  двама полицейски служители в Участък Килифарево при РУ-Велико Търново, за да не извършат действие по служба –  да не съставят акт на Е. С. за установяване на административно нарушение по ЗДвП – управление на моторно превозно средство, без да има издадено СУМПС, съобщиха от Апелативната прокуратура.  Служителите в участък - Килифарево изпълнявали служебните си задължения. Около 13:00 часа на 20.08.2019 г. получили сигнал, че водач без книжка управлява лек автомобил в град Килифарево и се е отправил към път В.Търново - Гурково. След като спрели автомобила за проверка, установили, че водача Е.С. не притежава СУМПС. В този момент обвиняемият, който пътувал в същия автомобил започнал да говори с единия полицай, че иска да му даде 50 лева, за да не пише акт. Служителят на реда му разпоредил да се върне в автомобила и че действията му противоречат на закона. Обвиняемият се отдръпнал настрани, но малко след това отишъл до патрулния автомобил и през отворения прозорец хвърлил три броя банкноти по 20 лева, като казал: „Ето ви 60 лева, за да оправим нещата, да няма актове“. Предстои насрочване на делото за разглеждане от съда.", "date": "2020.01.07", "title": "Съдят мъж, дал подкуп на полицаи край Велико Търново"}
{"url": "https://www.24chasa.bg/novini/article/8046186", "text": "Техеран готви пропорционален отговор на американската операция, при която бе убит командващият на елитните спецсили \"Ал Кудс\" на иранската ислямска Революционна гвардия генерал Касем Солеймани. Това каза в интервю за телевизия Син Ен Ен иранският външен министър Мохамад Джавад Зариф, цитиран от Ройтерс и ТАСС. \"Това е международен тероризъм, акт на агресия срещу Иран. То е равнозначно на въоръжено нападение над Иран. И ние обезателно ще отговорим, но нашият отговор ще бъде пропорционален. За разлика от президента на САЩ Тръмп, ние се придържаме към закона\", каза Зариф, предава БТА. Той добави, че с действията си лидерът на САЩ демонстрира пред международната общност своето неуважение към международното право. \"На наша страна са хората и това е много по-важно. Красивите оръжия, за които, по думите на самия Тръмп, са били похарчени два трилиона долара, не управляват света. Управляват го хората. Дните на пребиваването на САЩ в нашия регион са преброени. Те трябва да осъзнаят, че жителите на този регион са разярени, те искат САЩ да си ходят. САЩ се намират в този регион вече много години и те не донесоха нито на себе си, нито на региона някаква сигурност\", каза Зариф.", "date": "2020.01.07", "title": "Иран готви пропорционален отговор за убийството на Солеймани"}
{"url": "https://www.24chasa.bg/novini/article/8046252", "text": "Сръбският външен министър Ивица Дачич заяви, че след обвиненията от страна на Черна гора, че Белград се намесва във вътрешните й работи, е посочил факта, че много страни поставят въпроса за положението и статута на националните им малцинства в Сърбия, но не бил казал, че това е лошо, а за да посочи значението на този въпрос днес, когато съществуват международни конвенции за правата на националните общности и европейските ценности във връзка с правата на националните и религиозните общности, предаде Танюг, цитирана от БТА.  \"Съобщих данните, че българите в Сърбия са 0,26 на сто, но ние правим планове за действие, имаме някои задължения по този повод и много спазваме правата на националните малцинства. Дори от българското външно министерство реагираха и казаха, че това е вярно и ще продължат с това, защото искат да се спазват всички европейски стандарти. И ние подкрепяме това\", каза Дачич. Министърът допълни, че това е несравнимо със ситуацията в Черна гора, където сърбите дори не са национално малцинство, а съставляват почти 30 процента от населението. В интервю за РТС в неделя Дачич, говорейки за отношенията с Черна гора, в един момент без никакъв повод намеси и България, като каза, че българското малцинство в Сърбия наброява 0,26 процента от населението, а България на всяка среща на ЕС поставя въпроса за правата му. В отговор министерството на външните работи заяви, че българското правителство защитава и ще продължи да защитава правата на българските общности зад граница, не само в Сърбия. По отношение на Република Сърбия България не настоява за нищо повече от това страната да спазва конституцията и законите си по отношение на малцинствата, както и ангажиментите си в рамките на предприсъединителния процес, се казва в позицията на МВнР.", "date": "2020.01.07", "title": "Ивица Дачич обясни казаното от него по отношение на България"}
{"url": "https://www.24chasa.bg/novini/article/8046348", "text": "Пожар избухна днес във фургони в оранжериен комплекс в село Нестерово в Раменския район на Московска област. Загинали са осем души, един човек е ранен, съобщиха руските спасителни служби, предадоха ТАСС и Асошиейтед прес. По предварителни данни всички загинали са мигранти от Таджикистан, които работели в оранжериите. Пожарникарите се борили с пламъците близо час. Огънят тръгнал от късо съединение. Обикновено в Русия в първата седмица на януари се увеличава броят на пожарите, които взимат жертви, предаде БТА. Смята се, че това се дължи на празнуването в тези дни на Нова година и на Коледа, когато често се използват фойерверки и се пие повече алкохол, отбелязва АП.", "date": "2020.01.07", "title": "8 жертви при пожар край Москва, 1 е ранен"}
{"url": "https://www.24chasa.bg/novini/article/8046354", "text": "Лидерите на Иран обещаха да отмъстят за убития от САЩ генерал Касем Солеймани - командир на (елитните) сили \"Ал Кудс\" на иранската Революционна гвардия. Ето кои са някои от опциите на Техеран: Иранският върховен лидер аятолах Али Хаменей и президентът на САЩ Доналд Тръмп държат твърд език, но никой от двамата не показва интерес от пълномащабна война, макар че възможността от военна конфронтация не може да бъде изключена. Ако Хаменей призове за сдържаност, това може да се изтълкува като слабост в страната и сред регионалните проксита (на Иран). Ето защо той може да прибегне до отмъщение в малък мащаб. Карим Саджадпур, старши изследовател във Фонда Карнеги за международен мир, каза, че Хаменей трябва внимателно да калибрира мащаба на реакцията. \"Със слаб отговор рискува да загуби уважение, с пресилен отговор рискува да загуби главата си\", обясни изследователят. Според доклад на американското военно разузнаване от декември Иран разчита на три главни военни способности: балистичната ракетна програма, военноморските сили, които могат да застрашат навигацията в петролодобивния регион на Залива и милициите - проксита в страни като Сирия, Ирак и Ливан. Иран твърди, че притежава ракети с прецизно насочване, крилати ракети и въоръжени дронове, способни да ударят американски бази в Залива и да достигнат Израел - архи-врага на Техеран. Техеран или неговите проксита биха могли да атакуват петролни танкери в Залива и в Червено море - морски пътища за пренос на петрол и търговски стоки, свързващи Индийския океан със Средиземно море през Суецкия канал. Военна конфронтация или повишено напрежение биха могли да попречат на корабоплаването през Ормузкия проток, през който минава една пета от световния добив на петрол. Всяко прекъсване може да покачи рязко цените на петрола. Иран не може законно да затвори едностранно водния път, защото част от него представлява териториални води на Оман. Корабите обаче минават и през ирански води, които са под отговорността на военноморските сили на Революционната гвардия. Техеран би могъл да използва ракети, дронове, мини и катери, за да се конфронтира със САЩ и техните съюзници. Американски официални лица предупреждават, че затварянето на протока означава пресичане на \"червена линия\" и че Америка ще предприеме действия, за да го отвори отново. Американските сили в Близкия изток може да бъдат застрашени. Иран разчита главно на асиметрични тактики и проксита, за да противодейства на по-съвършените американски оръжия. Техеран предоставя оръжия и техническа експертиза на свои съюзници. Йеменските хуси използваха ракети и дронове иранско производство, за да атакуват летища в Саудитска Арабия. САЩ и Саудитска Арабия обвиняват Иран за атаките срещу петролни танкери близо до Ормузкия проток миналата година и твърдят, че Иран стои зад нападенията срещу саудитски петролни обекти, макар че Техеран отрича. Подкрепяни от Иран милиции в Ирак атакуваха бази, в които са разположени американски сили. През юни Иран свали американски дрон с ракета земя-въздух, изправяйки двете страни на ръба на пряк конфликт. Малко вероятно е Иран да действа прибързано, смята Али Алфонех, старши изследовател в Института за арабските страни от Залива във Вашингтон. \"Иран няма друг избор, освен да нанесе ответен удар и да отмъсти за убийството на генерал Солеймани. Но Ислямската република е търпелива, и кога и какъв ще бъде този удар, е все още неизвестно за нас\", каза той. Иран и неговите съюзници биха могли да използват силата си извън региона. През 1994 г. член на ливанското движение Хизбула взривиха Аржентинското еврейско дружество за взаимопомощ в Буенос Айрес, убивайки 85 души. Аржентина обвини Иран и Хизбула за бомбения атентат. те отричат каквато и да било отговорност. Аржентина също така обвини Хизбула за атаката срещу израелското посолство в Буенос Айрес през 1992 г., при която загинаха 29 души. \"По-вероятна е трайна поредица от атаки чрез проксита срещу американски и сьюзнически интереси, регионално и дори глобално. Иран има дълга история на подобни атаки в Европа, Африка, Азия и Латинска Америка, със смесен успех\", прогнозира Саджадпур от Фонда Карнеги. Иранските лидери досега държаха отворена врата за дипломацията, за да постигат целите си, особено когато тяхната икономика бе притисната от санкции на САЩ. \"Иран и Америка са работили заедно в миналото в Афганистан, Ирак и на други места. Те имат общи интереси и общи врагове. Една военна конфронтация би струвала скъпо и на двете страни. Дипломацията за сметка на това може да реши много проблеми и тя е вариант\", изтъкна високопоставен дипломат от региона. Иран бе изключил всякакви преговори със САЩ, докато те не се върнат към ядреното споразумение от 2015 г. и не отменят всички санкции, които повторно наложиха на Иран след изтеглянето им от споразумението през 2018 г. Американският държавен секретар Майк Помпейо заяви след убийството на Солеймани, че Вашингтон желае деескалация на напрежението. А ден след като Техеран обяви, че се отказва от наложените му с ядреното споразумение ограничения върху обогатяването на уран, президентът Тръмп, цитиран от своята съветничка Келиан Конуей, заяви,, че това споразумение все още може да се предоговори, \"ако Иран започне да се държи като нормална страна\". Днес и самият Иран, чрез своя заместник-вътрешен министър Абас Арагчи, заяви, \"че е готов да се върне към пълно спазване на споразумението\", без да уточни пир какви евентуални условия. \"Макар че мнозина предричат Трета световна война, последните 40 г. от историята на Иран сочат, че над всичко за Ислямската република е нейното оцеляване. Техеран трудно може да си позволи пълномащабна война със САЩ, докато е изправен пред тежки икономически санкции и вътрешни размирици, особено без Солеймани\", каза Саджадпур. (БТА)", "date": "2020.01.07", "title": "От война до дипломация: Как Иран може да отмъсти за убийството на Солеймани"}
{"url": "https://www.24chasa.bg/novini/article/8046436", "text": "Посланикът и официални лица от Департамента по отбраната на САЩ работят по разработването на американско-българската Пътна карта 2020 - 2030 в сферата на отбраната заедно с министъра на отбраната. Това съобщиха от Американското посолство в София. Посланик Мустафа присъства днес на работен обяд с представители на американското и българско военно ръководство, за да даде ход на развитието на нашия 10-годишен Двустранен план за отбрана заедно с министъра на отбраната Красимир Каракачанов. Алтън Биланд, директор на Отдела за европейска политика, Централна и Южна Европа към кабинета на секретаря по отбраната на САЩ в Департамента по отбраната също се присъедини към разговорите и ще участва в стратегическия диалог между САЩ и България в сряда. Делегацията постигна съгласие по основните точки на българо-американската Пътна карта 2020-2030 г. и бърз график за нейното изпълнение. Пътната карта 2020-2030 г. ще даде насоки на българското и американското ръководство в техните съвместни усилия за по-нататъшно развитие на способностите на Българската армия чрез фокусиране на усилията за сътрудничество в областта на сигурността, особено в сферата на отбранителните институции, ситуационната картина на морското пространство, киберсигурността и модернизацията на въоръжените сили на Република България. Екипите по прилагане на стратегията изготвят за преглед проект на Пътната карта през април, а военното ръководство има за цел да подпише окончателна версия в София през септември. Резултатите от днешната среща са конкретен пример за динамично развиващото се сътрудничество между България и САЩ в областта на отбраната, регионалната и глобалната сигурност.", "date": "2020.01.07", "title": "Разработват американско-българска Пътна карта за отбрана"}
{"url": "https://www.24chasa.bg/novini/article/8046441", "text": "Румънското министерство на отбраната съобщи, че изтегля войниците си от Ирак на фона на ескалацията на напрежението в Близкия изток след убийството на иранския генерал Касем Солеймани при въздушен удар на САЩ в Багдад, предаде Аджерпрес, цитирана от БТА. В следствие на решението, взето на срещата на Северно-атлантическия съвет на ниво посланици в понеделник, 6 януари, за временно спиране на мисията за обучение на иракските войски на фона на ескалацията на напрежението в Близкия изток, министерството на отбраната предприе необходимите мерки за прекратяване на мисиите, осъществявани от румънските военни, разположени в Ирак, съобщи министерството. Министерството уточнява, че за да се гарантира сигурността на персонала, 14-те румънски военнослужещи, намиращи се на мисия в Ирак, ще бъдат преместени временно в друга база на коалицията. Според източници, цитирани от в. \"Адевърул\", румънските военни са прехвърлени в база на международната коалиция за борба срещу \"Ислямска държава\" в Кувейт.", "date": "2020.01.07", "title": "Румъния изтегли войниците си от Ирак"}
{"url": "https://www.24chasa.bg/novini/article/8046440", "text": "До 31 януари 2020 г. се удължава срокът за групово ловуване на дива свиня в цялата страна. Мярката се предприема със заповед на министъра на земеделието, храните и горите Десислава Танева, съобщават от пресслужбата на ведомството. Целта е максимално редуциране на популацията на дива свиня във всички ловностопански райони на страната като мярка за ограничаване разпространението на заболяването Африканска чума по свинете (АЧС). Освен удължаване на сроковете за ловуване, със заповед на министъра на земеделието, храните и горите се отменя и зонирането на инфектираните зони при констатирани случаи на АЧС. Отпада забраната за лов в територии, в които е установена дива свиня с наличие на вируса. Ловните дружинки следва да спазват стриктно мерките за биосигурност. За провеждане на лов ловците предварително подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция и пръскачки, с които ловците да обработят използваните инструменти, облеклото, обувките, оръжията и принадлежностите към тях, както и автомобилите. Всички отстреляни по време на лов диви свине задължително се изследват за вируса на Африканска чума по свинете като изследванията са за сметка на БАБХ.", "date": "2020.01.07", "title": "Удължава се срокът за групово ловуване на дива свиня до края на януари"}
{"url": "https://www.24chasa.bg/novini/article/8046465", "text": "6, предаде Асошиейтед прес. Това бяха най-силните от поредица трусове ръзтърсили острова през последните дни, и причинили значителни щети в някои райони. Най-малко един човек е загинал. Учителят Рей Гонсалес каза пред Асошиейтед прес, че чичо му е бил убит от срутила се стена в общия им дом. Той каза, че 73-годишният Нелсън Мартинес е бил инвалид и той, и баща му са се грижили за него, предава БТА. Осем души бяха ранени в град Понсе, близо до епицентъра на труса, каза кметицата Маита Мелендес пред местна телевизия. Службата, отговаряща за електрозахранването в Пуерто Рико, написа в Туитър, че една от основните електроцентрали, която е разположена близо до епицентъра, е понесла щети, но представители на властите очакват електроподаването на острова да бъде възстановено по-късно днес. Геофизичният институт на САЩ съобщи, че земетресението е регистрирано в 4.24 ч. местно време край южните брегове на острова на дълбочина 10 километра. Първоначално бе съобщено, че магнитудът му е 6,6, но по-късно данните бяха коригирани. Вторичният трус е регистриран в 7,18 ч. местно време в същия район. Жителите на острова усетиха силния трус, а персоналът на местно радио се евакуира от сградата. След първия трус бе издадено предупреждение за цунами за Пуерто Рико и американските Вирджински острови, но по-късно то бе отменено, отбелязва АП.", "date": "2020.01.07", "title": "Земетресението до Пуерто Рико взе жертва"}
{"url": "https://www.24chasa.bg/novini/article/8046392", "text": "\"Вече трета година колегите от БСП и г-жа Нинова не се научиха какво е вот на недоверие и това не е просто пиар инструмент\", каза народният представител Тома Биков на извънредна пресконференция на ГЕРБ във връзка с вота на недоверие, който БСП се закани да внесе на 20 януари. Единствена мярка за водната криза, която БСП предлага, е правителството да падне, каза Биков и добави, че от парламентарната група на ГЕРБ ще подкрепят управляващите. Корнелия Нинова да се вгледа в действията на кмета на Перник, който ясно показва как се действа в такава ситуация. И кметът и правителството са далеч по несловоохотливи, защото тези, които работят на място знаят каква е ситуацията, а тези, които стоят на \"Позитано\" само говорят, каза още Биков. Той посочи за неуместно на пресконференцията на БСП за боклука да говори човек, чийто семеен бизнес е свързан със скрап. Говоря за г-н Божанков, каза Тома Биков и добави, че намира поведението на БСП за недържавническо. БСП през годините на този парламент не са внесли нито едно предложение за изменение на законодателството за околната среда, каза на пресконференцията народната представителка и бивш министър на околната среда и водите Ивелина Василева. За сравнение от ГЕРБ внесли 3 само за последните месеци за подобряване качеството на въздуха. Категорично от трети страни не са внасяни болнични отпадъци. Не са внасяни и от други страни в ЕС, каза категорично Василева във връзка с обвиненията, че България изгаря чужди отпадъци, внос от трети страни. Ивелина Василева засегна и темата с водната криза в Перник като увери, че правителство влага всички усилия за справяне с проблема.", "date": "2020.01.07", "title": "Тома Биков: Нинова и БСП не се научиха какво е вот на недоверие (Обновена)"}
{"url": "https://www.24chasa.bg/novini/article/8046476", "text": "Трима крадци опитали да отмъкнат метална каса с пари и златни накити от жилище в столичния кв.\"Манастирки ливади\" дни преди Коледа. Те обаче били видяни от бдителни граждани, които съобщили в полицията. Униформените се отзовали бързо на сигнала. При опита да бъдат задържани, крадците изблъскали полицаите се канили да отпрашат с \"Тойота РАВ 4\". Те опитали и да изхвърлят инструментите, с които нахлули в жилището, но полицаите успели да ги хванат. На тойотата били монтирани регистрационни табели от товарен автомобил, обявен за издирване, съобщиха от полицията. Тримата задържани са на възраст от 25 до 45 години. Срещу тях е образувано дело в Софийската районна прокуратура. Двама от тях са с криминални регистрации.", "date": "2020.01.07", "title": "Крадци опитаха да задигнат каса с пари и накити, бягат с кола с крадени табели"}
{"url": "https://www.24chasa.bg/novini/article/8046480", "text": "Нидерландия носи гордото звание на първата държава в света, в която няма бездомни кучета. Резултатът обаче не е постигнат с евтаназия. Счита се, че има около 200 милиона бездомни кучета по целия свят, което означава, че всички можем да научим нещо от Нидерландия (бивша Холандия - б.р.), предава  . Кучетата имат социален статус от векове в Нидерландия. Заможните хора имали кучета и като домашни любимци, и за спорт, докато бедните хора имали кучета за работа. През 2005 г. в страната е имало огромен брой кучета, когато избухнал бяс. Широко разпространената епидемия от бяс означавала, че собствениците на кучета изоставят кучетата си на улицата. Здравословното състояние на кучето започнало да се разглежда като отражение на собственика. Създаден е данък за кучета, за да се улесни грижата за популацията на бездомните кучета. Този план предизвиква обратна реакция - тъй като хората не можели или не искали да платят данъка, това довело до още повече бездомни кучета. Първата агенция за защита на животните е създадена през 1864 г. в резултат на това. Оттогава правата на животните са начело на социалните въпроси на Нидерландия. Злоупотребата с животни не се приема. За извършителите се налага глоба в размер на 18 539 долара и до три години затвор! Правителството се зае с въпроса с пълна сила. Много градове налагаха големи данъци върху купените от магазини кучета. Естествено, това накара много хора да осиновят кучета от приютите, като освободят място за нови бездомни палета. Те също така започват програма, наречена Collect, Neuter, Vaccinate and Return, или CNVR за кратко. Това е общонационална програма, финансирана от правителството, която осигурява кастрация, стерилизация и ваксини за бездомни. Сякаш това не е достатъчно, правителството създава полиция само за животни. Офицерите от организацията реагират на престъпления срещу животни и подпомагат спасяването на животни. Съществува и Партия за животните, която се фокусира върху правата на животните и хуманното отношение към тях. Уникалното е също, че Нидерландия разглежда бездомните кучета не само като опасност за здравето и безопасността на хората, но и като етичен и морален проблем за обществото. Те осъждат жестокостта към кучетата и емоционалната инвалидност на хората, които не помагат на кучета, които гладуват, нараняват ги или дори ги умъртвяват. Усилията на страната за защита на животните са били изключително успешни. Около 90% от хората в Нидерландия са осиновили куче в семейството си. Това означава, че около един милион кучета сега имат домове и семейства. Живот, изпълнен с лакомства и чесане по коремчето.", "date": "2020.01.07", "title": "Нидерландия е първата страна без бездомни кучета в света"}
{"url": "https://www.24chasa.bg/novini/article/8046565", "text": "Испанският парламент одобри лидера на социалистите Педро Санчес за премиер, предадоха световните агенции, цитирани от БТА. Кандидатурата на Санчес получи 167 гласа \"за\" в 350-членния Конгрес на депутатите. 165 членове на долната камара на парламента гласуваха против, а 18 се въздържаха. Гласуването слага край на продължителната политическа безизходица, в която бе изпаднала Испания, и ще позволи на лидера на социалистите да формира правителство заедно с лявата коалиция \"Унидас подемос\", с която сключи съюз. При днешния вот вече бе достатъчно обикновено мнозинство. От ключово значение за одобряването на кандидатурата на Санчес бе споразумението, което той постигна миналата седмица с най-голямата каталунска сепаратистка партия - Републиканската левица на Каталуния - която обеща нейните 13 депутати да се въздържат при гласуването. До това споразумение обаче се стигна след продължителни преговори, отбелязва Франс прес. За Санчес днес освен социалистите гласуваха и депутатите от \"Унидас подемос\", както и депутатите от няколко малки партии, включително националистите от Баската националистическа партия. В замяна на решението на депутатите от Републиканската левица на Каталуния да се въздържат при гласуването социалистите обещаха да проведат преговори между централното правителство и регионалната каталунска изпълнителна власт, контролирана от сепаратистите. Преговорите трябва да намерят решение на политическия конфликт за бъдещето на Каталуния, а резултатите от тях да бъдат подложени на референдум. Социалистите побързаха обаче да уточнят, че това няма да е референдум за самоопределение, за какъвто настояват сепаратистите. Богатата североизточна испанска област, която се опита да се отцепи през есента на 2017 г., през октомври миналата година беше разтърсена от протести, които на моменти прераснаха в насилие. Те бяха предизвикани от осъждането на затвор на девет сепаратистки каталунски лидери, включително на лидера на Републиканската левица на Каталуния Ориол Жункерас. Договорката между социалистите и Републиканската левица на Каталуния нейните депутати да се въздържат от гласуване днес беше остро критикувана от дясната Народна партия и от крайнодясната Вокс, която е трета политическа сила в Испания след парламентарните избори през есента и която обвинява Педро Санчес в предателство и призовава своите симпатизанти на голям протест в страната тази неделя, предаде Франс прес. Пабло Касадо, лидерът на Народната партия, нарече Санчес \"екстремист\", защото според него е оставил съдбата на правителството да се решава от \"терористи и поддръжници на преврата\", предаде Асошиейтед прес. Коалицията между Санчес и \"Унидас Подемос\", договорена веднага след изборите, разполага с общо 155 места в парламента. Това означава, че Санчес трябва да води усилени преговори с други парламентарни сили по всички закони, които иска да прокара, най-вече за бюджета. В новото правителство на Санчес Пабло Иглесиас, лидерът на \"Унидас Подемос\" ще бъде един от заместник-премиерите. Според анализатори политическият пейзаж в Каталуния остава сложен. Двете партии в коалицията обещават завой наляво, увеличаване на данъците за най-богатите и големите компании, частично премахване на породилата полемика реформа на трудовия пазар, приета през 2012 г. от консерваторите, мерки в областта на наемите на недвижимите имоти и др. Според Испанската конфедерация на организациите на предприемачите тази програма се доближава до популизма и ще има негативни последици върху създаването на нови работни места. По принцип в Европа често се съставят коалиционни правителства, но в Испания това е първото коалиционно правителство след възстановяването на демокрацията през 1978 г., предаде Асошиейтед прес. Преди днешното гласуване Санчес обяви, че сега страната ще бъде управлявана от прогресивна коалиция, защото така са поискали испанците.", "date": "2020.01.07", "title": "Нов вот: Испанският парламент одобри Педро Санчес за премиер (Обновена)"}
{"url": "https://www.24chasa.bg/novini/article/8046571", "text": "Районна прокуратура-Хасково привлече като обвиняем М. М. /40 г./ за предизвикана от него  , съобщиха от пресцентъра на държавното обвинение. При произшествието извършителят навлязъл на червен светофар на кръстовището на бул. \"Г. С. Раковски\" и ул. \"Дунав\" и ударил имащите предимство два леки автомобили. В резултат на това той ранил две жени на 22 и на 24 години и мъж на 24 години. Деянието е извършено в пияно състояние с концентрация на алкохол в кръвта 2,14 промила, което е установено с химическа експертиза, уточнява прокуратурата. С постановление на наблюдаващия прокурор, от днес обвиняемият М. М. е задържан за срок от 72 часа. Предстои Районна прокуратура - Хасково да внесе искане в съда за вземане на мярка за неотклонение \"задържане под стража\" спрямо него, се казва още в съобщението.", "date": "2020.01.07", "title": "Обвиниха шофьора от тежката катастрофа в Хасково с трима пострадали"}
{"url": "https://www.24chasa.bg/novini/article/8046599", "text": "В последния си годишен доклад Агенцията за кредитен рейтинг е отчела, че финансовите показатели на община Бургас са изключително добри и са над средните за страната, съобщи кметът Димитър Николов при представяне на проектобюджета за 2020 г. Бургас бил и с най-добрите параметри за финансова устойчивост и попадал в първата петица на общините в България. \"Това говори, че добре си управляваме средствата и при евентуални финансови катаклизми и кризи, които могат да се отразят на България, ще можем да посрещнем и по-тежки времена\", заяви кметът. И добави, че бюджет 2020 ще е \"бюджет на сигурността и перспективата\". Рамката му е 305 842 777 млн. лв. \"Това е справедлив бюджет, осигурили сме средства по всички направления. При изготвянето му е използван консервативният подход - разходваме толкова, колкото можем да съберем. При това без да увеличаваме основните данъци с изключение на екологичните норми\", добави кметът. Става въпрос за увеличения налог за старите автомобили, чийто завишение е между 5 и 25 лв. Държавно делегираните разходи за община Бургас ще са в размер на 117, 740 млн. лв., 124, 750 млн. са собствените средства, които ще похарчи. По европейските програми са предвидени да влязат 39,099 млн. лв. \"В края на 2019 г. по всички разплащателни и набирателни сметки на община Бургас е останал преходен остатък от 24,287 милиона лева\", каза кметът. Според разчетите на бюджета по много направления през 2020 г. ще има повече пари. За образование завишението ще е с 15,5%, за здравеопазване - 10%, социални услуги - 17,5% и за култура и спорт - 8%. Бюджетът на Бургас бе представен в присъствието на всички зам.-кметове. Николов съобщи, че през февруари започва програмата \"Моят град, моят квартал, моята улица\", чийто цел е да облагороди междублоковите пространства с предложения от живущите в района и домсъветите за оползотворяване на пустеещите терени. Тя ще действа на принципа на санирането на блоковете, но ще се финансира с общински средства. Сред приоритетните направления в бюджета ще са образованието и здравоепозването. След добрите резултати от пилотната 2019 г. общината възнамерявала да продължи проекта \"Първокласно начало\" за осигуряване на равен старт на всички първолаци, ще продължи и ремонтирането на училищните дворове и в детските градини. По линия на здравеопазването пък се предвижда доокомплектоване на Комплексния онкологичен център с още модерна техника и изграждане на хирургия към него, за да се затвори цикълът. Николов е наредил през тази година да започне ремонт и на всички педиатричния отледеления в общината. И добави, че през 2020 г. ще има готов проект за изграждане на университетска педиатрична болница като за терен на новото здравно заведение бил харесан парцел срещу Спортна зала \"Боймчо Брънзов\" в непосредствена близост до УМБАЛ-Бургас.", "date": "2020.01.07", "title": "Бургас сред 5-те най-стабилни общини в България"}
{"url": "https://www.24chasa.bg/novini/article/8046611", "text": "Проектопромени в Закона за отбраната и въоръжените сили /ЗОВС/ предвиждат увеличаване на максималната възраст за приемане на военна служба. Те са публикуван на сайта на Министерството на отбраната за обществено обсъждане. Сега войниците и матросите могат да бъдат приети на служба, ако не са по-възрастни от 28 години, а с проектопромените се предлага максималната възраст за приемане на военна служба да стане 40 години за всички категории военнослужещи. Предлаганите промени целят намаляване и преодоляване на некомплекта във въоръжените сили, се посочва в доклада на вицепремиера и министър на отбраната Красимир Каракачанов до Министерския съвет, аргументиращ нуждата от предлаганите изменения. Те предвиждат още увеличаване с три години на пределната възраст за военна служба за военнослужещите, които не са упражнили правото си на пенсия. Така войниците и матросите ще могат да служат вече до 49 години, а четиризвездните генерали и адмирали - до 65. Предвижда се и възможност за увеличаване на пределната възраст с до три години на военнослужещите, упражнили право на пенсия, които са нужни на въоръжените сили, по решение на министъра на отбраната.", "date": "2020.01.07", "title": "Увеличават максималната възраст за приемане\nна военна служба"}
{"url": "https://www.24chasa.bg/novini/article/8047203", "text": "Часовете на гимназистите да свършват в 18,30 вместо в 19,15 ч, както е сега, когато децата имат по програма един час отгоре. Въпросният седми час може да се взема като нулев в училищата, където има достатъчно свободни класни стаи. Това съветват директорите от министерството на образованието. Така учениците ще се прибират вкъщи по светло, което е част от мерките за безопасност на движението по пътищата. В по-късния час е тъмно, децата са по-изморени, а шофьорите - по-разсеяни, коментира за “24 часа” Таня Михайлова, заместник-министър на образованието. Тя обясни обаче, че тази добра практика не може да се приложи там, където няма достатъчно класни стаи. Трябва да има условия за нулев час, както и разработено специално седмично разписание. Някои директори са го направили още в началото на първия срок. А директорите, които имат свободни места, могат да го въведат от втория срок, обясни Таня Михайлова. Вторият учебен срок започва на 6 февруари. Още в началото на декември от министерството са изпратили писмо до директорите да направят инструктаж, за да припомнят на учениците правилата за движение по пътищата. По това време се случиха двата инцидента с пресекли на червено ученици в столицата. Едно момиче загина, друго момче бе блъснато от кола на НСО. Темата за нас е важна, тя е част от факторите за опазване на живота и здравето на децата, каза още Таня Михайлова. МОН си партнирало активно с Държавната агенция по безопасност на движението. “В някои училища е възможно, в други не става за всичките класове, но е отлична практика. И ние се опитваме да го правим частично. В първия срок от 12 паралелки 8 свършваха в 18,30, останалите - в 19,20. Нямам толкова свободни класни стаи”, коментира директорът на столичното 51-о средно училище “Елисавета Багряна” Асен Александров. Диян Стаматов, директор на 119-о училище “Акад. Михаил Арнаудов”, пък допълни, че това няма как да стане, когато разликата между първа и втора смяна е едва 20 минути, а броят на децата и сутрин, и следобед е еднакъв. “Плановете за най-големите общини са училищата да минат на едносменен режим до 10 години За много училища преходът към едносменен режим ще стане с намаляване на приема, но в редица други ще е необходимо дострояване, а в общините, в които няма свободна база - и строеж на нови училища”, каза преди месеци в интервю за “24 часа” министърът на образованието Красимир Вълчев. ", "date": "2020.01.07", "title": "Уроците до 18,30 ч, децата да се прибират по светло"}
{"url": "https://www.24chasa.bg/novini/article/8047116", "text": "Управителите на “Енерго-Про Варна” Ангел Ангелов, Анжела Тонева и Георги Коршия обсъдиха с кмета на Русе Пенчо Милков инвестиционната програма на дружеството. 6 млн. лв. са вложени в мрежата в Русенска област. Само на територията на община Русе вложенията надвишават 2 млн. лв. През 2019 г. е завършен последният етап от проекта за изграждане на нова възлова станция “Изток Русе”. Направена е подмяна на основни съоръжения в подстанции “Левента”, “Приста”, “Русе център” и “Русе север”, обновени са електропроводи. Модернизирано е оборудването на възлова станция гара Бяла и е изградена телемеханика, която позволява дистанционно управление на съоръжението и значително скъсява времето за реакция при възникване на аварии. Предприетите мерки са за по-надеждно електрозахранване на домакинствата и бизнеса в областта и създават условия за присъединяване на нови клиенти към електроразпределителната мрежа. Управителите на компанията представиха и програмата за 2020 г., като подчертаха, че нивото на инвестициите се запазва. Сред обсъжданите теми бе и предстоящото въвеждане на цена за достъп за стопански клиенти от 1 юли 2020 г. ", "date": "2020.01.07", "title": "6 млн. лева инвестира за година “Енерго-Про” в Русе"}
