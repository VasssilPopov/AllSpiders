{"url": "https://www.24chasa.bg/novini/article/7301245", "text": "Германия не прие днес призива на американския вицепрезидент Майк Пенс към европейците да се изтеглят от договора за ядрената програма на Иран, защото Техеран дестабилизира Близкия изток. Този призив Пенс отправи вчера на международната конференция за Близкия изток във Варшава, предадоха световните агенции. \"Заедно с британците, французите и целия ЕС ние намерихме начин Иран да остане в ядреното споразумение. И нашата цел остава Иран да няма ядрено оръжие, точно защото Иран дестабилизира района\", каза германският външен министър Хайко Маас. Без това споразумение \"регионът няма да бъде по-сигурен и в действителност ще направи още една крачка към откритата конфронтация\", допълни той по време на Мюнхенската конференция по сигурността, предава БТА. САЩ се изтеглиха от ядрената сделка миналата година и възобновиха санкциите си срещу Иран, защото смятат, че Техеран се стреми да се сдобие с ядрено оръжие, припомня Франс прес. След това изтегляне иранската икономика срещна сериозни трудности в банковата сфера. Под натиска на САЩ Иран беше изключен от системата за банков обмен СУИФТ, което сериозно затрудни финансовите отношения на Техеран с чужди партньори. В отговор Берлин, Лондон и Париж обявиха създаването на специален механизъм за разплащане с Иран, който ще позволи поддържането на търговията с него при заобикаляне на американските санкции.", "date": "2019.02.15", "title": "Берлин каза \"не\" на призива на Майк Пенс да скъса с Иран"}
{"url": "https://www.24chasa.bg/novini/article/7301161", "text": "Лидерът на френската крайна десница Марин Льо Пен прогнозира днес, че надигането на десните националисти ще доведе до фундаментални промени в Европейския съюз след европейските избори през май, предаде ДПА. Ръководителката на партията \"Национален сбор\" се позова на възхода на партии като Шведските демократи и \"Лигата\" в Италия. \"Смятам, че партиите, подкрепящи суверенитета, ако така мога да се изразя . . . патриотичните формации, партии, който искат по-малко ЕС или различна европейска организация . . . е много вероятно да получат много по-добри резултати, отколкото преди пет години\", прогнозира Льо Пен, цитирана от БТА. \"Самото функциониране на Европейския парламент, подобно на това на (Европейския) съвет, във всички случаи ще претърпи пълен обрат от този възход\", каза тя пред Асоциацията на англо-американската преса в Париж. Фактът, че крайнодесните и консервативно-националистическите партии вече участват в правителствата в Италия, Унгария, Австрия и Полша ще изиграе също роля за промяната на съотношението на силите, отбеляза Льо Пен. \"Можете да бъдете сигурни, че положението няма да е същото и в рамките на Европейската комисия\", когато бъдат номинирани комисари от популистките правителства на Унгария, Полша, Австрия и Италия, каза Льо Пен. Европейският парламент се избира пряко, а правителствата са представени в Европейския съвет. Съветът номинира по един комисар от всяка страна членка в изпълнителния орган на ЕС - Европейската комисия, които трябва да получат одобрението на Европейския парламент. Проевропейският мозъчен тръст Европейски съвет по международни отношения миналата седмица предупреди, че ако популистките партии спечелят една трета от местата в Европейския парламент, те ще имат значително влияние да придвижват собствения си дневен ред.", "date": "2019.02.15", "title": "Според Марин Льо Пен крайната десница може да предизвика сериозни промени след европейските избори"}
{"url": "https://www.24chasa.bg/novini/article/7301153", "text": "Димитър Желязков - Митьо Очите, в 20:50 часа кацна с белезници на летище София от Истанбул. Той е пазен от 3-ма служители на Главна дирекция \"Охрана\", които ще го конвоират до следствения арест на столичния булевард \"Г. М. Димитров\". Полетът с несебърския бос от летище Ататюрк закъсня с 25 минути.  Очите бе върнат у нас след искане за екстрадиция по дело, което Специализираната прокуратура води срещу него като лидер на банда за рекет, изнудване и палежи. Той бе задържан в началото на август в хотел в центъра на Истанбул заедно с общинския съветник Бенчо Бенчев и бившия депутат на ДПС Несрин Узун. ", "date": "2019.02.15", "title": "Митьо Очите кацна с белезници на летище София (Снимки)"}
{"url": "https://www.24chasa.bg/novini/article/7301181", "text": "Президентът Доналд Тръмп заяви днес, че може да удължи срока за постигане на търговско споразумение с Китай след 1 март, като запази сегашното ниво на митата, предаде Ройтерс. Преговорите са \"много сложни\", допълни Тръмп. Има вероятност да удължа срока, каза той на пресконференция в Розовата градина на Белия дом. Ако обаче направя това; ако видя, че сме близо до сделка или че сделката отива в правилната посока, ще го направя при същите мита, които имаме сега. Няма да увеличавам митата, заяви Тръмп, цитиран от БТА. Американските вносни мита за китайски стоки на стойност 200 млрд. д. се очаква да бъдат вдигнати от 10 на 25 процента, ако към 1 март не бъде постигнато споразумение. Тръмп заяви днес, че търговските преговори с Китай \"вървят изключително добре\" и САЩ са по-близо от всякога до \"истинска\" търговска сделка с Пекин, която да предоставя равнопоставени условия за американските компании. \"Митата удрят Китай много лошо. Те не ги искат и честно казано, ако можем да постигнем сделка, за мен ще бъде чест да ги вдигна\", каза той. Тръмп допълни, че ще се срещне с китайски президент Си Дзинпин по някое време след американско-китайските преговори във Вашингтон идната седмица.", "date": "2019.02.15", "title": "Тръмп: Митата удрят Китай много лошо. Ако можем да постигнем сделка, ще ги вдигна"}
{"url": "https://www.24chasa.bg/novini/article/7301089", "text": "Едва 14,5% от жилищата в България са застраховани. Но в по-голямата си част тази защитеност се дължи на задължителните застраховки, които банките налагат, когато отпускат ипотечни заеми. Това обясни преподавателят от Висшето училище по застраховане и финанси доц. Маню Муравенов по време на бизнес закуска, организирана от имотния портал Imoti.net в столицата. Въпреки това повечето имотни специалисти са убедени, че жилищните застраховки не трябва да стават задължителни. В същото време председателят на Управителния съвет на Националната асоциация на строителните предприемачи Георги Шопов предложи в България да се въведе френският модел на задължително застраховане само когато се продават имоти “на зелено”. “Това означава, че ако предприемачът иска да строи сграда за 3 млн. лв., трябва да има застраховка за 3,5 млн. лв. Така че ако се провали, гражданинът да бъде защитен и да си получи парите обратно. Това ще помогне за изчистването на бизнеса от недобросъвестни участници и спекулативен капитал”, смята Шопов. ", "date": "2019.02.15", "title": "Само 14,5% от жилищата у нас били застраховани"}
{"url": "https://www.24chasa.bg/novini/article/7301036", "text": "Пътна полиция ще купи още 84 камери на триноги до края на 2019 г., съобщи в интервю за “24 часа” началникът на отдела комисар Росен Рапчев. В момента КАТ разполага с 28. Те засичат по няколко коли, които превишават скоростта, затова шофьорите често ги наричат “зли”. За 2018 г. с камерите на триноги са хванати 180 000 нарушения на скоростта от общо 563 хиляди. Това прави около 1/3. Най-много карат с превишена скорост в София-град, както и в областите Велико Търново и Стара Загора.", "date": "2019.02.15", "title": "КАТ взема още от най-злите камери"}
{"url": "https://www.24chasa.bg/novini/article/7301043", "text": "Поредното излизане в открития космос на руския екипаж от Международната космическа станция /МКС/ е запланувано за месец май, предаде ТАСС. Извънбордовата дейност ще бъде осъществена единствено от космонавтите от Роскосмос и ще бъде извършена от руския сегмент на МКС. В \"космическата разходка\" ще се включат Олег Кононенко, който понастоящем е на орбиталната станция и от Алексей Овчинин, който ще се отправи към МКС на 14 март, предава БТА. Това ще е първият пилотиран старт за тази година по посока на орбиталната станция. Той ще бъде осъществен с помощта на ракетата носител \"Союз-ФГ\". С космическия кораб \"Союз-МС-12\" ще стартират Алексей Овчинин и американските астронавти Ник Хейг и Кристина Кох.", "date": "2019.02.15", "title": "Следващото излизане в открития космос на руския екипаж от МКС ще е през май"}
{"url": "https://www.24chasa.bg/novini/article/7301066", "text": "Британската писателка Андреа Ливи почина от рак на 62 години, съобщи Асошиейтед прес. Най-известният роман на Андреа Ливи е \"Малък остров\" - за две двойки, едната от Англия, другата от Ямайка, чиито съдби се преплитат в Лондон след Втората световна война. Тя печели наградата \"Ориндж\" и става книга на годината на наградите \"Уитбред\", предава БТА. Най-новият роман на Андреа Ливи - \"Дългата песен\", беше номиниран за награда \"Букър\". Андреа Ливи е сред първите чернокожи британски писатели, приети добре както от критиката, така и от читателите.", "date": "2019.02.15", "title": "Почина писателката Андреа Ливи"}
{"url": "https://www.24chasa.bg/novini/article/7301093", "text": "Властите на Северна Македония продължават да разследват причините за  , съобщава Асошиейтед прес. При катастрофата автобус излезе от магистралата Скопие - Тетово и падна в пропаст. Десет от жертвите са били погребани в Гостивар, предаде БТА. Властите продължават да разследват причините за катастрофата. Според прокурори тестовете са показали, че шофьорът, който оцеля, не е бил под въздействието на алкохол или наркотици. Разследващите са поискали съдействие от телекомуникационни оператори, за да установят дали шофьорът е говорел по телефона по времето на катастрофата. В петък здравните власти съобщиха, че шестима души все още остават в болница с опасност за живота.", "date": "2019.02.15", "title": "Северна Македония разследва причините \nза тежката катастрофа, взела 14 жертви"}
{"url": "https://www.24chasa.bg/novini/article/7301113", "text": "Лидерите на демократите в американския Конгрес определиха днес като \"незаконно\" желанието на Доналд Тръмп да обяви \"извънредно положение\" с оглед финансиране на стената, която той иска по границата с Мексико, предаде Франс прес. \"Незаконното обявяване на извънредно положение от президента, изхождащо от една несъществуваща криза, нанася тежък удар на нашата Конституция и прави Америка по-малко сигурна, като краде от финансирането за отбраната, от което спешно се нуждаем за сигурността на нашите военни и на нашата нация\", се казва в съвместно изявление на Нанси Пелоси и Чък Шумър, демократическите лидери на Камарата на представителите и на Сената в американския Конгрес, предава БТА. Те казват, че ще използват \"всички средства на разположение\", за да се противопоставят на решението на Тръмп да отклони милиарди федерални средства за финансирането на стената, допълва Асошиейтед прес. Двамата лидери обещават предприемане на действия \"в Конгреса, в съдилищата и сред обществеността\".", "date": "2019.02.15", "title": "Демократите в Конгреса: Намерението на Тръмп да обяви извънредно положение е незаконно"}
{"url": "https://www.24chasa.bg/novini/article/7301117", "text": "Има явни признаци, че Николас Мадуро започва да разбира венецуелците, които желаят да го отстранят от поста му, заяви днес държавният секретар на САЩ Майк Помпейо пред репортери в исландската столица Рейкявик, предаде Асошиейтед прес. Преди това в интервю за АП Мадуро каза, че би желал да се срещне с президента на САЩ Доналд Тръмп по всяко време и на всяко място. Според Помпейо искането на Мадуро не е новост, но сега то свидетелства за факта, че той осъзнава, че хората в изпадналата в криза Венецуела отхвърлят неговия \"модел на управление\", предава БТА. Администрацията на Тръмп е изпратила нова голяма пратка с хуманитарна помощ на венецуелската граница на Колумбия, този път с американски военни самолети. Това личи от изтекъл в медиите имейл от Държавния департамент до Конгреса, допълни АП. Доставката от 250 тона ще започне да се разтоварва утре в граничния колумбийски град Кукута.", "date": "2019.02.15", "title": "Помпейо: Мадуро започва да осъзнава, че венецуелците искат да го отстранят"}
{"url": "https://www.24chasa.bg/novini/article/7301112", "text": "Хиляди хора демонстрираха днес в Камишли - град с преобладаващо кюрдско население в Североизточна Сирия, за да отбележат 20-ата годишнина от арестуването на лидера на Кюрдската работническа партия /ПКК/ Абдуллах Йоджалан, изтърпяващ доживотна присъда затвор в Турция, предаде АФП. Мъже и жени от всякакви възрасти участваха в демонстрацията, като издигнаха жълти знамена с лика на Йоджалан и показваха знака на победата, предава БТА. Йоджалан, който е разглеждан от Турция като обществен враг, остава емблематична фигура не само за кюрдската въоръжена борба в своята страна, но и за кюрдските движения на други места в региона, специално в Сирия, въпреки почти пълната изолация, при която се намира на острова затвор Имралъ край Истанбул, отбелязва АФП. Те поставиха в затвора без причина нашия лидер и никоя страна не надигна глас, каза Туркия, 60-годишна кюрдска демонстрантка в Камишли. Йоджалан бе арестуван на 15 февруари 1999 г. от турски агенти в Кения след ожесточено преследване. Той бе отведен в Турция и осъден на смърт, но присъдата му беше трансформирана в доживотен затвор при премахването на смъртното наказание през 2002 г. ПКК се разглежда като терористична организация от Турция, ЕС и САЩ. Тази демонстрация днес в Рожава /полуавтономни кюрдски територии в Сирия - бел.АФП/ има като послание още веднъж да кажем, че нашият лидер има хумистични идеи и че ние го подкрепяме, посочи Шахуз Хасан, съпредседател на Партията на демократичния съюз. Турция гледа с лошо око на автономията, придобита де факто от кюрдите в Сирия, в близост до нейната граница, опасявайки се, че това може да разпали стремежите за независимост на кюрдската общност на нейна територия. Анкара редовно заплашва да предприеме военна операция в Сирия срещу сирийската кюрдска милиция Сили за защита на народа /СЗН/, която тя смята за терористична организация, свързана с ПКК. Вашингтон обаче разглежда СЗН като съюзник в борбата срещу групировката \"Ислямска държава\".", "date": "2019.02.15", "title": "Хиляди кюрди развяха жълти знамена с лика на Йоджалан в Северна Сирия"}
{"url": "https://www.24chasa.bg/novini/article/7301120", "text": "Председателят на Европейския парламент Антонио Таяни обяви днес, че забранява провеждането на конференция с участието на бившия каталунски лидер Карлес Пучдемон от съображения за сигурност, предаде Франс прес. \"Има завишен риск, че събитието може да представлява заплаха за опазването на обществения ред в сградата на ЕП\", се казва в изявление на ЕП. Испански водещи представители на трите основни политически групи в ЕП призоваха още вчера Таяни да попречи на организирането на конференцията, припомня БТА. ЕП не трябва да \"приема някой, която се измъква от действието на испанското правосъдие и който се хвали с неподчинение на заповедите и предупрежденията на Конституционния съд\", заявиха в общо писмо Естебан Гонсалес Понс от Европейската народна партия, Хавиер Нарте от Съюза на либералите и демократите за Европа и Ираче Гарсия Перес от Партията на европейските социалисти. Оценка на риска, поискана от Таяни, който е член на ЕНП, е показала, че службите за сигурност на ЕП няма да могат да намалят заплахите за сигурността, свързани с проявата. При оценката са взети предвид няколко елемента, сред които и окупирането неотдавна от протестиращи на сградите на представителството на ЕП и на Европейската комисия в Барселона, напрежението, свързано с процеса срещу каталунските сепаратистки лидери, започнал на 12 февруари, липсата на информация за участниците в проявата и преди всичко риска от инциденти в сградата на ЕП и околностите й.", "date": "2019.02.15", "title": "Европейският парламент забрани конференция с участието на Пучдемон"}
{"url": "https://www.24chasa.bg/novini/article/7301130", "text": "Ръководството на Косово не желае да постигне споразумение с Белград, заяви сръбският президент Александър Вучич днес пред журналисти в рамките на международната конференция по сигурността в Мюнхен, предаде ТАСС. Те /косоварите - бел.ТАСС/ откровено заявяват, че не искат да разговарят. Те смятат, че всичко трябва да е в съответствие с тяхната конституция, за да се спазват, както те казват, териториалната цялост и суверенитет на Косово. Ако това е така, то какво искате от нас?, каза сръбският президент, цитиран от БТА. Той съобщи, че е обсъдил темата за Косово с върховния представител на ЕС за външната политика и сигурността Федерика Могерини. Ние обменихме мнения, аз разказах колко тежка е за нас ситуацията, в която ни държат три месеца с антицивилизационни търговски мерки, нанасящи вреда на икономиката на Сърбия и сръбския народ в Косово и Метохия, посочи Вучич. На 21 ноември Косово въведе мита от 100 процента върху стоките от Сърбия и от Босна и Херцеговина. По-късно косовското правителство реши да разшири обхвата на 100-процентните мита върху всички стоки, които се внасят от Сърбия, включително стоки от световни марки, произвеждани в Сърбия.", "date": "2019.02.15", "title": "Вучич: Косоварите откровено заявяват, че не искат да разговарят"}
{"url": "https://www.24chasa.bg/novini/article/7301137", "text": "Бившата шефка на румънската антикорупционната агенция е обвинена, че е получила подкуп от 268 689 леи (56 677 евро) от бизнесмена Себастиан Гица, когато е била главен прокурор на Румъния, както и че е излъгала за отношенията си с него, съобщава Медиафакс. Агенцията се позовава на съобщение на Главната прокуратура, в което се уточняват обвиненията срещу Кьовеши. Тя се яви днес на разпит в Отдела за разследване на престъпленията в съдебната система и потвърди, че е била призована в качеството на заподозрян, предаде БТА. Делото е образувано през декември 2018 г. след сигнал на бившия депутат Себастиан Гица, който избяга в Сърбия, след като бе изпратен на съд по няколко дела за корупция. Гица твърди, че през 2011 г. Кьовеши е поискала от него определена сума за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Според съобщението през 2011 г. Кьовеши в качеството си на главен прокурор на Румъния е поискала и е получила сумата от 268 689 леи от Себастиан Гица за екстрадицията на Николае Попа, който по това време се намирал в Индонезия. Също така се твърди, че Кьовеши е замесила институцията, която ръководела, в плащането на транспортните разходи за няколко лица, участващи в екстрадицията на Попа, включително на един представител на Румънската разузнавателна служба. За ускоряване на процедурата по екстрадиция било организирано посещение на делегация от индонезийски прокурори в Румъния в края на 2010 г. Прокурорите от секцията за разследване на магистратите твърдят също, че Кьовеши е накарала министерството на вътрешните работи да предостави на Главния инспекторат на Румънската полиция необходимата сума за плащането на транспорта от Джакарта до Букурещ. Също така според Отдела за разследване на престъпленията в съдебната система Кьовеши е заявила по време на изслушване като свидетел по дело през април 2017 г., че отношенията й с бизнесмена Себастиан Гица са чисто институционални и е отрекла да има лични връзки с него. Прокурорите твърдят, че това не отговаря на истината и че Кьовеши е лъжесвидетелствала. Николае Попа бе финансов директор на рухналия през 2000 г. Национален инвестиционен фонд. Това бе един от най-големите финансови скандали в посткомунистическа Румъния. Попа бе осъден задочно на 15 години затвор през 2006 г. Той избяга от Румъния и бе заловен в Индонезия през 2009 г. Осъденият финансист бе върнат в страната през 2011 г., а междувременно присъдата му бе намалена до 10 години и четири месеца затвор. През септември 2017 г. той бе освободен условно, припомня в. \"Адевърул\".", "date": "2019.02.15", "title": "Лаура Кьовеши е обвинена, че е получила подкуп от 56 677 евро"}
{"url": "https://www.24chasa.bg/novini/article/7299247", "text": "Общественото мнение се преобърна след взрива от болни от дребната шарка морбили. Поражда се гняв срещу т. нар. антиваксъри - хората, които отказват ваксини. До момента има доказани лабораторно 5 случая на морбили, за други 12 очакваме потвърждение в петък, съобщи Радосвета Филипова, експерт в Министерството на здравеопазването. Повечето от изпратените проби са от детското отделение в болницата в Благоевград. Един от доказаните случаи е на 37-годишна жена в София. Морбили е една от болестите, предотвратими с ваксина. Популярните сред някои майки псевдонаучни мнения, че ваксините могат да навредят, създават т.нар. джобове от неваксинирани групи. Това поставя в риск не само техните рожби, но и всички деца до 13 месеца - тогава се поставя първата ваксина. ", "date": "2019.02.15", "title": "Стрес след взрива от морбили – гняв срещу майки, които отказват ваксини"}
{"url": "https://www.24chasa.bg/novini/article/7300880", "text": "\"Крачиш по дъното на древен океан\". Да беше някой друг, да се засмея като на шега. А то така зашеметяващо посрещна първите ми стъпки на остров Ливингстън самият Христо Пимпирев. И това беше само аперитив към изумителната история, която професорът геолог стовари върху крехките ми журналистически представи за света. Геолозите са първите изследователи на всички нови и непознати територии. Така и на остров Ливингстън, така и навсякъде в загадъчната Антарктида. И далеч не само за да направят точна и подробна карта. Изкуството на науката им отваря дупка във времето стотици милиони, дори милиарди години назад, за да възстановят историята на континентите и на Земята. \"Крачиш по дъното на океан\" - повтаря професорът и е готов само с едно чукче да докаже тази невероятна история. Януари е. В разгара сме на антарктическото лято. Снегът и ледът са отстъпили доста назад и са оголили брега пред базата на Софийския университет \"Св. Климент Охридски\". Лятото тук от година на година става по-топло и очертава истинската гънка на залива Емона. И за разлика от друг път, до ледника Перуника може да се стигне без лодка. По пътя натам ни се изпречва огромна скала. По женски я определям като красива, заради особения й десен като нагъната дреха. Пред тази гледка професорът също не скрива вълнението си. Но в неговата си терминология. \"Ето тук ясно личат пластовете от постепенно наслагване на седименти по дъното на воден басейн\" - сочи проф. Пимпирев. С чукчето отчупва парченце и от прясно отделената повърхност наистина личат фини наносни частици. С течение на хиляди години и под напора на огромно налягане те са се споили в твърда скала. А това означава, че двамата наистина крачим по дъното на дълбок морски басейн. Дъно, преди 80 милиона години. Как са определили времето, е въпрос, който ще разясни по-късно. Първо обяснява за черните ивици по скалния десен. Те са наслагвания от глина, по-крехки са и се чупят лесно дори с ръка. И обикновено бележат някакви климатични промени. Хоризонталните гънки на дъното обаче са пречупени от други, вертикални скали. Вулканични, магмени - обяснява професорът. Те са черни, плътни и адски твърди. С голяма мощ магмата от недрата на Земята си пробива път нагоре през най-нестабилните места. Но понякога вулканичният напън не е достатъчен, за да пробие, и магмата й застива на дъното, без да изригне. Казва се дайка. 40 милиона години по-късно силуетът й изглежда очертан като от художник - с бели, красиви ивици от кристали.", "date": "2019.02.15", "title": "Прочете ли петия брой на \"Космос\"?! Списанието с експедиция до Антарктида дълбоко в недрата"}
{"url": "https://www.24chasa.bg/novini/article/7300914", "text": "Голямо количество от общо 317 старинни монети, пръстени и бронзови фигури в лек автомобил откриха митнически служители от екип на митническа мобилна група при проверка на Митнически пункт Лесово. Това съобщиха от Агенция \"Митници\". Колата е пристигнала на българския митнически пункт в посока от Турция за България на 14.02.2019 г. Шофьорът и неговият спътник са заявили, че не внасят нищо за деклариране. Екип на митническа мобилна група е селектирал автомобила за щателна митническа проверка. Митническите служители откриват при проверката укрити в автомобила 283 старинни монети, 29 бронзови фигури и 5 пет пръстена. Артефактите, предмет на контрабандата, са задържани. Образувано е досъдебно производство, което се провежда от разследващ митнически инспектор от териториален отдел „Митническо разузнаване и разследване Южна морска“ в ГД „Митническо разузнаване и разследване“ на Агенция „Митници“, под надзора на Окръжна прокуратура - Ямбол. По случая Окръжна прокуратура – Ямбол е задържала за срок до 72 часа турския гражданин Хасан О. и Мерал А. (с българско и турско гражданство). Те са обвинени за това, че са пренесли през границата на страната, без знанието и разрешението на властите, предмети за търговски цели в големи размери- 283 старинни монети, пет пръстена и 29 фигурки, на обща стойност около 50 000 лв. – престъпление по чл.242, ал.1, б.„д“ и б.„е“ от НК. Предстои (в следващите дни) Окръжна прокуратура – Ямбол да внесе в съда искане за определяне на мярка за неотклонение „задържане под стража“, спрямо обвиняемите.", "date": "2019.02.15", "title": "Митничари откриха иманярско съкровище в лек автомобил на пункт Лесово"}
{"url": "https://www.24chasa.bg/novini/article/7300916", "text": "Трима български военнослужещи - полковник Георги Маргитин, старшина Явор Бехар и майор Пламен Бончев, участвали в мисията на НАТО в Афганистан „Решителна подкрепа“ в периода януари - юли 2018 г., получиха днес военни отличия, съобщиха от пресцентъра на военното министерство. Те са удостоени от министъра на Сухопътните войски на САЩ за проявен висок професионализъм при изпълнение на задачите по време на мисията в Афганистан. Официалната церемонията се състоя в зала „Тържествена“ в Министерството на отбраната и на нея присъстваха заместник-министърът на отбраната Анатолий Величков и началникът на отбраната генерал Андрей Боцев. Наградите бяха връчени от полковник Шанън Джонсън, аташе по отбраната и най-старши военен представител на САЩ у нас. Националният командир на 35-ия български контингент полковник Георги Маргитин и главният сержант на контингента старшина Явор Бехар бяха удостоени с медал „Бронзова звезда“. Двамата са наградени за отлично изпълнение, експертност и отдаденост по време на своята служба в операция „Решителна подкрепа“. Третият отличен български военнослужещ - майор Пламен Бончев, бе удостоен с медал на Сухопътните войски за доблестна служба в бойни условия. Отличието е за достойното изпълнение на служебните задължения като съветник по техническата поддръжка в Екипа за съветване и подпомагане на Силите за сигурност на Афганистанската национална армия. Заместник-министърът на отбраната Анатолий Величков поздрави тримата военнослужещи с думите: „Отличията са не само висока оценка за вашите лични качества, но и оценка за професионализма на българските военнослужещи от състава на Въоръжените сили, оценка за българската държава“. Той подчерта, че получената висока оценка е показателна за професионализма, всеотдайността и отговорността, с които българските военнослужещи изпълняват поставените им задачи. „Щастлив съм, че имаме партньорство с Българската армия, защото българските военнослужещи винаги изпълняват отговорно поставените задачи“, каза полковник Шанън и поздрави тримата отличени български военнослужещи.", "date": "2019.02.15", "title": "Български военни наградени с отличия на Въоръжените сили на САЩ"}
{"url": "https://www.24chasa.bg/novini/article/7300901", "text": "На церемония в рамките на Международното туристическо изложение „Ваканция&СПА експо“ министър Николина Ангелкова получи Златен приз на сп. „Туризъм и отдих“ за утвърждаване на България като целогодишна дестинация за качествен туризъм, съобщават от пресцентъра на Министерството на туризма. Това е високо признание за усилията на нашия екип за устойчиво развитие на туристическата ни индустрия в силно конкурентна среда и в условия на все по-високи международни критерии за добро обслужване, заяви при награждаването министър Ангелкова. Тя подчерта, че от създаването си като самостоятелна администрация министерството работи последователно и съвместно с бизнеса и общините и доказва, че туризмът заслужено е издигнат от правителството в приоритет и структуроопределящ икономически отрасъл с близо 12% от БВП на страната. За последните три години заедно с бранша и местната власт постигнахме рекордни резултати за цялата история на туристическата ни статистика. През 2018 г. за първи път преминахме границата от 9 млн. чуждестранни туристически визити и отчетохме над 9,2 млн. такива посещения. Туристическите посещения на чужденци у нас през миналата година са с 30,6% повече спрямо 2015-а, допълни тя. Министърът акцентира също, че с още по-висок темп се движи нарастването на приходите от международен туризъм. За периода януари-ноември 2018 г. те възлизат на 7,2 млрд. лв. по последни данни на БНБ, което е 6,6% ръст спрямо единадесетте месеца на 2017 г. Приходите за 11-месечието от международен туризъм у нас през 2018 г. са с 34,4% ръст спрямо същия период на 2015. Тези резултати ни задължават да работим още по-упорито за надграждането им, защото потенциалът на България като дестинация за четири сезона е огромен и с общи усилия можем да го разгърнем. Тази готовност бе демонстрирана от над 50 общини на тазгодишното 36-о издание на „Ваканция&СПА експо“, посочи министър Ангелкова и анонсира, че 2019 г. ще е още по-динамична и наситена с много работа в туризма. За да насърчим тези усилия, преди броени дни дадохме старт на новата инициатива „Естествено в България – 2019 година на вътрешния туризъм“ с подкрепата на председателя на Народното събрание Цвета Караянчева и министър Кралев. Тя призова участниците в най-мащабната туристическа борса у нас да се включат активно в инициативите за насърчаване на вътрешния туризъм, за да утвърдим заедно имиджа на страната като търсена и уникална туристическа дестинация.", "date": "2019.02.15", "title": "Ангелкова получи Златен приз за България като дестинация за качествен туризъм"}
{"url": "https://www.24chasa.bg/novini/article/7300925", "text": "Ще действам институционално. Така президентът Румен Радев отговори на въпрос на репортери дали ще наложи вето върху гласуваните вчера промени в Изборния кодекс. Радев бе на среща с местния бизнес и с дипломати в Хасково, предаде БТА. Ще взема решение когато законът дойде при мен. Тогава ще преценя как да постъпя, уточни държавният глава. Нека другите да се изговорят, моите действия са ясни, каза Радев преди да започне срещата. Структурата на услугите и промишлеността в Хасково е съсредоточена в сектори с по-ниска добавена стойност. Изостава се в привличането на чуждестранни инвестиции. Основното предизвикателство за икономиката остава демографията - липсата на квалифицирана работна ръка. Тези изброени показатели са характерни не само за Хасково, а са общонационален проблем, заяви по време на срещата с местния бизнес и чужди дипломати в Хасково президентът. Нашата икономика става все повече заложник на демографията - липсата на младо, трудоспособно и квалифицирано население, подчерта държавният глава в изявлението си. Това е общонационален проблеми и ние трябва да търсим всички заедно общонационално решение на този сериозен проблем, добави той. Всички ние като общество, като граждани, имаме много по-важна и отговорна задача - как да направим така, че хората да живеят по-добре, посочи Радев. Въпреки че бизнесът има водеща роля в тази задача, в едно съм абсолютно убеден - каквито и икономически, социални и данъчни модели да разработваме и прилагаме, те няма да имат ефект, ако не се смени радикално политическата среда и стилът на управление в държавата, изрази убеждението си държавният глава. Това е голямото предизвикателство и отговорност на всеки един от нас, уточни той. Ние трябва да настояваме за по-голяма прозрачност, отчетност и отговорност на политическия елит, за начина, по който той взема управленски решения, отбеляза Радев. Той посочи, че това важи особено при харченето на публичен ресурс. Като граждани трябва да настояваме властта да изпълнява по най-добрия за обществото начин обществения договор, бяха думите на президента. Това ще рече, че властта трябва да осигури прозрачна и справедлива обществена и бизнес среда, обясни Радев. По негови думи това означава тя да намали административните тежести, да въведе електронното управление, да се гарантира частната собственост и да се стимулира иновативността, конкурентоспособността и инициативата на бизнеса. Много важно е да се гарантират прозрачни и ясни критерии и еднакви условия за достъп на всички фирми до обществени поръчки, посъветва държавният глава. Това означава да се справим с най-важния, фундаментален проблем на обществото ни - безнаказаните престъпност и корупция, обясни той. Държавата, по думите на Радев, трябва да се ангажира всеобхватно с развитието на перспективно образование, особено средното професионално образование. Не на последно място в този обществен договор трябва да се гарантира административната и финансова децентрализация на общините, защото това е единственият начин гражданите в дадено населено място да бъдат истински обществено ангажирани, изрази мнение Радев. На въпрос от залата на драматичния театър \"Иван Димов\" той отговори, че България е призната пазарна икономика, но има административни тежести и лошо администриране, които я застрашават. Правилата на пазарната икономика се нарушават с разпределянето на крупни инфраструктурни обекти, за които дори няма обществена поръчка, даде за пример президентът. На констатацията на предприемач за необоснованото покачване на цената на тока Радев отговори, че това е един от резултатите от липсата на ясна енергийна стратегия и визия. По отношение на членството ни в еврозоната държавният глава каза, че това е наша стратегическа цел. Той обаче вметна, че е против слепия ентусиазъм към това начинание и най-големите рискове били свързани с конкурентоспособността на икономиката и доходите на хората. Президентът Радев бе посрещнат днес следобед с почетен военен караул от армейското формирование 52 740 на централния площад \"Свобода\" в Хасково. Сред гостите на срещата с него бяха близо 30 посланици и членове на дипломатическия корпус у нас, депутати, кметове, представители на търговско-промишлени палати от страната и чужбина, граждани. Държавният глава е в Хасково по покана на Хасковската търговско-промишлена палата, която ежегодно организира събиране с дипломати около празника Трифон Зарезан.", "date": "2019.02.15", "title": "Радев: Ще действам институционално спрямо промените в Изборния кодекс"}
{"url": "https://www.24chasa.bg/novini/article/7300947", "text": "Беларуският президент Александър Лукашенко наблегна днес на суверенитета на страната си пред своя руски колега Владимир Путин, като приветства подобряването на двустранните отношения, преминаващи през напрегнат период, предаде Франс прес, цитирана от БТА. \"Защо да повдигаме въпроса за суверенитета на Русия и на Беларус? Той е като икона, той е свещен\", заяви пред журналисти Лукашенко след среща с руския президент в Сочи. \"Дори не сме повдигали този въпрос\" в рамките на преговорите в руския курорт, увери Лукашенко, който разговаря на няколко пъти с Путин от началото на визитата си в Сочи. От своя страна Путин посочи, че \"напълно независими държави не съществуват, било то малки или големи\". \"Съвременният свят е свят на взаимозависимости\", отбеляза той. Тези декларации последваха седмици на напрежение между Минск и Москва и остри изказвания на Александър Лукашенко за руския си колега Путин. В основата на спора са данъчни промени, предприети от Москва, които засягат цените на изнасяния в Беларус руски петрол, голяма част от който Минск рафинира и получава приходи от реекспорт. В Сочи двамата президенти показаха съвършено разбирателство като в сряда покараха ски заедно, а днес ще излязат на леда в приятелска хокейна среща.", "date": "2019.02.15", "title": "Лукашенко наблегна пред Путин на суверенитета на Беларус"}
{"url": "https://www.24chasa.bg/novini/article/7300956", "text": "Президентът на САЩ Доналд Тръмп заяви днес, че ще обяви национално извънредно положение, като използва изпълнителните си правомощия, за да заобиколи Конгреса и за да може да изгради стена по южната граница на страната, предадоха световните агенции. Той каза, че ще подпише съответния документ по-късно днес в Овалния кабинет, допълва Ройтерс. Конгресът отпусна около 1,4 милиарда долара за тези заграждения. Тръмп иска 5,7 милиарда долара и настоява, че се нуждае от тях за построяването на стената, уточнява БТА. Тръмп планира да използва изпълнителните си правомощия, за да вземе пари и от други източници на финансиране и така да се сдобие с общо 8 милиарда долара за стената. Белият дом казва, че Тръмп планира за целта да вземе пари от сметки на министерствата на финансите и на отбраната, но не и пари предназначени за реакция при природни бедствия, отбелязва Асошиейтед прес \"Всички знаят, че стените работят\", каза днес Тръмп пред журналисти в Розовата градина на Белия дом. Той спомена за \"нашествие\" на мигранти, чието положение не е узаконено, предаде Франс прес. \"Говорим за инвазия на нашата страна, от трафиканти на наркотици и на хора, и всички видове престъпници и престъпни банди\", каза Тръмп. \"Обявяваме това извънредно положение заради тази инвазия\", допълни той, цитиран от ДПА. Тръмп заяви, че иска бързо построяване на стената по границата. Той изтъкна, че стената ще бъде построена много по-бавно, ако се мине през нормалните законодателни канали. \"Можем да направим една стена в продължение на дълго време, но аз не се нуждая от това, аз искам това да стане много по-бързо\", каза Тръмп. Президентът заяви, че очаква съдебни процедури да бъдат задействани срещу извънредното положение. \"За щастие ние ще ги спечелим\", допълни той. Инициативата на Тръмп, която е остро критикувана от демократите, обаче не се подкрепя единодушно от самите републиканците, отбелязва Франс прес. Противниците на Тръмп виждат в това негово решение политическа маневра на един отслабен президент, чиято партия изгуби мнозинството си в Камарата на представителите на междинните избори през ноември. Щатът Ню Йорк вече обяви, че ще оспорва в съда решението на президента да обяви национално извънредно положение. \"Няма да толерираме тази злоупотреба с власт и ще се съпротивляваме с всички възможни съдебни средства на наше разположение\", заяви Летисия Джеймс, която е прокурор демократ от щата Ню Йорк. Днес Тръмп припомни, че много други президенти са обявявали национално извънредно положение, но президентите, които той спомена, а именно Барак Обама, Бил Клинтън и Джордж Буш-младши, са въвеждали такова извънредно положение не за финансирането на проекти, които Конгресът не подкрепя, а заради възникнали зад граница кризи, отбелязва Асошиейтед прес. Клинтън е обявявал 17 извънредни положения, Буш - 13, а Обама - 12, посочват данните на изследователския \"Център Бренън\". Очаква се по-късно днес Тръмп да подпише и бюджета, одобрен от Конгреса вчера, допълва Ройтерс. Това ще предотврати нова частична парализа на федералните институции, след като временната мярка за тяхното финансиране изтича утре сутринта местно време, отбелязва Ройтерс. САЩ вече преживя 35-дневна парализа на федералните институции през декември и януари.", "date": "2019.02.15", "title": "Тръмп ще обяви извънредно положение, за да получи повече пари за стената"}
{"url": "https://www.24chasa.bg/novini/article/7300969", "text": "Срещнах се с председателя на германския ХДС Анегрет Крамп-Каренбауер. Разказах й за рекордно високия БВП и за икономически растеж. Обясних, че вследствие на борбата с контрабандата и отличната събираемост на приходите имаме възможност да вдигаме доходите и пенсиите. Подчертах, че образованието е приоритет на правителството, защото чрез него може да гарантираме траен просперитет. Това написа във фейсбук премиерът Бойко Борисов.  \"Лидерът на Християндемократически съюз ме поздрави за успешното председателство на Съвета на ЕС. Анегрет Крамп-Каренбауер даде висока оценка и за финансовата стабилност на България, за охраната на външната граница на ЕС и заяви, че скоро ще посети страната ни\", пише още Борисов. ", "date": "2019.02.15", "title": "Борисов се срещна с Анегрет Крамп-Каренбауер (Видео)"}
{"url": "https://www.24chasa.bg/novini/article/7300996", "text": "Председателят на парламента на Република Северна Македония Талат Джафери изпрати покани до международни организации да наблюдават президентските избори в страната, чийто първи кръг ще се състои на 21 април 2019 г., а вторият - на 5 май 2019 г., предаде МИА, цитирана от БТА. Покани са били изпратени до председателите на Европейския парламент, Парламентарната асамблея на НАТО, Парламентарната асамблея на Съвета на Европа (ПАСЕ) и Парламентарната асамблея на Организацията за сигурност и сътрудничество в Европа (ОССЕ), се посочва в съобщение, публикувано днес.", "date": "2019.02.15", "title": "Сев. Македония кани международни наблюдатели на президентските избори"}
{"url": "https://www.24chasa.bg/novini/article/7301033", "text": "Президентът на САЩ Доналд Тръмп каза днес, че ще направи съобщение за \"халифата\" на Ислямска държава в следващите 24 часа. Новината идва в момент, в който ислямистите от групировката продължават да бранят последния си анклав в Сирия, предаде Франс прес. \"Разполагаме с много страхотни новини във връзка със Сирия и нашия успех за изкореняването на халифата и те ще бъдат обявени в следващите 24 часа\", каза Тръмп пред медиите в Белия дом, предава БТА. Президентът на САЩ вече посочи, че официално съобщение, което ще е преди всичко символично, за края на този самопровъзгласил се \"халифат\", ще бъде направено много скоро.", "date": "2019.02.15", "title": "Тръмп: Ще обявим страхотни новини във връзка със Сирия в следващите 24 часа"}
{"url": "https://www.24chasa.bg/novini/article/7299084", "text": "До 31 май всички фирми и неправителствени организации трябва да обявят в Агенцията по вписванията действителните си собственици, ако те са офшорки. Това предвижда публикуваният правилник към Закона за мерките срещу изпирането на пари. Той е приет в края на 2018 г., но правилникът закъсня и влезе в сила на 31 януари. 4 месеца за обявяване на действителен собственик ще имат и всички юридически лица, които ще се регистрират в България. В правилника има и образец на декларациите, които трябва да се подават. В тях управители или пълномощници на фирми ще посочват личните си данни, както и тези на собствениците на чуждата компания, която притежава акциите или капитала. Ще се декларира и къде пребивават те, когато не са в България. До нея ще имат достъп институции като ДАНС, БНБ, Комисията за финансов надзор, НАП. Адвокати, частни съдебни изпълнители, банкери, застрахователи, счетоводители и всички професии, които работят с клиенти от трети държави, ще трябва да изготвят оценка на риска за тях, особено когато има съмнения, че може да перат пари или да финансират терористи. Те трябва да подадат декларации, че ще сътрудничат на финансовото разузнаване в ДАНС, да събират информация за клиентите си от чужбина по Закона за мерките срещу изпирането на пари, да следят за съмнителни операции и сделки. Един от рисковите фактори, с които трябва да се съобразяват, е информация в медиите - за повдигнати обвинения за тероризъм, блокиране на активи на клиента или неговия действителен собственик и дори свързан с него. Трябва да следят и за негативна информация дори по подозрения за клиентите - физически лица или фирми и действителните им собственици. пише в правилника. Трябва да се докладват и всички, които емитират акции на приносител или номинални собственици. Ще се следи и за икономическа логика за заявени или извършени сложни сделки по необичайни схеми. Това важи особено за нотариуси и банкери. Всяка организация ще има звено за връзка с ДАНС, което ще подава такава информация, каквато служителите събират. Когато има законова пречка да се получи информация от чуждата държава, трябва да се направи и анализ защо това е така и как може да се преодолее пречката. Ако тя е непреодолима, пълномощници на офшорните дружества трябва да изискват от клоновете си в чужбина да ограничат предлагането на продукти и услуги в тази държава, която крие риск от пране на пари и финансиране на тероризъм. Неправителствените организации, които получават дарения, също са задължени да следят произхода на парите си и да докладват в ДАНС с изключение на случаите, когато средствата се събират в кутии на публични места. ", "date": "2019.02.15", "title": "Адвокати, нотариуси и банкери докладват в ДАНС потенциални перачи на пари"}
{"url": "https://www.24chasa.bg/novini/article/7301156", "text": "Албанският премиер Еди Рама нареди Гърция сред страните, с които Албания има гранични спорове, съобщава гръцкото издание \"Та неа\". В интервю за телевизия Vision Plus TV Рама беше помолен да коментира възраженията, които предизвиква предложението за промяна на границата между Сърбия и Косово. На въпроса албанският премиер, както е цитиран от \"Та неа\", отговори: \"Какво обсъждаме днес с Гърция? Границите. Какво обсъждаше Косово с Черна гора и стана всичко? Границите. Защо да не обсъдим границите между Косово и Сърбия? Ще ги обсъдим, защото това е един процес на разграничаване\", предава БТА. Еди Рама повтори, че целта трябва да бъде единството между Косово и Албания и че това \"не е план Б, а план А\". Той подчерта, че участието на двама косовари в правителството му трябва да изпрати определено послание. Рама описа това обединение на Албания и Косово не просто като културно или езиково, а като политическо.", "date": "2019.02.15", "title": "Еди Рама спомена Гърция сред страните, с които Албания има гранични спорове"}
{"url": "https://www.24chasa.bg/novini/article/7300887", "text": "„Светът е страшно несигурен. Виждате надпревара в ядреното оръжие, надпревара в ракетните системи, надпревара във въоръжението, счупени дипломатически отношения“. Това заяви министър-председателят Бойко Борисов пред журналисти в Мюнхен. Българският премиер участва в Мюнхенската конференция по сигурността с близо 600 политици, представители на бизнеса и академичната общност. Премиерът Борисов посочи, че е разтревожен от това, което слуша за Черно море. „Усещам, че регионът ни в следствие на конфликтите Русия-Украйна, никак няма да бъде спокоен“, добави премиерът Борисов. Той апелира всички български политици по всички линии да се мобилизират и да се брани мирът. В отговор на журналистически въпроси за купуването на изтребители F-16, премиерът Борисов посочи, че по отношение на допълнителната помощ, когато започнат преговорите българската държава ще настоява за завод за ремонт на самолетите. Така страната ни ще се развива, колкото може повече в тази промишленост. \"Разговарях с Мишел Барние, защото исках да се информирам за последните движения по преговорите за Брекзит. Близко сме до ръба, не мога да давам подробности, ще чуем какво се иска в този последен кръг от преговори. Не виждам полза и за Великобритания, и за ЕС, не виждам каква е ползата, не виждам оптимизъм. Всички вървим с един оптимизъм, че нещо ще се случи в последния момент. Не можем да загубим общия пазар. Това е най-силното нещо, което има Европа, ако се остави отворена врата, не виждам как може да се контролира\", добави той.  \"С либийския ми колега говорихме как да възстановим добрите си отношения. Той прие поканата, ще дойде в София. Що се касае до инцидента с кораба, запознах го. Той благодари за усилията, които положихме корабът да е под охрана\", каза Борисов.  \"Имах среща с председателя на ХДС Анегрет Крамп-Каренбауер. След излизането на Меркел тя пое поста. Информирали сме се как да се справим с миграционната криза. Поздравиха ме за ордена в Сърбия, това е най-високото звание в Сърбия. То е в следствие на работата на България. Тя с това започна - великолепното европредседателство\", каза той.  \"Когато парите от Венецуела са били превеждани не е имало нищо незаконно по тоя ред, за да си хулим банковата система. Когато дойде сигнал аз лично извиках американския посланик да го уведомя какво правим. Не те са дошли. Посланиците аз съм ги извикал при мен. Всички са казали благодаря на българските служби. Всички ни хвалят, ако се стегнем и във вътрешен план малко. Да не забравихме какво се случи в кабинета \"Орешарски\". Президентът Радев спечели избори при наше управление, както аз при тях съм спечелвал\", каза Борисов.  \"Аз извиках посланиците, за да ги информирам за сигналите, които имаме, за да не се пишат такива глупости - че чужди посланици са взели управлението на ръчна\", каза Борисов. \"Всички политици трябва да се мобилизираме и да браним мира. Това ще го правя до последния ден в който съм на работа\", каза той.  За разследванията по случая Скрипал министър-председателят заяви, че той е поканил и информирал посланиците за работата и резултатите на българските служби, а не обратното. „Българските служби, българският главен прокурор, в същия ден, когато получих аз сигналите, отидоха и в британско посолство, информираха по надлежния начин всички партньорски служби“, каза още премиерът Борисов.", "date": "2019.02.15", "title": "Борисов: Извиках посланиците на САЩ и Великобритания при мен, не те мен (Видео)"}
{"url": "https://www.24chasa.bg/novini/article/7300841", "text": "Двама близнаци бяха намерени в безпомощно състояние на 200 метра един от друг в центъра на Бургас. Те са на 19 г. и първия открила майката, прибирайки се у дома на ул. \"Цар Симеон\". В 15,39 ч. жената подала сигнал в полицията за безпомощното състояние на единия от синовете й, малко по-късно се получило съобщение, че и другият близнак лежи на земята в района на ул. \"Ген. Гурко\" 8 близо до подземната улица. И двамата бяха откарани в болницата, за да им бъде оказана спешна помощ. Според медици здравословното състояние на близнаците е стабилно. Засега не е ясно какво е причинило припадането им, по главата на единия имало следа от удар след падане.", "date": "2019.02.15", "title": "Мистерия с 19-годишни близнаци в Бургас, припадат през 200 метра"}
{"url": "https://www.24chasa.bg/novini/article/7300842", "text": "Грък е шофирал цели 15 километра в насрещното платно на магистрала вчера вечерта, съобщава \"Катимерини\". Според информацията 67-годишният жител на град Ламия, Централна Гърция, е бил пиян, предаде БТА. Прокуратурата в Ламия е разпоредила, освен обичайните глоби, свидетелството за правоуправление на нарушителя да бъде отнето, а автомобилът - конфискуван. След като приключат съдебните процедури, мъжът ще трябва да се яви отново на шофьорски изпит, за да получи обратно книжката си.", "date": "2019.02.15", "title": "Пиян грък кара 15 км в насрещното на магистралата"}
{"url": "https://www.24chasa.bg/novini/article/7300853", "text": " се призна за виновен през последния ден от процеса, съобщи ТАСС, цитирана от БТА. Преди това подсъдимият 22-годишен мъж твърдеше, че случайно се е оказал до катедралата. ДНК на обвиняемия беше открита на два от откраднатите предмета. Полицията е задържала още двама заподозрени по делото. Короните и кълбото, използвани за погребенията на крал Карл Девети и кралица Кристина, бяха изложени в катедралата в град Стренгнес във витрина със сигнализационна система. Те бяха откраднати на 31 юли миналата година и обявени за международно издирване. Крадците са избягали с велосипеди, а след това с моторница. Ценностите, открити в началото на февруари в кофа за боклук, са повредени по време на кражбата. Преди те бяха оценявани на стойност 65 милиона шведски крони (около 6,5 милиона евро). Сега застрахователната им стойност ще бъде намалена на 8 милиона крони.", "date": "2019.02.15", "title": "Обвиненият за кражбата на кралските корони в Швеция се призна за виновен"}
{"url": "https://www.24chasa.bg/novini/article/7300561", "text": "Американският държавен секретар Майк Помпейо приключи днес в Исландия обиколка в Европа, включваща пет държави. По-рано през деня той се срещна в Брюксел с върховния представител на Европейския съюз за външната политика и сигурността Федерика Могерини, след като правителството на САЩ остро разкритикува общността и някои от основните й членове заради подхода им към Иран, предаде Асошиейтед прес. Помпейо разговаря в Рейкявик с исландски представители за политиката в Арктика, заплахите, идващи от Русия, и други свързани с НАТО въпроси по сигурността. Преди да направи краткото посещение в Исландия на път за Вашингтон, той се отби за малко в Брюксел за работка закуска с Могерини. Срещата се състоя, след като вчера американският вицепрезидент Майк Пенс обвини Великобритания, Франция, Германия и ЕС като цяло, че се опитват да заобиколят санкциите на САЩ срещу Иран, предава БТА. Пенс също така призова ЕС да последва примера на САЩ и да се оттегли от ядреното споразумение с Иран от 2015 г. Американският вицепрезидент отправи своите критики на конференция за Близкия изток в Полша. Могерини не присъства на форума, а Франция и Германия не изпратиха представители на правителствено ниво. Дипломати от ЕС казаха преди конференцията, че тя изглежда има за цел да забие клин между европейците и Иран в момент, когато общността се мъчи да запази ядрената сделка с Техеран, след като САЩ се изтеглиха от нея миналата година. На срещата с Помпейо в Брюксел Могерини се усмихна, поклати глава и отмина въпрос за речта на Пенс. Нито един от двамата не направи изявление пред медиите. Висш служител от ЕС, който не е присъствал, но е запознат със срещата, каза, че Могерини и Помпейо \"не са обсъждали конкретно Иран\". По думите му Иран е присъствал в контекста на обсъжданията за Близкия изток. Острите критики на Пенс заплашиха да обтегнат още повече американско-европейските отношения, които и без това са влошени по много въпроси, включително търговията и разходите за отбрана. Великобритания, Франция и Германия заедно с останалите страни от ЕС продължават да подкрепят ядрената сделка, разглеждайки я като най-добрия начин да се попречи на Иран да разработи атомни оръжия. Цитираният служител на ЕС каза, че Могерини и Помпейо са разговаряли и за евентуално налагане на санкции на Русия, след като тя задържа украински военни кораби и техните екипажи в района на Азовско море. ЕС работи по забрана за пътуване и замразяване на авоари на няколко руски служители от среден ранг. Външните министри от ЕС ще обсъдят въпроса в понеделник, но е малко вероятно тогава да бъдат обявени някакви санкции. Могерини и Помпейо са обсъдили също така кризата във Венецуела, конфликта в Сирия, мирните усилия за Афганистан и предстоящата среща на върха между САЩ и Северна Корея, заяви цитираният служител на ЕС.", "date": "2019.02.15", "title": "Помпейо се срещна с Могерини на фона на разрастващия се разрив между ЕС и САЩ заради Иран"}
{"url": "https://www.24chasa.bg/novini/article/7300563", "text": "В Париж днес започна съдебно дело срещу Ерик Друе, водещ представител на протестното движение на \"жълтите жилетки\" във Франция, въпреки поисканото от прокуратурата отлагане, предаде Франс прес. Друе е изправен на съд за организирането на две демонстрации (на 22 декември миналата година и на 2 януари), които не са били обявени предварително, предаде БТА. Освен това на 5 юни той ще бъде съден за носене на забранено оръжие (палка) на протеста на 22 декември, казаха от прокуратурата. За организирането на демонстрациите Друе е заплашен от шест месеца затвор и глоба от 7500 евро.", "date": "2019.02.15", "title": "В Париж започна дело срещу Ерик Друе - едно от лицата на \"жълтите жилетки\""}
{"url": "https://www.24chasa.bg/novini/article/7300566", "text": "Започва търсенето на сезонни работници по Черноморието - показва ежедневната справка на Бюрото по труда в Добрич за свободните работни места. 20 са обявените работни места за бармани, 15 са заявените бройки за рецепционисти с английски и немски език, 11 – за камериерки и камериери за работа в хотел, 10 – за сервитьори и 5 за пикола. За всички тези позиции се изисква средно образование. Възможност за реализация в туризма има и за кандидати с основно образование – свободните позиции са за 20 готвачи, 20 камериерки, 20 аниматори. Десет са свободните работни места за висшисти с днешна дата. Все още са незаети обявените 6 места за лекари. Продължава търсенето на шивачи на обувки и облекло, на кредитни специалисти за работа в банка, както и на ветеринарен техник, технически секретар, продавач-консултант и др.", "date": "2019.02.15", "title": "Вече търсят работници по Черноморието"}
{"url": "https://www.24chasa.bg/novini/article/7300558", "text": ". Задържани за 24 часа по Закона за МВР са общо 14 лица. Претърсени са 14 адреса и 1 автомобил, извъшени са 3 лични обиска. Намерени и иззети са наркотици – амфетамин, марихуана и кокаин. Предстои наблюдаващият прокурор да анализира събраните доказателства и да прецени на колко и кои от задържаните да бъдат повдигнати обвинения.", "date": "2019.02.15", "title": "14 остават в ареста след акцията на ГДБОП в Благоевград"}
{"url": "https://www.24chasa.bg/novini/article/7300578", "text": "Следващия вторник България официално ще изпрати предложение до САЩ за доставка на нови изтребители. Новината идва от Мюнхен, където премиерът Бойко Борисов и министри от кабинета участват в Конференцията по сигурността. \"Моят въпрос беше колко може да бъде доставката. Отговорът е 36 месеца. До края на май няма как да се подпише технически договорът, но до края на юни е технически възможно - зависи от преговорите. Ако стигнем до договор с F-16, идва другият проект, който трябва да бъде реализиран - за 3D радарите\", каза военният министър Красимир Каракачанов пред Нова телевизия. ", "date": "2019.02.15", "title": "Изпращаме във вторник предложение до САЩ за доставка на нови изтребители"}
{"url": "https://www.24chasa.bg/novini/article/7300694", "text": "          - Ще кажа какво е участието в момента на въглищните централи в мощностния и енергийния баланс на страната. От 44-45 млрд. киловатчаса потребление годишно 20 млрд. се произвеждат от тях. На пръв поглед енергийният баланс не е толкова голям проблем, като се има предвид, че през 2018 г. сме изнесли 7,5 млрд. квтч, а трите централи - ТЕЦ “Ей И Ес Гълъбово”, “КонтурГлобал Марица Изток 3” и “Марица-изток 2”, са произвели 17-18 млрд. - С нищо не можем да ги покрием. Но в мощностния баланс нещата са по-тежки заради особеността на годишния товаров профил в България. Според температурите имаме голямо изменение на товара. През лятото е 3000 мегавата, зимата става 7000. Тази година достигнахме 7100 мегавата, през 2017 г. имахме 7700, защото беше студено за дълго време. Освен че са важни в мощностния и енергийния баланс, тецовете са единствени, които участват в осигуряване на резерв за първично, вторично и третично регулиране. - Това е солидарното участие на всички държави, които са в синхронната зона на континентална Европа. Това е ангажимент на всяка една държава, на България ѝ се падат между 45 и 50 мегавата. Системата трябва да има възможност във всеки един момент да ги осигури. Резервът за вторично регулиране е по-голям, той е 150-200 мегавата. - Той е свързан с недостиг в самата система на България. Ако отпадне някоя мощност, длъжни сме да осигурим този вторичен резерв и останалото го вземаме от съседните страни, от синхронната зона на континентална Европа. До определено време трябва да бъде възстановено това, което е взето, чрез включването на третичен бърз и бавен резерв. Бавният е тъй нареченият студен резерв. - Няма откъде да се вземе този резерв, АЕЦ не участва, не може да намалява и увеличава мощност. Осигуряват го тецовете. Водните централи- да, но за да покриваме вечерните максимуми през зимата, вече ги включваме, не може само с конвенционалните централи. Сметката е проста - 2080 мегавата от АЕЦ “Козлодуй”, максимум 4000 мегавата от тецовете, стават 6080, а до 7100 са още 1000 мегавата. Ако имаме и износ? - Няма нужда, ако не затворим въглищните централи. Към настоящия момент системата е сравнително добре балансирана. И с влизането на ТЕЦ “Варна” на газ като участие в студения резерв - това са 400 мегавата, които във всеки момент можем да ги пуснем. - При пълно разпадане на електроенергийната система възстановяването идва отвън, не може без аварийна помощ. “КонтурГлобал” има директна връзка с Турция с два далекопровода. От Румъния коридорът минава през “Марица-изток 2” и през “КонтурГлобал”. След като се подаде помощта отвън, възстановяването на системата тръгва от водните централи, после се пускат кондензационните. Но които да поддържат запаса на устойчивост. Ако нямаме такива, системата много по-лесно може да се разпадне. - Въпросът е колко ще стигне тази цена. В началото на 2018 г. тя беше 5 евро на тон емисии, стигна 25 евро. - Според мен това е причината. Другата е, че това е финансов механизъм за естественото излизане от енергийния пазар на тези конвенционални мощности. - Няма да сме само ние. Ние имаме 4000 мегавата въглищни централи, Полша има 25 000 мегавата. - Правилно, ако ги спрем, ще трябва да осигуряваме енергийната си независимост само с възобновяеми източници. Нямаме друг ресурс, ако намерим отнякъде газ... - Те биха могли да работят на газ - говорим в по-далечна перспектива. - Може да бъдат преоборудвани блоковете да работят на газ и това би било полезно, защото трябва да имаме генериращи мощности в Югоизточна България. - Не може да имаме мощности само в Северна България. Хипотетично да приемем, че АЕЦ “Белене” ще се строи, тогава в Белене и Козлодуй ще имаме две мощности от 4000 мегавата и тази енергия трябва да я пренасяме в Южна България,защото там няма да има нищо. Това ще увеличи технологичните разходи в преносната мрежа. - Внос на електроенергия. На каква цена, е друг въпрос. Но трябва да е ясно, че договорът на “Ей И Ес” за дългосрочно изкупуване на тока е до 2026 г., а на “Контур Глобал” - до 2024 г. И да не работят, НЕК трябва да им плаща за разполагаемост до годините по договор. - Това е само във виртуалното пространство на някои, които не познават дългосрочните договори. Те са така направени, че ако бъдат прекратени, българската страна трябва да си плати за това. По мое експертно становище са необходими 1,5 млрд. лв., и то при съгласие. - Няма причина да поевтинее. Изключително полезно ще е ние последни в ЕС да се откажем от тези мощности. Нека да изчакаме държави като Полша, Англия, но тя вече излиза от ЕС. В европейски мащаб ще затворят Наясно сте какво ще стане с цените, очевидно е, че няма да паднат. - И аз имам такива опасения. Те казват – ще внасяме, но откъде? Борбата трябва да бъде да правим всичко възможно тези централи да бъдат запазени, но въпросът е свързан и с разходите. Не съм сигурен дали ще имаме този финансов ресурс да плащаме допълнително, ако се вдигне цената на квотите въглероден диоксид. При производството на 1 мегаватчас въглищните централи отделят 1,3 т въглероден диоксид. Цената оня ден беше 24 евро на тон, по 1,3 т прави над 30 евро на мегаватчас. Ако цената скочи на 30 евро, отиваме на 80 лв. на мегаватчас. 30 лв. е горивната компонента, условно постоянните разходи са поне 25-30 лв. и цената става 140 лв. на мегаватчас. При това разпределение ще излезе, че 50% са разходите за въглеродни емисии, което досега го е нямало или беше малко – 5-10 лв. - ВЕИ ще трябва да развиваме, с всичките трудности. При негативно развитие за трите теца трябва сериозно да се помисли за АЕЦ “Белене”. Ако ние изпаднем в недостиг, би трябвало и Европа да изпадне в недостиг. Може би трябва да изпреварим събитията - ако започнем АЕЦ “Белене” сега, то ще я имаме след 10 г. Ако говорим за перспектива за 2050 г., трябва да правим “Белене”. Просто не виждам начин. Даже част от тецовете в “Марица-изток” да минат на газ, няма да бъдат всичките. 4000 мегавата не можем да си позволим да минат на газ, много ще е скъпо. l Завършил е “Електроенергетика” във ВМЕИ - София l Бил е доцент по техника на високите напрежения в катедра “Електротехника” към Техническия университет l Бил е изпълнителен директор на Електроенергийния системен оператор. l Професор е и декан на Електротехническия факултет на Техническия университет в София.", "date": "2019.02.15", "title": "Проф. Валентин Колев: Полезно ще е последни  в ЕС да затворим въглищните си централи"}
{"url": "https://www.24chasa.bg/novini/article/7300706", "text": "Китайската корпорация за аерокосмически науки и технологии нарече Млечния път мястото на обратната страна на Луната, където кацна космическият апарат \"Чанъе-4\", съобщи ТАСС. Името на китайски език е Тянхъ, уточнява БТА. Три кратера около мястото на кацане на \"Чанъе-4\" също са получили имена. Те са Чжинюй, Хъгу и Тянцзин - в чест на съзвездия от китайската астрология. Лунният хълм, на който са кратерите, е наречен Тайшан - на свещена планина в провинция Шандун. Имената са потвърдени от Международния астрономически съюз. Космическият апарат \"Чанъе-4\" беше изстрелян от космодрума Сичан в югозападната китайска провинция Съчуан на 8 декември миналата година. Той кацна на Луната на 3 януари. Основната задача на апарата, който се състои от спускаем модул и луноход, е да се изследва обратната страна на Луната. ", "date": "2019.02.15", "title": "Мястото, където кацна сондата \"Чанъе-4\", вече се казва Млечния път"}
{"url": "https://www.24chasa.bg/novini/article/7300705", "text": "Още четири случая на заболяване от морбили в област Благоевград са регистрирани днес - три деца и млад мъж на 27 години от Разлог, който се е върнал болен от Италия, където е работил. Там също има епидемия от морбили. Това съобщи за БТА д-р Веселка Мончева, директор на отдел \"Надзор на заразните болести\" в РЗИ - Благоевград. \"От 12-те деца, които вчера бяха хоспитализирани в болницата в Благоевград и в Окръжна болница-София, за седем от тях пробите са положителни за морбили, останалите пет са отрицателни. Ежедневно се извършва сутрешен филтър в детските заведения и проверки за спазване на противоепидемичните мерки в училищата. Първите два случая, които са хоспитализирани в Инфекциозно отделение на болницата в град Гоце Делчев продължават да се лекуват в отделението. В момента всички са в добро общо състояние. Общо са открити 145 контактни лица, които се наблюдават. Броят им обаче непрекъснато се увеличава\", допълни д-р Мончева. Най-много случаи на заболели от морбили има в община Разлог, единични са случаите в общините Банско и Якоруда. Връчени са предписания на всички общопрактикуващи лекари в Благоевградска област да открият всички свои пациенти до 18-годишна възраст с пропуснати имунизации срещу морбили, за да бъдат обхванати с една доза ваксина.", "date": "2019.02.15", "title": "Още четири случая на заболяване от морбили са регистрирани в Благоевградско"}
{"url": "https://www.24chasa.bg/novini/article/7300707", "text": "Вицепрезидентът на САЩ Майк Пенс посети днес мемориалния комплекс в бившия нацистки концлагер \"Аушвиц\" (Освиенцим), съпроводен от съпругата си и полския президент Анджей Дуда и съпругата му, предаде Асошиейтед прес. Това е първата визита на консервативния християнин Пенс в лагера, където по време на нацистката окупация на Полша са умъртвени 1,1 млн. човека, предимно евреи, но също поляци, цигани и други. Двете президентски двойки започнаха обиколката на комплекса, като минаха през портала с надписа \"Arbeit Macht Frei\" (\"Трудът те прави свободен\"). После отидоха до т.нар. Стена на смъртта във вътрешен двор, където са били екзекутирани лагерниците. Голяма част от разстреляните поляци са били бойци от нелегалната съпротива срещу окупацията. След това високите гости се прехвърлиха в разположения наблизо сателитен лагер \"Биркенау\", където са били избивани евреи от цяла Европа. В комплекса \"Аушвиц-Биркенау\", който сега е държавен музей, има запазени бараки за затворниците, наблюдателни кули, както и останки от газовите камери и крематориумите. Вчера Майк Пенс посети паметници, посветени на страданията на евреи и поляци във Варшава по време на Втората световна война. Вицепрезидентът на САЩ е на петдневно посещение в Европа, включващо среща с американски и полски войници в Полша, участие в приключилата вчера близкоизточна конференция във Варшава, а също участие в международната конференция по сигурността в Мюнхен, която започва днес, предаде АП.", "date": "2019.02.15", "title": "Майк Пенс посети Освиенцим, придружен от полския президент"}
{"url": "https://www.24chasa.bg/novini/article/7300726", "text": "Взаимното признаване трябва да бъде централен елемент на едно историческо споразумение между Белград и Прищина, заяви американският президент Доналд Тръмп днес в поздравително писмо, адресирано до сръбския президент Александър Вучич по повод Деня на държавността, който Сърбия отбелязва днес, предаде ТАСС. \"Съединените щати остават непоколебими в подкрепата към вашия ангажимент за задълбочаване към регионалното сътрудничество, по-специално към усилията за нормализиране на отношенията с Косово. Ние смятаме, че взаимното признаване трябва да бъде централен елемент на дългосрочната нормализация на отношенията. Такъв исторически договор, същината на който представлява взаимното признаване, би проправил пътя към евроинтеграцията на Сърбия и към нейния икономически растеж\", посочил Тръмп, според пресслужбата на Белия дом. Косово обяви независимостта си от Сърбия на 17 февруари 2008 г. Бившата сръбска област е призната като отделна държава от 116 страни, но не и от Белград.", "date": "2019.02.15", "title": "Тръмп: Взаимното признаване трябва да е централно при споразумение между Белград и Прищина"}
{"url": "https://www.24chasa.bg/novini/article/7300727", "text": "В АПИ са постъпили десет оферти за изграждането на участък от АМ \"Струма\" през Кресненското дефиле, съобщиха от агенцията. Офертите са по обществената поръчка за избор на изпълнител за проектирането и строителството на 13.2 км от автомагистрала \"Струма\", в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе. Цялата близо 24-километрова отсечка от Кресна до Крупник е разделена на два лота - 3.2.1 и 3.2.2, за да може на обекта да се работи едновременно и проектът да завърши в срока на оперативната програма до 2023 г. Отворените днес оферти за лот 3.2.1 - от км 375+860 до км 389+100, и прилежащите пътни връзки. Лот 3.2.1 е с дължина 13,2 км. В участъка ще бъдат построени три тунела - \"Симитли\" /211 м/, \"Ракитна\" /1135 м/ и \"Стара Кресна\" /1052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и три надлези и подлези. Достъпът до трасето ще бъде осигурено чрез три пътни възела. Индикативната стойност на обществената поръчка за лот 3.2.1 е 444 796 305 лв. без ДДС. Офертите за лот 3.2.2 се приемат до 17,30 ч. на 18 февруари (понеделник) и ще бъдат отворени на следващия ден. Дължината на отсечката е 10,4 км. В лот 3.2.2 е включен и обходният път на Кресна, който е 5.5 км. При обхода на града ще бъде изградена и площадка за отдих, която ще бъде с електричество, вода и канализация. От нея ще има и връзка с населеното място Кресна. В лот 3.2.2 ще бъдат построени 4 тунела - \"Тисата\" /171 м/, \"Света Неделя\" /1.3 км/, тунел \"Кресна 1\" /358 м/ и \"Кресна 2\" /230 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. В участъка ще има 11 виадукта с приблизителна дължина 5 км, както и девет надлези и подлези. Чрез пътен възел \"Кресна\" - при км 401+640, ще се осигурява достъпът в посока Кулата, София, път I-1. Индикативната стойност на обществената поръчка за лот 3.2.2 е 430 525 209 лв. без ДДС. Срокът за изпълнение на всяка от обществените поръчки е 1556 дни и включва времето за проектиране и строителство. Проектът се планира да се съфинансира от Кохезионния фонд на Европейския съюз и националния бюджет чрез ОП \"Транспорт и транспортна инфраструктура\" 2014-2020 г.", "date": "2019.02.15", "title": "10 са офертите за участъка от \"Струма\" през Кресненското дефиле"}
{"url": "https://www.24chasa.bg/novini/article/7300737", "text": "Турският министър на отбраната Хулуси Акар заяви, че само турски военни трябва да присъстват в зоната за сигурност в Северна Сирия, за създаването на която настоява Анкара, съобщава ТАСС, като се позовава на в.\"Йени шафак\". Изтеглянето на американските войски от Сирия не трябва да доведе до формиране на зона, в която безпрепятствено ще се подвизават терористи. В зоната за сигурност в североизточната част на Сирия трябва да присъства само Турция, е посочил Акар, предава БТА. През януари след преговори с американския си колега Доналд Тръмп турският президент Реджеп Тайип Ердоган потвърди намерението си за създаване на буферна зона в Северна Сирия. По-късно говорителят на турския президент Ибрахим Калън отбеляза, че в случай на създаване на буферна зона, контролът над нея ще осъществява Турция.", "date": "2019.02.15", "title": "Турция: Само ние можем да сме в евентуална зона за сигурност в Сирия"}
{"url": "https://www.24chasa.bg/novini/article/7300746", "text": "Министър-председателят Бойко Борисов проведе среща с изпълнителния директор на Американския еврейски комитет Дейвид Харис в Мюнхен. Българският премиер е на двудневно посещение в Германия за участие в Мюнхенската конференция по сигурността, съобщиха от правителствения пресцентър. Премиерът Борисов и Дейвид Харис отбелязаха отличните отношения, които поддържа България с еврейските организации в САЩ. Българският премиер посочи, че еврейските организации през годините са подкрепяли България по евроатлантическия й път. Той подчерта, че страната ни разчита американските еврейски организации да окажат съдействие за оползотворяването на потенциала за икономическо и търговско сътрудничество между България и САЩ. „Активното ни сътрудничество има важна роля както за развитието на двустранните българо-американски отношения, така и за сътрудничеството между България и Държавата Израел“, каза още премиерът Борисов. Министър-председателят подчерта, че страната ни споделя загрижеността на световната еврейска общност относно растящия антисемитизъм. „Ние осъждаме и отхвърляме такива опити, а нашият отговор е силният ангажимент да изследваме и разказваме историята в цялата й трагична сложност“, каза премиерът Борисов.", "date": "2019.02.15", "title": "Борисов осъди растящия антисемитизъм на среща с шефа на Американския еврейски комитет"}
{"url": "https://www.24chasa.bg/novini/article/7300745", "text": "Откакто първата кукла Барби е създадена от Mattel през 1959 г., светът приема, че тя е руса красавица на високи токчета и с нереалистични телесни пропорции. Но през годините играчката се превърна в много повече. Барби записа успешна кариера като лекар, компютърен инженер и много други, и въпреки че все още се среща във варианта руса, с бяла кожа и тънка талия, тя също така е чернокожа, закръглена и горда с луничките си. Mattel продължава да прави крачки към приобщаването на различните, като пуска две нови кукли Барби: една, която използва инвалидна количка, и друга с протезен крак, предава  . Mattel обяви новите допълнения към своята линия Fashionista на 11 февруари, като обясни, че се надява колекцията да спомогне за разширяване на дефиницията на това, което се счита за красиво, съобщава британският вестник Independent. „Като марка можем да повдигнем темата за физическите увреждания, като ги включим в нашата линия кукли, за да покажем още едно многоизмерно разбиране на красотата и модата”, се казва в изявлението на компанията. Ким Кълмоне, вицепрезидент на Mattel в направлението Barbie Design, също така обяснява, че последните допълнения са пряк отговор на потребителското търсене. Компанията работи в екип с Калифорнийския университет и с 12-годишната Джордан Рийвс, която има протезна ръка, за да бъдат новите кукли възможно най-реалистични.", "date": "2019.02.15", "title": "Новата Барби - в инвалидна количка или с протеза"}
{"url": "https://www.24chasa.bg/novini/article/7300762", "text": "Летището в Прищина съобщи, че осем от 19 полета, планирани за днес, са били отменени, след като авиодспечерите са обявили осемчасова стачка в знак на протест срещу евентуални съкращения в заплащането в рамките на промени на заплатите в държавния сектор, предаде Ройтерс. По-рано този месец косовският парламент прие закон за заплатите в държавния сектор, съгласно който от ноември ще бъдат увеличени заплатите на учители, лекари и други работещи в държавния сектор. Но според закона работещи в други сектори като например авиодиспечерите може да получат по-малко пари, предаде БТА. Ние не искаме да бъдем включени в новия закон. Ние вече получаваме заплащане наполовина на това, което получават други авиодиспечери в страни от региона като Албания или /Северна/ Македония, каза за Ройтерс Артан Хасани, председател на синдиката на авиодиспечерите. Хасани посочи, че стачката на 23 авиодиспечери ще бъде подновена следващата седмица на 22, 23 и 24 февруари, като ще продължава по 12 часа. Летището в Прищина, което се управлява от турската компания Лимак, каза, че осем от общо 19 полета, планирани за днес, са били отменени.", "date": "2019.02.15", "title": "Отменени полети в Косово заради стачка на авиодиспечерите"}
{"url": "https://www.24chasa.bg/novini/article/7300761", "text": "23-годишен французин е изправен пред правосъдието, след като в електронния сайт на регионален вестник отправил призив за насилие срещу първата дама Брижит Макрон, съобщи съдебен източник, цитиран от Франс прес, предаде БТА. Мъжът ще се яви пред изправителния съд в град Реймс на 19 март по обвинения в \"публично подстрекаване към престъпление или посегателство против личността\". Ако бъде признат за виновен, той може да получи ефективна присъда до 5 години затвор. Младежът, който от вчера е поставен под стража, е изразил съжаление за коментара си, публикуван в началото на февруари под статия в местния в. \"Юнион\", каза за АФП прокурорът на Реймс Матийо Бурет. Младият мъж, с чисто съдебно минало, приканил да посрещнат \"с пушки\" съпругата на френския президент, която на 20 март се очаква да обяви началото на благотворителен футболен мач в Реймс в полза на местна женска организация. Адвокатът на семейство Макрон сезирал прокуратурата в Реймс.", "date": "2019.02.15", "title": "Съдят французин, призовал да посрещнат с пушки Брижит Макрон на мач"}
{"url": "https://www.24chasa.bg/novini/article/7300276", "text": "Полицаи от Първо РУ в Стара Загора задържаха извършители на грабеж, съобщиха от пресцентъра на МВР. Около 2.30 часа вчера, сигнал в полицията подал 55-годишния потърпевш. Той съобщил, че на ул. \"Петър Парчевич\", непознати за него мъж и жена го съборили на земята и му отнели портфейл с лични документи и 2800 лева. В хода на предприетите незабавни действия са установени и задържани извършителите на деянието - мъж на 33 години и 26-годишна жена. Двамата старозагорци са с полицейска мярка за срок до 24 часа. Образувано е досъдебно производство по чл. 198 от НК.", "date": "2019.02.15", "title": "Мъж и жена съборили 55-годишен на земята и му взели портмоне с документи и 2 800 лв."}
{"url": "https://www.24chasa.bg/novini/article/7300266", "text": "Петнайсетгодишен ученик в Черна гора се опита да отрови със солна киселина двама свои съученици по неизвестни засега причини, съобщи Танюг. Според информация от местната полиция, в средно специализирано училище в черногорския град Рожайе ученикът дал на двама свои съученици шишенца със сок, в които налял солна киселина, но те още при първата глътка усетили неприятен вкус и изплюли течността, съобщава сайтът СДМ, позовавайки се на вестник \"Победа\". Още двама ученици опитали течността, мислейки, че съучениците им се шегуват, но за щастие и те усетили неприятния мирис и не погълнали течността, предаде БТА. Учениците веднага били откарани в спешна помощ, а след това в болницата в Беране, където било констатирано, че няма последици за тяхното здраве. Ученикът Л.М. бил разпитан в полицията в присъствието на родителите си, на социални работници и училищен педагог, но не могъл да обясни мотивите на своята постъпка. Прокуратурата е започнала разследавне по случая.", "date": "2019.02.15", "title": "Ученик в Черна гора се опита да отрови съучениците си със солна киселина"}
{"url": "https://www.24chasa.bg/novini/article/7300289", "text": "Комисията за енергийно и водно регулиране /КЕВР/ днес утвърди графика на плановите проверки на дружества в секторите \"Електроенергетика\" и \"Топлоенергетика\" през 2019 г., съобщиха от Комисията. На предишно заседание Комисията прие плановете за проверките и в другите сектори, по отношение на които регулаторът осъществява контролните си правомощия - \"Природен газ\" и \"В и К услуги\". През 2019 г. в сектор \"Електроенергетика\" експерти на Комисията ще проверяват пет дружества - \"ЕСО\" ЕАД, \"НЕК\" ЕАД, \"ЧЕЗ Разпределение България\" АД, \"Електроразпределение Север\" АД, \"Електроразпределение Юг\" ЕАД. Проверките ще бъдат насочени върху въпроси, които потребители поставят в своите жалби и сигнали до КЕВР. КЕВР ще проверява и \"Топлофикация Велико Търново\" ЕАД, \"Топлофикация Разград\" ЕАД и \"Топлофикация Русе\" ЕАД. В обхвата на проверките са включени дружества, които не са проверявани повече от две години, пише в съобщението През 2019 г. в сектор \"Природен газ\" предстоят комплексни планови проверки на седем дружества, лицензирани за извършване на дейности по \"разпределение на природен газ\" и \"снабдяване с природен газ от краен снабдител\". Графикът на проверките включва 20 ВиК оператори с обособени територии по Закона за водите, които имат одобрени бизнес планове за регулаторния период 2017-2021 г.", "date": "2019.02.15", "title": "КЕВР утвърди графика на плановите проверки в секторите \"Електроенергетика\" и \"Топлоенергетика\""}
{"url": "https://www.24chasa.bg/novini/article/7300303", "text": "Още един лекар се оказва нападнат, ден преди  . Случаят разказа днес потърпевшият лекар Йордан Михайлов, предаде  . \"Бях на дежурство в поликлиниката. При смяната на дежурните екипи, дойде мъж, който настоя веднага да бъде прегледан. Ние в този момент се сменяхме и дезинфекцираме кабинета. Бях нападнат в гръб, блъскан и ритан. Това е признак на ниска култура\", заяви потърпевшият лекар.", "date": "2019.02.15", "title": "Още един лекар в Нова Загора нападнат"}
{"url": "https://www.24chasa.bg/novini/article/7300318", "text": "Руският президент Владимир Путин заяви днес, че европейските страни не желаят на тяхна територия да бъдат разположени американски ракети, но не смеят да възразят на САЩ, предаде ТАСС, цитирана от БТА.  \"Мислите ли, че някоя от европейските страни иска в Европа да се появят американски ракети със среден обсег?. Да, никой не иска, но седят и си мълчат\", каза той пред журналисти в южния руски град Сочи и попита реторично къде е суверенитетът на европейските страни. \"Явно те смятат, че в крайна сметка са заинтересувани от такава организация (НАТО), в която са вложили част от своя суверенитет\". Путин отбеляза, че понастоящем Европейският парламент приема повече на брой решения, задължителни за всички членове на ЕС, отколкото на времето е приемал Върховният съвет на СССР. \"Напълно независими държави просто не съществуват в света\", констатира руският президент. Той напомни, че страните от Евразийския икономически съюз също са предали част от своя суверенитет на наднационалните органи на организацията.", "date": "2019.02.15", "title": "Путин: Страните от ЕС не искат американски ракети, но не смеят да възразят на САЩ"}
{"url": "https://www.24chasa.bg/novini/article/7300296", "text": "21 души са с потвърдена диагноза морбили у нас, 17 от тях са деца, съобщи главният здравен инспектор д-р Ангел Кунчев пред  . Сред новоинфектираните е и 27-годишен мъж, който е внесъл вируса на дребната шарка от Италия. При болните деца от Банско и Разлог вероятно говорим за внос от Македония, където вирусът отне живота на три деца, допълни д-р Кунчев. „Към тези 17 се прибавят още 4, които току-що ми съобщиха, и така стават 21. От всички тях три са деца от същата група, които са пребивавали в това знаменито детско отделение в Разлог, където е станал контактът. Така че те са малко последствие на направеното там разпространение. Има един мъж на 27 години, който се е върнал от Италия, директно с клинична картина“, заяви д-р Кунчев. „Вносът е вероятно от Македония, даже и тези, които са в Банско и Разлог, като за Банско имаме данни, но за Разлог не можем да открием източника, защото заболяването е толкова заразно, че става много бързо и лесно и няма нужда да си с някой в една стая часове. Достатъчно е да се разминете в коридора и пак може да стане заразяване. Така че вносни са засега“, допълни той. „Въпросът беше дали ще намерят почва да се развиват у нас, или не. Ако нещата се ограничат до този взрив в Разлог, ние и през годината все още ще имаме внос и на други места и това, че ще изникват отделни случаи или малки епидемични взривове по градини, ясли, отделения, това не е толкова страшно. Въпросът е ще може ли да намери достатъчно неимунни хора, че да предизвика епидемия. Аз мисля, че условията са доста по-различни при нас. Обхватът ни последните години не е лош и чак до такива стойности, като украинските, румънските и сръбските, надали ще стигнем, но всичко зависи от това колко добре са си свършили работата и родителите, и личните лекари“, успокои главният здравен инспектор д-р Ангел Кунчев. Относно децата от Разлог, които са хоспитализирани в Инфекциозно отделение на УМБАЛ \"Св. Анна\", д-р Петър Петров, началник на отделението, заяви, че са леко до средно увредени от болестта, но опасност за живота им няма. Предстои им лечение с продължителност поне пет дни, преди да бъдат изписани, посочиха от болницата. И петте деца не са били ваксинирани. „Децата не са имунизирани, което предполага причината да се развие толкова бързо. Те в момента са в сравнително добро състояние, независимо че имаме заболяване, което би могло да се влоши“, посочи д-р Петров и допълни, че тяхната задача е да не позволяват влошаване на тези състояния и да ограничат епидемично разпространение на заболяването.", "date": "2019.02.15", "title": "Ангел Кунчев: 21 са с потвърдена диагноза морбили в България"}
{"url": "https://www.24chasa.bg/novini/article/7300332", "text": "Столичната полиция продължава издирването на  . Униформените разполагат с описанието му, както и с какви дрехи е бил облечен. Проверяват се всички хора, които отговарят на външен вид на заподозрения. Пътни полицаи също участват в операцията.", "date": "2019.02.15", "title": "Продължава издирването на банковия обирджия"}
{"url": "https://www.24chasa.bg/novini/article/7300323", "text": "Ръководството на гръцката дипломация ще премине от премиера Алексис Ципрас в ръцете на досегашния заместник-министър на външните работи Йоргос Катрунгалос. Това става ясно от промените в състава на гръцкото правителство, които бяха обявени преди малко от говорителя на кабинета Димитрис Дзанакопулос, съобщава АНА-МПА. Ципрас пое и външното министерство оставката на Никос Кодзиас на 17 октомври. Кодзиас подаде оставка след конфликт с вече бившия министър на отбраната Панос Каменос, предаде БТА. Освен промяната начело на министерството на външните работи, останалите промени в гръцкото правителство са следните: Заместник-министър на външните работи по въпросите на европейската политика става Сия Анагностопулу. Елефтерия Хадзигеоргиу заема поста на заместник-министър на вътрешните работи по въпросите на Македония и Тракия. Константинос Баркас е назначен за заместник-министър на труда, социалното осигуряване и социалната солидарност. Танос Мораитис е назначен за заместник-министър на инфраструктурата и транспорта. За заместник-министър на миграционната политика е назначен Ангелос Толкас. Новите членове на кабинета ще положат клетва в понеделник.", "date": "2019.02.15", "title": "Гръцкият премиер Ципрас предаде поста външен министър на Йоргос Катрунгалос"}
{"url": "https://www.24chasa.bg/novini/article/7300342", "text": "Дирекция \"Социално подпомагане\" в Смолян няма да обжалва решението на Районния съд и 26-годишната Симона може да си вземе бебето още днес. Това заяви шефката на службата София Сиракова. Тримесечният Александър бе изведен от семейната среда и бе даден временно на приемно семейство веднага след изписването му от Родилното отделение на смолянската болница на 17 декември миналата година. Социалните работници мотивираха извеждането на бебето с проверки в къщата на фамилията в махала Речани, където констатират, че средата е рискова за живота и здравето на новородено. Те споделяха и притеснения за адекватността на майката към потребностите на едно бебе. Делото бе разгледано в Районен съд -Смолян миналата седмица с искане от Дирекция „Социално подпомагане“ съдът да настани бебето на Симона в приемно семейство за срок от шест месеца. 26-годишната Симона бе категорична, че иска детето да бъде върнато при нея веднага. След делото стана ясно, че има подобряване в битовите условия в домът на фамилията в махала Речани, а с майката се работи по програма предложена от „Социално подпомагане“.", "date": "2019.02.15", "title": "Симона, на която социалните взеха бебето, може да си го прибере у дома още днес"}
{"url": "https://www.24chasa.bg/novini/article/7300360", "text": "Над 1 млрд. лв. ще трябва да отдели държавата, ако се вземе решение да бъдат изкупени терени по Черноморското крайбрежие, които попадат в частни имоти. Това стана ясно от отговор на министъра на регионалното развитие и благоустройството Петя Аврамова на въпрос на журналисти в парламента, съобщи БТА. \"Нека да попитаме българските граждани искат ли в пясъците на Черноморието да изтече една магистрала и над 1 млрд. лв. да бъдат дадени за изкупуване на тези терени\", коментира Аврамова. Тя обясни, че всички тези терени са попаднали в частни ръце в периода 2006 - 2007 г. чрез заменки или връщане на собственици като земеделски земи, впоследствие обаче са променили предназначението им и попадат в урбанизирани територии с разрешение за строеж. Има терени, в които дюните са малка площ, тогава за мен е неоправдано от терен 4 декара да отчуждим 100 квадрата дюни, защото останалата част на терена остава с възможност за строеж, посочи министърът. Тя допълни, че такъв е случаят с терен на плажа Корал. За този терен има заповед за спиране на строителство от 2014 г. от МОСВ, тази заповед е потвърдена от ВАС и в момента там не може да се строи, каза Аврамова. Не са стартирали никакви процедури по екологичното законодателство, за да се получи разрешение и отпадане на тази заповед, допълни тя.", "date": "2019.02.15", "title": "Над 1 млрд. лв. ще струва отчуждаване на частни терени край морето"}
{"url": "https://www.24chasa.bg/novini/article/7300350", "text": "Поради заледяване и падналите снегове участъците от Великата китайска стена, посещавани от туристите, се превърнаха в огромни пързалки, пише в. \"Метро\". Очевидци заснеха с камера \"голямото пързаляне\" върху местната забележителност. На едно от клипчетата е видно как по каменистия заледен склон се плъзга посетителка, която се сблъсква със своя приятелка в ниското. В други кадри са заснети група туристи как отчаяно се държат за парапетите, за да не се плъзнат по наклона. Някои от посетителите, изгубили равновесие, се опитват с пълзене на четири крака да се доберат до парапетите.", "date": "2019.02.15", "title": "Великата китайска стена се превърна в \nогромна пързалка (Видео)"}
{"url": "https://www.24chasa.bg/novini/article/7300345", "text": "Със словесни заплахи за здравето и живота на служители от \"Държавно горско стопанство Разлог\" и опит за подпалване на контролен горски пункт завърши поредният инцидент с бракониери, съобщиха от ЮЗДП. На 14 февруари, около 14,30 часа, между селата Горно и Долно Драглище е засечен джип, натоварен с незаконна дървесина. Джипът е управляван от Иван Праматаров, който е известен системен нарушител в района. Благодарение на съвместната акция на служители на \"ДГС Разлог\" и РДГ Благоевград джипът е проследен и задържан в двора на дървопреработвателния цех на фирма \"ИКАР\" ЕООД - собственост на Иван Т. Пандев. Като реакция от действието последват заплахи и обиди от сина на собственика на цеха Тодор Пандев, който се нахвърля върху инспектор от РДГ Благоевград. Единствено бързата намеса на останалите проверяващи предотвратява по-сериозен инцидент. След 17 часа Тодор Пандев и Иван Праматаров продължават с телефонни заплахи срещу служителите от \"ДГС Разлог\", участвали в проверката. Около полунощ един от горските подава сигнал за подпалване на складираните дърва в двора на контролен горски пункт – Добърско. Огънят е своевременно угасен от пристигналите екипи на пожарната и полицията, което предотвратява запалването на пункта и съседната гора. Други двама системни нарушители с множество актове за незаконни дейности в горите са задържани при съвместни акции на служители от \"ДГС Дупница\", полиция и жандармерия. На 14 февруари, около 20,30 часа, в района на с. Джерман е спрян за проверка пикап \"Фиат Дукато\", който превозва незаконни дърва за огрев. Два дена по-рано в района на Дупница е задържан микробус, също транспортиращ дърва без контролна горска марка и превозен билет. На всички нарушители са съставени актове, а превозните средства и дървесината са конфискувани. Проверките на служителите на Югозападното държавно предприятие продължават, като обект на денонощни дежурства и постоянен контрол остават районите с висока концентрация на нарушения.", "date": "2019.02.15", "title": "Бракониери плашат горски, запален пункт за дърва"}
{"url": "https://www.24chasa.bg/novini/article/7300351", "text": "В деня, когато се подновява българското първенство Едуард Папазян се пита във видеозавещанието на седмицата: След като отборът на народа \"Левски\" стана отбор на родата, а Любо Пенев се върна в ЦСКА за втори път и половина, ще има ли хепиенд за филма, в който се вкара българският футбол? Очаквайте точно в 17 ч.                                                                                                                                                                                                                                                                                                                        ", "date": "2019.02.15", "title": "Едуард Папазян: Ще успее ли \"Левски\" като отбора на родата?"}
{"url": "https://www.24chasa.bg/novini/article/7300388", "text": "Засилването на активността на НАТО в Черно море влошава състоянието на сигурността в региона. Това заяви днес пред ТАСС руският заместник-министър на външните работи Александър Грушко по повод изявление на генералния секретар на Алианса Йенс Столтенберг, предава БТА. \"За нас това не е изненада; те отдавна казват, че искат да подсилят своята групировка в Черно море. Става дума за подсилване на ВМС на страните членки на НАТО, преди всичко Румъния и България, плюс да направят по-чести влизанията в Черно море на кораби от некрайбрежни държави\", каза руският дипломат в Мюнхен, където участва в международната конференция за сигурността. По думите му Черно море винаги е било море на сътрудничество, въпреки някои конфликти, и сигурността в него трябва да се засилва чрез сътрудничество в енергийната и транспортната област. Грушко отбеляза, че, ще се отнася до военните аспекти на въпроса, Русия се придържа към постановките на Конвенцията от Монтрьо за режима на протоците (от 1936 г.), която \"от десетилетия е важен елемент от архитектурата на сигурността\" в Черно море. След заседание на Съвета на НАТО в Брюксел тази седмица Столтенберг съобщи, че Алиансът обмисля да засили военното си присъствие в Черно море. Въпросът е бил обсъден и вчера на среща на Столтенберг с украинския министър на отбраната Степан Полторак, припомня ТАСС. В изявлението си Александър Грушко окачестви като \"пълен абсурд\" изявленията на НАТО за мерки с цел възпиране на Русия на фона на решението на САЩ да се оттеглят от Договора за ликвидиране на ракетите със среден и малък обсег.", "date": "2019.02.15", "title": "Руски дипломат: По-голямата активност на НАТО в Черно море застрашава сигурността в региона"}
{"url": "https://www.24chasa.bg/novini/article/7300415", "text": "Замърсяването на въздуха от отопление и транспорт представлява значителен проблем в България. Близо 90% от градското население е изложено на прекомерни нива на фини прахови частици (ФПЧ10) през 2016 г., което е значително над средното за Европейския съюз. Нивата на фини частици и бензоапирен също значително надвишават целевите стойности в много градове. Това съобщиха от Европейската комисия.  Проектът LIFE IP CLEAN AIR обединява шест големи общини, като изгражда капацитет за изпълнение на програми за качество на въздуха, както се изисква от Директивата относно качеството на атмосферния въздух и националното законодателство. Например, проектът ще пилотира подмяната на замърсяващи системи за отопление на домакинствата и ще изготви национални препоръки за преминаване към алтернативни форми на отопление. LIFE IP CLEAN AIR ще бъде катализатор за мобилизиране на структурно финансиране от ЕС и национални фондове на стойност около 1,4 млрд. евро общо. Очаква се проекта да допринесе за качество на въздуха, което отговаря на законовите изисквания в общините София, Бургас, Велико Търново, Монтана, Русе и Стара Загора, в които живее една трета от населението на България.", "date": "2019.02.15", "title": "Проект за 16.7 млн. евро подобрява качеството на въздуха в България"}
{"url": "https://www.24chasa.bg/novini/article/7300361", "text": "Хомофобско убийство в алжирски университет. Мъже прерязаха гърлото на студент по медицина и написаха с кръвта му по стената на неговото общежитие: \"Той е гей\", предаде DailyMail.  Асил Белалта е намерен в студентския кампус в университетския град Бен Акнун, близо до Алжир.  Двамата нападатели на 21-годишното момче са прерязали гърлото му и са избягали с колата му. Според местните медии, младият студент по медицина е бил последван от неговите убийци в стаята му в кампуса на Талеб Абдерахмане. Оставили са го да умре, след като са размазали кръвта му по стената.  Група за правата на ЛГБТ твърди в публикация във Фейсбук, че убийството е подхранвано от антигейските възгледи на алжирското правителство. Хомосексуалността е незаконна в ислямския окръг от 1966 г., може да доведе до назакания с глоби или 2 години затвор.  Разпалването на омраза към сексуалните малцинства в Алжир става все по-често срещано явление за популизма. \"Политическите лидери, както и някои хомофобски медии са истинските виновници за това престъпление, което разтърси кампуса вчера\", твърдят алжирци. В алжирските медии се съобщава, че г-н Белалта може да е бисексуален, пишел на своята страница във фейсбук, че се „интересува от мъже и жени“. Сутринта след убийството няколко стотици студенти стояха пред Медицинския факултет, за да посветят минута мълчание в памет на г-н Беланта, а някои образуваха човешка верига около сградата, съобщава алжирският сайт Dernieres Infos D'Algerie.     ", "date": "2019.02.15", "title": "Двама мъже прерязаха гърлото на студент по медицина в Алжир, написаха \"Той е гей\" с кръвта му (Снимки)"}
{"url": "https://www.24chasa.bg/novini/article/7300013", "text": "Със заповед от 4 февруари 2019 г. е създадена междуведомствена работна група, която в срок до два месеца да разгледа всички проблеми със застрояването по Черноморското крайбрежие, включително и тези, свързани с дюните. Това отговори министърът на регионалното развитие и благоустройството Петя Аврамова в рамките на днешния парламентарен контрол относно предприети действия по сигнали за нарушения, свързани със строителни дейности по Черноморското крайбрежие, съобщи БТА. Министерството на регионалното развитие и благоустройство целенасочено и непрестанно работи по проблема с незаконното и прекомерното застрояване на Черноморието, увери Петя Аврамова. Още след първите сигнали за нарушение по черноморското крайбрежие началникът на Дирекция за национален строителен контрол /ДНСК/ арх. Иван Нестров е извършил спешни проверки на място, допълни министърът. Аврамова уточни, че там, където са констатирани нарушения, резултатът към днешна дата е спиране или замразяване на строителство. Относно унищожаването на дюни на къмпинг \"Градина\" в община Созопол, Аврамова уведоми, че това е криминално деяние и не е от компетенциите на МРРБ. Според министър Аврамова, повечето проблеми със застрояването по черноморското крайбрежие са били заради възстановяването на земеделските земи и придобиването на собственост върху тях, което е било извършено по реда на Закона за възстановяване на земеделските земи от 1991 г. Тя обясни, че това е станало преди влизането на действащите в момента Закон за устройството на територията, на Закона за кадастър и имотния регистър, както и на Закона за устройството на Черноморското крайбрежие, в който е посочена собствеността на пясъчните дюни. Министърът добави, че по-голяма част от проверените от ДНСК строежи са били одобрени преди влизането в сила на 1 януари 2008 г. Закон за устройство на Черноморското крайбрежие. Според Аврамова съвместните усилия на институциите могат да допринесат за опазването на природното наследство на България и затова тя пое ангажимент да информира народните представители за резултатите от работата на работната група.", "date": "2019.02.15", "title": "Междуведомствена комисия ще нищи застрояването по морето и дюните"}
{"url": "https://www.24chasa.bg/novini/article/7300030", "text": "В обява, публикувана в Държавен вестник, гръцкото министерство за гражданска защита търси лица, владеещи македонски език, за работа в гръцката Национална агенция за разузнаване, което е и първата официална употреба на този термин в Гърция след влизането в сила на Преспанския договор, съобщи агенция МИА, цитирана от БТА. В частта на обявата, където са посочени езиците, които трябва да владеят кандидатите, при македонския език в скоби пише \"южнославянски\". Националната агенция за разузнаване на Гърция обяви, че търси да назначи 302 души, като в отдела за превод, тълкуване и разпити се търсят 56 лица, владеещи английски, френски, немски, испански, италиански, арабски, български, еврейски, руски, турски и македонски /южнославянски/ език.", "date": "2019.02.15", "title": "Гръцката агенция за разузнаване иска да назначи владеещи македонски език лица"}
{"url": "https://www.24chasa.bg/novini/article/7300034", "text": "Британски следователи са идентифицирали офицер от руското военно разузнаване ГРУ като трети заподозрян за отравянето на бившия руски двоен агент Сергей Скрипал, заявиха европейски източници по сигурността, цитирани от Ройтерс. Те потвърдиха съобщението на разследващия уебсайт \"Белингкат\", който вчера идентифицира като заподозрян висшия офицер от ГРУ Денис Сергеев, завършил Военно-дипломатическата академия на Русия., предава БТА. Скрипал и дъщеря му Юлия бяха отровени с нервнопаралитично вещество през март 2018 г. в английския град Солсбъри. Впоследствие и двамата се възстановиха. През септември британската прокуратура обвини двама руснаци, известни с псевдонимите Александър Петров и Руслан Боширов, в опит за предумишлено убийство. Русия отрича да е замесена в отравянето.", "date": "2019.02.15", "title": "Има трети заподозрян за отравянето на Скрипал"}
{"url": "https://www.24chasa.bg/novini/article/7300036", "text": "Утре на сградата на общината в Цариброд ще бъде поставена нова официална табела. На нея на сръбски език ще бъде изписано „ОПШТИНА ДИМИТРОВГРАД”, а на български език „ОБЩИНА ЦАРИБРОД”. Двете наименования ще имат еднаква сила на официална употреба. Радостен съм, че за първи път от 1951 г. насам, на обществени сгради, пътни знаци и документи вече официално ще се използва и името „Цариброд”. Това обяви във фейсбук министър-председателят Бойко Борисов. \"Постигнахме този исторически пробив след редица продължителни усилия. Намерена бе и законовата форма, вече всеки спокойно и законно да използва историческото име\", пише още той. \"Честитя на всички българи от двете страни на границата, че отново ще наричаме това прекрасно място \"Цариброд\", завърши Борисов.", "date": "2019.02.15", "title": "Борисов: Името \"Цариброд\" вече ще се използва официално и законно"}
{"url": "https://www.24chasa.bg/novini/article/7300040", "text": "Безработните, регистрирани в бюрата по труда през януари 2019 г. са 209 308 . Това е най-малкият им брой през този период на годината от въвеждането на административната статистика на Агенцията по заетостта през 2004 г., съобщават от Агенцията. Равнището на регистрираната безработица през януари е 6.4 на сто, като на годишна база се отчита значително намаление от 0.8 процентни пункта. Сравнението с предходния месец показва леко нарастване от 0.3 процентни пункта, обусловено от характерната за сезона по-слаба икономическа активност. Новорегистрираните през януари са 32 756, като от тях 1 861 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали близо 2 000 лица чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др. Освен към безработните, дейността на бюрата по труда е насочена също към заети, учащи и пенсионери. Като търсещи работа през месеца са били регистрирани 609 души от тези групи. През януари общо 17 681 души са постъпили на работа, като 90.3 на сто от тях са устроени в реалната икономика. В резултат от изпълнението на активните мерки за насърчаване на заетостта сред безработните, на субсидирани работни места са устроени 1 696 : 1 653 - по схеми на Оперативна програма \"Развитие на човешките ресурси\", 25 - по мерки и 18 - по програми за обучение и заетост. Заявените работни места на първичния пазар на труда през януари са 13 859, като 73.8 процента от тях са в частния сектор. Най-голям дял свободни работни места са заявени в преработващата промишленост (31 на сто), държавното управление (13.9 на сто), търговията, ремонта на автомобили и мотоциклети (13.4 на сто), хотелиерството и ресторантьорството (6.9 на сто), административните и спомагателните дейности (5.6 на сто), строителството (4.2 на сто) и др. Най-търсените групи професии през месеца са: персонал, полагащ грижи за хората; работници в добивната и преработващата промишленост, строителството и транспорта; оператори на стационарни машини и съоръжения; персонал, зает в сферата на персоналните услуги (бармани, сервитьори, готвачи, камериери и др.); квалифицирани работници по производството на храни, облекло, дървени изделия и сродни; продавачи; металурзи, машиностроители и сродни на тях и занаятчии и други.", "date": "2019.02.15", "title": "Отчетоха най-малко безработни през януари за последните 16 години"}
{"url": "https://www.24chasa.bg/novini/article/7300043", "text": "Украински съд арестува днес председателя на Херсонския областен съвет Владислав Мангер, заподозрян, че е поръчал убийството на активистката Катерина Гандзюк, критикувала корупцията в региона, предадоха Франс прес и ТАСС. Четирийсет и осемгодишният Мангер е поставен под стража до 3 март с възможност за освобождаване под гаранция от 2,5 милиона гривни (81 500 евро), заяви за АФП говорителката на генералния прокурор Лариса Сарган. Адвокатите на обвиняемия заявиха, че ще обжалват това решение, предаде БТА. През юли миналата година неизвестен нападател заля с един литър сярна киселина Катерина Гандзюк, съветничка на кмета на Херсон (Южна Украйна), критикувала корупцията в местната полиция. Тридесет и тригодишната жена почина от раните си през ноември, след като претърпя десетина операции. Това бе поредното име от дългия списък с украински активисти, станали жертви на нападения през последните години. Смъртта на Гандзюк шокира украинците и западните съюзници на Киев, отбелязва Франс прес. В началото на седмицата генералният прокурор Юрий Луценко заяви, че Мангер \"е поръчал това престъпление\" и е платил на извършителите \"най-малко 4000 долара\". Според откъс от обвинителния акт, публикуван от прокурора, Мангер е изпитвал лична омраза към жертвата, критикувала по-специално нелегалното изсичане на гори в областта, извършвано \"под прикритието на (горски) палежи\". С обвинение в \"поръчково убийство\" с цел \"облага\" Владислав Мангер може да бъде осъден на доживотен затвор. Във връзка със случая той бе изключен от партията \"Баткившчина\" на бившата министър-председателка Юлия Тимошенко, ключов съперник на сегашния президент Петро Порошенко на изборите за държавен глава на 31 март.", "date": "2019.02.15", "title": "Арестуваха украински управник, заподозрян, че поръчал убийството на активистка"}
{"url": "https://www.24chasa.bg/novini/article/7300044", "text": "Федералната търговска комисия (FTC) и фейсбук преговарят за глоба от няколко милиарда долара, която би уредила разследването на агенцията относно практиките за поверителност на социалната медия, пише The Washington Post, позовавайки се на двама души, запознати с делото. Глобата ще бъде най-голямата, която агенцията някога е налагала на технологична компания, но двете страни все още не са се споразумели за точна сума. Фейсбук е изразила първоначална загриженост относно исканията на FTC, казва един от източниците. Ако преговорите се провалят, Федералната търговска комисия може да отнесе въпроса до съда, което вероятно ще бъде сериозна правна битка. Facebook потвърди, че е в дискусии с агенцията, но отказва да коментира темата в дълбочина. Федералната търговска комисия отказа да коментира темата. Двамата, запознати с разследването източници, са говорили при условие за анонимност, защото не са били упълномощени да обсъждат частните разговори. Мултимилиардната глоба ще влезе в сметката на Facebook за американските власти след поредица от пропуски в областта на неприкосновеността на личните данни, които могат да изложат на риск личната информация на потребителите ѝ. Законодателите обвиниха компанията, че не е използвала правилно тези данни и не е успяла да се справи с други дигитални проблеми, включително нарастването на речта на омразата в интернет и разпространението на дезинформация от руски оперативни и други чуждестранни участници, предаде investor.bg. „Фейсбуk е изправен пред момента на отплатата и единственият начин, по който ще уреди това, е чрез сделка с FTC с тежки наказания и други санкции, които да спрат този вид неправомерно поведение в областта на поверителносттта\", заяви сенаторът от демократите Ричард Блументал пред вестника. За FTC значителното наказание, което би наложила срещу Facebook, може да представлява нова ера на контрол за компаниите от Силициевата долина след години на грешки в сферата на поверителността. Към днешна дата най-голямата глоба, наложена от FTC на технологичен гигант за нарушаване на споразумението с правителството за защита на данните на потребителите, е наказание от 22,5 милиона долара, което Google плати за извънсъдебно споразумение на разследване през 2012 година. „В този момент е отворен въпросът дали Федералната търговска комисия е ефективна агенция за защита на личните данни, а също така и дали тя е готова да използва сегашния си авторитет, за да защити личните данни на потребителите в Съединените щати“, казва Марк Ротенберг, изпълнителен директор на Центъра за електронна информация. Със сериозна глоба и други наказания според него агенцията „ще покаже, че вече е готова да наложи волята си“. Проучването на Facebook започна през март миналата година в отговор на съобщения за обвързването на социалния гигант с Cambridge Analytica, политическа консултантска компания, която неправомерно е използвала данни за 87 млн. потребители на социалната медия. Проучването на агенцията се съсредоточава върху това дали поведението на Facebook - заедно с поредица от допълнителни нарушения на неприкосновеността на личния живот, станали публично достояние през последните месеци, представлява нарушение на споразумение от 2011 г., сключено между FTC и Facebook, за подобряване на практиките за поверителност. Facebook твърди, че не нарушава това споразумение. Споразумението с FTC предвижда, че Facebook трябва да бъде по-прозрачна и да уведомява потребителите по по-ясен начин, преди да споделя техни лични данни с трети страни. То също така забранява на Facebook да мами потребителите за практиките си за поверителност и задължава да въведе редовни проверки за начина, по който медията използва данните. Съгласно правилата на FTC агенцията може да търси сериозни глоби, определени частично от броя на нарушенията. Facebook може да сключи сделка с американското правителство, като се съгласи да плати глоба и да направи някои промени в своите бизнес практики. Такова едно споразумение трябва да бъде одобрено от съдия. Наказанието на FTC би могло да включва нова заповед, която да принуди технологичния гигант да се подчинява на по-строги проверки, за да се увери, че той се придържа към споразумението, твърдят други двама източници, които са запознати с проверката, но не са упълномощени да я обсъждат публично. Алтернативно Facebook може да избере да се бори с федералната агенция за нейните констатации и предложени наказания. Ако тази битка влезе във федерален съд, решението може да се окаже силно обвързващо и за двете страни, смятат анализаторите. Това може да вкара мениджърите на Facebook на свидетелската пейка, като същевременно повиши авторитета на агенцията над технологичните компании до високопоставен съдебен орган. Но Facebook може да се изправи пред значителен риск за репутацията си, ако реши да се борси срещу глобата на FTC. „Те изпиват кръвта на потребителите, те изкривяват доверието и мисля, че това само ще изостри проблема\", казва Джъстин Брукман, директор по политиката за потребителска информация и потребителската политика в Consumer Reports.", "date": "2019.02.15", "title": "Фейсбук преговаря сделка със САЩ за милиарди"}
{"url": "https://www.24chasa.bg/novini/article/7300038", "text": "Районният съд в Пазарджик осъди на 3 г. и шест месеца затвор гражданинът на Афганистан Фарук Уафа като организатор на канал за емигранти. На съучастника му в канала Марио Йорданов от София съдът определи наказание от година и шест месеца лишаване от свобода. Каналът беше разкрит след жестока катастрофа, през юни 2017 г., на автомагистрала \"Тракия\" край Пазарджик, в която загинаха 9 мигранти от Афганистан, Пакистан и Сирия, както и непълнолетния 16-годишен шофьор на микробуса от София. Други осем, пътуващи в микробуса-ковчег емигранти, оцеляха с различни наранявания. По случая беше образувано наказателно дело срещу петима обвиняеми. Трима от тях обаче - Апостол Кечев, Никола Спасов и Йордан Найденов се съгласиха на споразумение с прокуратурата с признаване на вина, заради което срещу тях беше образувано отделно наказателно дело. Фарук Уафа и Марио Йорданов обаче отказаха споразумения с държавното обвинение и процесът срещу тях премина по общия ред. Пред съда афганистанецът Уафа отново отрече да има нещо общо с канала за емигранти, докато Марио Йорданов призна, че е шофирал до Бургас микробуса, с които мигрантите са взети от Малко Търново, за да бъдат закарани в София, но вече от непълнолетния 16-годишен шофьор. Освен ефективните наказания съдът постанови Фарук Уафа да заплати глоба от 8000 лв., а Марио Йорданов глоба от 6000 лева. Присъдата може да се обжалва пред окръжният съд в Пазарджик.", "date": "2019.02.15", "title": "Общо 5 г. затвор за организатори на канал за мигранти, разкрит след катастрофа с 10 трупа"}
{"url": "https://www.24chasa.bg/novini/article/7300061", "text": "описа как се е отбранявал и победил звяра, като стъпил върху врата му в опасната схватка, предаде Ройтерс, цитирана от БТА. След инцидента на 4 февруари Травис Кауфман все още има видими наранявания по врата и лицето си. Той описа пред репортери триминутния двубой. Докато бягал в парка, на около 105 км северозападно от Денвър, Кауфман, чул шум сред боровите клони. Когато обърнал глава, се озовал лице в лице с младата пума. \"Изненадах се като видях пумата,\" каза той на пресконференция във Форт Колинс, щата Колорадо. Кауфман е консултант по околната среда и живее в същия щат с приятелката си. Той замахнал с ръце и извикал на пумата, но тя се нахвърлила върху него, захапала го за дясната ръка и го одрала по лицето. Кауфман се опитал да спре нападението като ударил с камък животното по главата, но това не помогнало. Най-накрая, той успял да повали пумата и стъпил върху врата й, докато спряла да диша. По време на схватката Кауфман се притеснявал да не изскочи друга пума. \"Уплахата ми се превърна в ответна битка,\" каза той. Пумата обитава двата американски континента - от канадската територия Юкон до далечния край на Южна Америка, според данни на Американската федерация за диви животни. Пумата рядко напада човека, но през последните сто години в Северна Америка са регистрирани 20 смъртоносни атаки - се казва в сайта на парк Колорадо. В този щат живеят 4500-5500 пуми, а от 1990 г. има 16 ранени и трима загинали при нападение от пума. Кауфман е едър мъж. След инцидента има над 20 шева по лицето, врата, ръцете и краката. Той разказа, че никога не е тренирал бойни изкуства или борба, а изцяло се е водел от инстинкта си.", "date": "2019.02.15", "title": "Бегачът, убил пума с голи ръце: Уплахата ми се превърна в ответна битка (Видео)"}
{"url": "https://www.24chasa.bg/novini/article/7300062", "text": "Според данни на полицията 80% от секс работниците в кметство Енфилд - Северен Лондон са от Румъния и България. Това каза Нишан Джингосян, основател на Български център за социална интеграция и култура в Лондон и представител на кметство Брент по време на среща с депутати от Комисията за политиките за българите в чужбина в парламента, предаде БТА. Срещата бе посветена на проблемите на българската общност във Великобритания след Брекзит. По последни данни на Министерство на външните работи българите във Великобритания са над 200 хиляди души. Джингосян заяви, че те ще трябва да кандидатстват за статут за уседналост и да получат дигитален идентификационен номер за пребиваване във Великобритания. Нишан Джингосян отговаря за социалната програма в кметството в Брент. Българинът живее и работи на острова повече от 20 години. Като представител на благотворителна организация, Джингосян е присъствал на среща в кметство Енфилд, където са представени данните на местната полиция. По думите му става дума за хиляди момичета от най-бедните градове на България - Видин, Силистра, Казанлък. \"Нито едно локално кметство не би имало капацитета, за да се справи с този проблем\", заяви Джингосян. По думите му това е класически пример за трафик. Джингосян обясни, че момичетата се набират в социалните мрежи в България, осигурява им се превоз до Лондон, настаняват се в жилища и често дори са на възраст под 18 години. Обикновено не говорят английски. Джингосян настоя пред депутатите, че един от основните проблеми след Брекзит ще бъдат именно нелегално пребиваващите, нископлатените работници, които често не говорят английски език и нямат никакви дигитални умения. Най-често това са българи и румънци. Пред народните представители той изтъкна, че един от най-големите проблеми пред властите в Лондон е високата престъпност сред ромската общност. Джингосян коментира още, че в Лондон няма нито една българска организация, която да работи с ромите там, а от данни на местните кметства, само в районите на Харингей и Едмънтън българските граждани от ромски произход са 15 хиляди. Джингосян каза още, че по официални данни на полицията престъпленията, породени от омраза след Брекзит, са нараснали 200 процента. Основна жертва на тези престъпления са граждани от Източна Европа - българи и румънци. Три пъти се е увеличил и броят на бездомните българи в града, каза още той. Според Джингосян в световния мегаполис българите изпитват трудности с интеграцията си. Пред депутатите той настоя за провеждане на информационна кампания, разкриване на горещ телефон по процеса на придобиване на статут и цялостна стратегия за българите в чужбина. Пред депутатите той изтъкна още, че през 2017 г. кметът на Лондон е определил българската общност като трудно достъпна за властите.", "date": "2019.02.15", "title": "Кметство в Лондон: 80% от проститутките в Енфилд са от България и Румъния"}
{"url": "https://www.24chasa.bg/novini/article/7300086", "text": "Усмихнат до уши, той си прави селфи пред множество симпатизанти, които развяват венецуелски знамена. За нула време опозиционерът Хуан Гуайдо се превърна в истинска знаменитост и се опълчва на президента Николас Мадуро с медийните оръжия на своето поколение. \"Ще направя селфи, за да видят вашите лица. Искам да видят това лице на надеждата и радостта\", заяви във вторник 35-годишният Гуайдо по време на демонстрация на негови привърженици в Каракас. Той предизвика овации с думите си. С три милиона последователи в \"Инстаграм\" и 1,2 милиона в \"Туитър\" (за по-малко от месец те се увеличиха четирикратно), неговото селфи получи повече от половин милион харесвания и бе споделено 24 000 пъти за по-малко от ден. \"Хуан Гуайдо принадлежи към поколението на \"милениалите\", припомня Андрес Канисалес, експерт по политически пиар. Той има предвид хората на възраст от 20 до 35 години, навършили пълнолетие през новото хилядолетие. \"Той обсеби социалните мрежи, умее да бъде автентичен, съпричастен, да импровизира, да покаже истинското си аз\", добавя анализаторът. На митингите Гуайдо е като истинска рок звезда: привържениците го гонят да си направят с него снимка, да го прегърнат, да го поздравят или най-малкото да го докоснат. Еухенио Мартинес, специалист по политически маркетинг, изтъква бързо установената \"връзка\" между бившия инженер и неговите симпатизанти. Дори кучето му има профили в \"Инстаграм\" и \"Туитър\" с хиляда последователи. \"Аз съм голямото свободолюбиво куче! Бау!\", се казва в описанието на туитър акаунта му. Николас Мадуро, който нарече Гуайдо \"момче, което си играе на политика\", също е активен в социалните мрежи. Но \"той вече няма политическата инициатива и се оказа в отбранителна позиция\", смята политологът Луис Саламанка. Критикуван от чавистката власт, която го обвинява, че е \"кукла на конци\", манипулирана от Вашингтон, опозиционерът засенчи и 46-годишния Леополдо Лопес, лидер на неговата партия \"Народна воля\", който от август 2017 г. е под домашен арест. Облечен най-често в костюм, Гуайдо изнася речи или дава интервюта редовно до венецуелското знаме, което сътрудниците му носят навсякъде. Често отива на протести с мотор, както го направи и във вторник. На 5 януари, когато оглави парламента - единствената институция под контрола на опозицията - той се качи на трибуната в залата със своята съпруга Фабиана Росалес и 20-месечната си дъщеря. Придавайки си важност като истински президент, той си навлече критики дори от опозицията. Някои го сравняват с бившия президент на САЩ Барак Обама заради стройната му фигура, късата коса, матовия тен и дори стила на обличане. Хосе Рафаел Брисеньо, който работи с кандидатките на конкурса \"Мис Венецуела\" и ги учи как да се изразяват публично, смята, че имиджът, който си е изградил Гуайдо, цели да отправи ясно и пряко послание. Сдържаният му стил е отражение на \"типа държава, към която той иска да върне\" Венецуела, смята Брисеньо. Той подчертава, че опозиционерът е станал популярен, бидейки \"антипод\" на харизматичния социалистически лидер Уго Чавес, който почина през 2013 г. \"Младостта и скромният му произход играят в негова полза. . . Това се чувства в начина му комуникиране. Въпреки че е образован, той не е загубил тази спонтанност на човек от народа\", подчертава Андрес Канисалес. Близки до партията му източници казаха пред АФП, че е ходил на курсове за усъвършенстване на изказа, имиджа и жестовете си, понеже само допреди няколко месеца е бил доста слаб оратор. \"Научи се доста бързо. Не прави много бомбастични изказвания, каквито мисля, че страната вече се е уморила да слуша\", смята Канисалес. Реториката му цели да бъде практична - нито превзета, нито високопарна, съгласен е Луис Саламанка с експерта по политически пиар. \"Ключово в неговия имидж е изненадата, която поднесе, и отправянето на директно предизвикателство към властта на Мадуро. Там се крие неговата сила\", смята анализаторът. /От БТА/", "date": "2019.02.15", "title": "Опозиционерът  Хуан Гуайдо се опълчва на Николас Мадуро с младежкия си стил"}
{"url": "https://www.24chasa.bg/novini/article/7300089", "text": "За НАТО справянето с проблема с фалшивите новини е свързано със стратегически стъпки, внимателен стратегически подход, за да сме сигурни, че не губим равновесие, заяви Стивън Меринджър, ръководител на отдела \"Комуникационни дейности\" в дирекцията \"Публична дипломация\" на НАТО, предаде БТА. Експертът участва в дискусия за разбирането на Алианса за фалшивите новини и средствата за справяне с проблема, в Централния военен клуб. По повод на 15-ата годишнина от членството на България в НАТО и 70-ата годишнина на Алианса тази година, Дипломатическият институт към министъра на външните работи инициира цикъл от публични дискусии с участието на представители на пакта. Едно от големите предизвикателства пред нас по отношение на дезинформацията и фалшивите новини е, че \"противниците на мира и сигурността\" могат да направят каквото поискат и никой не им търси отговорност. НАТО няма тази гъвкавост, ние трябва да поддържаме стандартите си, заяви Стивън Меринджър. Те имат огромни ресурси, огромни пари и много хора, които работят по дезинформиране в социалните мрежи. Ние не отговаряме на всичко, не се ангажираме в битка \"туит за туит\", това няма да ни помогне, а и ако играем същата игра, това не би било добре за НАТО, коментира експертът. Предприемаме наистина стратегически стъпки, посочи Меринджър и добави, че има такава секция на сайта на Алианса за изясняване на фактите, в която буквално се взимат съответните фалшиви новини или лъжите, които се публикуват в социалните медии, и се посочва - \"това е казаното\", а това е истинската информация и фактът, че казаното не отговаря на истината. Борим се срещу фалшивите новини с факти, каза Меринджър, който даде различни примери. Меринджър отговори и на въпрос от публиката за сравнително новото явление, познато като \"deepfake\" - техника за синтезиране на човешки образ, базирана върху изкуствен интелект, която произвежда фалшиви видеоматериали на хора, извършващи действия, които всъщност изобщо не са се случвали. Те ще бъдат голям проблем и носят огромни потенциални рискове, коментира експертът. Сега с точните технически средства те са лесни за идентифициране, но в бъдеще технологията ще се развие така, че дори аналитичните инструменти няма да могат да посочат кое е фалшиво и кое - реално. В началото на изложението си Стивън Меринджър, който години наред е работил като журналист и продуцент за американските телевизии NBC, ABC и FOX, разказа как преди десетина години генералният секретар на Алианса Яп де Хоп Схефер коментирал, че по отношение на комуникациите НАТО все още е в каменната ера, без възможности да се представи дейността на организацията и с много слабо присъствие в световната мрежа. Днес с гордост заявяваме, че повече хора споделят и се свързват с НАТО от когато и да било, защото използваме новите средства за комуникация, уверявайки се, че излъчваме на \"верните канали\" и говорим на \"верния език\", и нямам предвид френски, английски или български, каза Меринджър. Оглавяваният от него отдел управлява цялостната дигитална визия на Алианса. Работата ни е да вземем често сложните, понякога скучни политически дейности, език, решения и политики на НАТО, и да ги преведем в съдържание, което обикновената публика да може да приеме и разбере. Да направим НАТО по-достъпна, да покажем прозрачността на организацията за операциите и дейностите й, посочи експертът.", "date": "2019.02.15", "title": "НАТО: Фалшивите новини са противниците на мира и сигурността"}
{"url": "https://www.24chasa.bg/novini/article/7300091", "text": "Посланикът на Ватикана във Франция е разследван за секс тормоз, след като бе обвинен в задиряне на служител в парижкото кметство по време на церемония миналия месец, съобщи съдебен източник, цитиран от АФП и  Посланик Луиджи Вентура (74 г.) заема дипломатическия пост във френската столица от 2009 г. Той е обвинен в тормоз на мъж в кметството на 17 януари, когато кметицата Ан Идалго имаше новогодишно обръщение към дипломати, религиозни лидери и представители на светското общество. Оплакването е подаден от офиса на кметицата на 24 януари, а ден по-късно е образувано разследването, заяви източникът на АФП, цитирана от БТА. ", "date": "2019.02.15", "title": "Посланикът на Ватикана в Париж се разследва за секс тормоз"}
{"url": "https://www.24chasa.bg/novini/article/7300092", "text": "Семейна двойка е толкова влюбена в двете си домашни пиявици, че ги угощава със собствената си кръв в продължение на два часа, съобщава в. \"Метро\". Кати Ашли и съпругът й Майк подхранват паразитите по този начин всеки месец. Когато пиявиците им се насмучат, британците от гр. Престън в графство Ланкашър се чувстват малко замаяни. А кръвта продължава да тече от мястото на ухапването още час-два.Тридесет и три годишната Кати споделя, че сеансите не са безболезнени, предава БТА. Пиявиците имат стотици зъби и три челюсти с които прорязват кожата ,докато се докопат до източника на кръв. Ашли и Майкъл познавали човек, който умрял от подобни практики с тези паразити, но те не се плашат, тъй като много внимават. Семейната двойка осиновила двете пиявици миналата година и ги отглеждат с нужното внимание, досущ като свои деца. Те изсмукват по около 15 милилитра от тяхната кръв, преди да се отлепят от кожата им. След храненето мекотелите не се нуждаели от кръв в продължение на много дълго време.", "date": "2019.02.15", "title": "Семейство британци хранят с кръвта си домашни пиявици"}
{"url": "https://www.24chasa.bg/novini/article/7300059", "text": "Държавното предприятие \"Ръководство въздушно движение\" ще обслужва и летището в Истанбул, ние сме много по-напред в сектора от водещи държави в Европа, като Германия и Франция. Това заяви министърът на транспорта Росен Желязков по време на церемонията по валидиране на марка „50 години от създаването на ДП „Ръководство на въздушното движение”. „Ако трябва да сравняваме минутите на закъснение, при нас те граничат с нула. Представете си най-голямото летище в света, каквото е това в Истанбул, да се обслужва от българското РВД“, добави още министърът. От 1969 г. до днес РВД се превърна в една от водещите администрации в сферата на въздушния контрол в Европа. С 60% е нараснал обслужваният трафик от РВД за последните години, от 2012 г. до 2018 г. Само за миналата година са обслужени и наблюдавани над 900 000 въздухоплавателни средства, отбеляза Желязков. Генералният директор на РВД Георги Пеев обяви, че дружеството е предприело средносрочни и дългосрочни мерки за осигуряване на необходимия капацитет в българското въздушно пространство. Те са свързани както с инфраструктурата, така и с необходимия брои човешки ресурс – ръководители на полети и инженери. Освен това, компанията има увереността на съседните на България страни за съвместни проекти, който ще гарантират обслужването на целия регион. ", "date": "2019.02.15", "title": "Желязков: Представете си най-голямото летище в света да се обслужва от българското РВД"}
{"url": "https://www.24chasa.bg/novini/article/7300113", "text": "Хитър австралийски злосторник краде хиляди долари от банкомати, като използва прост и ефикасен метод - собствената си дъвка, пише в. \"Дейли мейл\", цитиран от БТА. Мъжът поставя тайно в отвора за получаване на банкноти дъвката си и се спотайва наблизо. Когато някой клиент се опита да тегли пари, те не падат. Тогава вбесения потребител влиза в сградата, където е инсталиран автоматът, за да се разправя. Злосторникът издебва точно този момент, отлепва дъвката си от процепа и измъква заклещените банкноти при създалата се суматоха. Само от един банкомат престъпникът могъл да задигне с коварния си метод около 1000 долара. В момента той вилнее в големия курортен център Голд Коуст в провинция Куинсланд. Крадецът е бил заснет от камери за наблюдение, но полицията все още не може да го залови. Собственик на банкомати пък сподели своя опит как се е спасил от набезите на бандита. Той залепил негови снимки на всеки един от автоматите и никой от тях не станал обект на кражба.", "date": "2019.02.15", "title": "Австралиец обира банкомати, като залепя дъвката си в отвора за пари"}
{"url": "https://www.24chasa.bg/novini/article/7300125", "text": "Драган Мектич, отиващия си министър на сигурността на Босна и Херцеговина, потвърди, че сред терористите на \"Ислямска държава\" в американски затвори, които според решението на американските власти в предстоящия период ще бъдат прехвърлени в родните им страни, има няколко граждани на Босна и Херцеговина, съобщи Танюг, цитирана от БТА. Мектич заяви, че в момента се водят преговори със САЩ за тяхното прехвърляне. \"Ние вече подготвихме обвинения и ще ги предадем на прокуратурата, за да може тези терористи веднага след пристигането си в страната да бъдат откарани в затвора\", заяви Мектич. Той изрази надежда, че прокуратурата на Босна и Херцеговина ще свърши навреме работата си, за да не се окаже, че най-опасните терористи на \"Ислямска държава\" ще останат на свобода. \"Договаряме някои технически детайли и вярвам, че няма да има никакви проблеми за сигурността на гражданите\", допълни Мектич.", "date": "2019.02.15", "title": "Босненски министър: САЩ прехвърлят терористи от ИДИЛ в родните им страни"}
{"url": "https://www.24chasa.bg/novini/article/7300095", "text": "По обвинение на Районна прокуратура-Велико Търново, осъдиха двама за извършена кражба на лек автомобил, като съдът им наложи наказания по шест месеца лишаване от свобода при строг режим, съобщиха от Апелативната прокуратура.  Обвиняемият М.Р. живеел в гр. В. Търново. В същият блок живеел пострадалият Б. Д., който притежавал лек автомобил „Мицубиши“, но нямал свидетелство за управление и не го управлявал. Автомобилът бил паркирал пред блока. Недоволна от това, че автомобилът не се ползва, а заема място пред блока, съпругата на обвиняемия М.Р. неколкократно поставяла въпроса, пострадалия да махне колата, тъй като пречи. Обвиняемият М. Р. споделил, за проблема с автомобила, на своя приятел - обвиняемия Р. П. Двамата решили да вземат колата и да я продадат за скрап. В изпълнение на това решение, на 27.03.2017 г., закачили стоманено въже на автомобила на пострадалия и с друг автомобил го изтеглили в близост до Старческия дом. Обадили се на познат, който да откара колата за скрап, като смъкнали регистрационните табели. Същата вечер разбрали, че пострадалият е подал сигнал до полицията за изчезване на автомобила му и решили на следващият ден да го върнат обратно. При връщането на колата били засечени от полицейски служители. Присъдата подлежи на обжалване пред Окръжен съд Велико Търново.", "date": "2019.02.15", "title": "По 6 месеца строг затвор получиха дует апаши, свили колата на съсед във Велико Търново"}
{"url": "https://www.24chasa.bg/novini/article/7300135", "text": "Желаещите да присъстват на възпоменателната церемония в София по случай 146 години от гибелта на Апостола ще бъдат пропускани през три пункта - на кръстовището на бул. \"Васил Левски\" и ул. \"Оборище\"; на бул. \"Дондуков\" и бул. \"Васил Левски\"; на бул. \"Янко Сакъзов\" и ул. \"Панайот Волов\". Това съобщиха от пресслужбата на Столична община. Възпоменателната церемония ще започне в 18.00 ч. на 19 февруари пред паметника на Васил Левски. Цветя пред паметника на Апостола ще могат да бъдат поднасяни до 17.00 ч. и след приключване на официалната церемония, с изключение на часовия диапазон 15.00- 16.00 ч. Забранява се внасянето на огнестрелно или хладно оръжие, както и на други предмети, предназначението или употребата на които би застрашило обществения ред, живота и здравето на присъстващите; забранява се посещението на лица в явно нетрезво или неадекватно състояние, както и ползването на предмети, предизвикващи силен шум. Проверки ще се извършват и за експлозиви и леснозапалими вещества, източници на йонизиращи лъчения, фойерверки и други пиротехнически изделия. Граждани, които носят обемисти багажи, няма да бъдат допускани заради невъзможността на място да бъде организирано съхраняването им. Компетентните органи ще наложат забрана за използването на безпилотни летателни апарати (дронове) между 17.30 и 19.00 ч., в района на церемонията заради съществуващите рискове от нежелани инциденти за всички присъстващи.", "date": "2019.02.15", "title": "Пропускат през 3 пункта за церемонията в чест на Апостола на 19 февруари"}
{"url": "https://www.24chasa.bg/novini/article/7300152", "text": "Еврокомисарят по бюджета Гюнтер Йотингер ще посети в следващите дни Беларус, където ще се срещне с президента Александър Лукашенко, съобщиха от Европейската комисия. Предвидени са също срещи с премиера Сергей Румас и министъра на финансите Максим Ермолович. Уточнява се, че Йотингер ще води разговори за сътрудничеството между ЕС и Беларус. Предвижда се еврокомисарят да се срещне с представители на гражданското общество, посочва БТА. Говорител на комисията поясни, че разговорите на Йотингер ще обхванат \"широк кръг въпроси\", включително бюджета на ЕС до 2027 година. Със сигурност има много неща, за които събеседниците да говорят по \"различните ъгли на отговорностите\" на еврокомисаря, добави той. Говорителят не пожела да каже предварително дали разговорите ще засегнат въпросите за човешките права и смъртните наказания, налагани и изпълнявани от властите в Беларус. ", "date": "2019.02.15", "title": "Еврокомисарят по бюджета ще посети Беларус за среща с Лукашенко"}
{"url": "https://www.24chasa.bg/novini/article/7300149", "text": "Европейската комисия съобщи, че ще бъдат осигурени средства за 12 проекта в областта на околната среда в 10 държави от ЕС. Страните, които получават средствата, са Австрия, България, Чехия, Естония, Финландия, Гърция, Унгария, Италия, Португалия и Словения. Проектите са насочени към опазването на природата, водите, въздуха. Избраните 12 проекта са с общ бюджет от 215,5 млн. евро, от които 116,1 млн. евро съфинансиране от ЕС. Средствата от ЕС се очаква да привлекат инвестиции до 3,2 млрд. евро. Градове в България и Унгария ще получат средства за борба със замърсяването на въздуха. Проектите, които ще бъдат подкрепени, включват подмяна на замърсяващите битови отоплителни уреди или осигуряването на чист обществен транспорт, велоалеи, електрически зарядни станции. Двата проекта са с общ бюджет от 32,6 млн. евро, се посочва в съобщението. Уточнява се, че средства в нашата страна ще бъдат насочени към София, Бургас, Велико Търново, Монтана, Русе и Стара Загора. Отбелязва се, че в тези градове живее една трета от българското население.", "date": "2019.02.15", "title": "ЕС дава допълнителни средства за проекти в областта на околната среда в България"}
{"url": "https://www.24chasa.bg/novini/article/7299107", "text": "Когато скандали гърмят всеки ден - виж на календара кога са изборите, за да разбереш причината. Част от нажежаването на страстите е и решението на петима кметове на БСП да напуснат Управителния съвет на националното сдружението на общините (НСОРБ). Донка Михайлова - градоначалник на Троян, Владимир Москов на Гоце Делчев, Георги Георгиев на Тунджа, Владимир Георгиев на Самоков и Александър Горчев на Велики Преслав го направиха в знак на протест, че правителството разпределя с постановление допълнителни средства главно към общини, управлявани от ГЕРБ и ДПС. От началото на мандата на “Борисов 3” правителството е приело 6 подобни постановления и е отпуснало на общините допълнителни над 386 милиона лева. Те са разпределени между 175 общини, като голяма част са за ремонт и поддръжка на пътища. 3,4 милиона са например за Гоце Делчев 210 хиляди пък са дадени на Велики Преслав. Даниел Панов, председателят на сдружението на общините, напомни на петимата си колеги, че в 130-те общини, управлявани от ГЕРБ, живеят 5,2 милиона българи. В градовете, където кметовете са червени, са десет пъти по-малко - 560 хиляди. Градоначалникът на Велико Търново цитира една не много популярна цифра - че независимите кметове са над 50 на брой, а колегите им от БСП управляват 40 общини и са трета сила. Може ли обаче да се каже, че тези милиони са само за избиратели на ГЕРБ? Рекордьор е София с 16 255 704 лв. 15 милиона от тях обаче са отпуснати целево за изграждане на третия лъч на метрото. В София живеят 1,3 милиона души по официални данни на НСИ. От тях 238 500 са гласували за ГЕРБ на последните местни избори. Тогава БСП е имала 33 281 избиратели, които със сигурност пътуват с метрото. Или да вземем малката община Кирково с кмет от ДПС. Тя е получила 5,5 милиона лева, от които 1,3 милиона са за изграждане на път от международния транспортен коридор до Гърция. Ако говорим за стандарти, да сравним раздадените пари на две общини с кметове от ГЕРБ и БСП. В Смолян, където управлява партията на Борисов, живеят 107 хиляди и за общината са отпуснати над 6,1 млн. лв., което прави средно по 57 лв. на човек. “Червеният” Свищов е взел 1,9 млн. лв., но там живеят 36 600 души, което прави почти същото като сума на човек. А нима във Велинград, Смолян, Севлиево, Велико Търново - част от градовете с най-големи допълнителни суми, не живеят други хора, освен електорат на ГЕРБ? Нали извън партийната окраска всички жители на всяка една община са българи? Интересното е, че БСП говори за справедливост, за критерии при разпределянето на парите, но сама не предлага такива. “Отдавна настояваме ръководството на НСОРБ да преговаря с правителството за правила и за критерии за разпределянето на допълнителните средства, за да има справедливост”, обясни пред “24 часа” кметицата на Троян Донка Михайлова, която бе зам.-председател на НСОРБ. БСП също нямат предложения за подобни критерии, защото те трябвало да бъдат изработени с общо съгласие, а не от определена политическа сила.", "date": "2019.02.15", "title": "Свалят ли от метрото в София 33-те хиляди, гласували за БСП?"}
{"url": "https://www.24chasa.bg/novini/article/7300166", "text": "Комисията по отбрана гласува Законопроект за ратифициране на Протокола към Северноатлантическия договор относно присъединяването на Република Северна Македония. Протоколът за присъединяването е подписан на 6 февруари в Брюксел, предава БТА. Ген. Константин Попов, председател на комисията отбеляза, че подписването му е \"сериозен успех\" за политиката, която провежда България. Той изтъкна, че преди 27 години България първа безусловно призна Македония, под нейното конституционно име и като самостоятелна и независима държава.\"България убеди и Турция и Русия, също да признаят нейната независимост. Днес за пореден път България изрази добрите си намерения към нашата съседка. Приветстваме Северна Македония с членството й в Северноатлантическия алианс\", каза още Попов. По думите му Северна Македония може да разчита на пълна подкрепа от страна на България за пълноценното й присъединяване към НАТО. \"България тази година ще отбележи 15 години от членството си в този съюз и с радост ще поведем нашите съседи и ще споделим ценния си опит от нашето членство в съюза. Това е още една стъпка към затвърждаването на стабилността и развитието на Западните Балкани, както и разширяването на възможностите за сътрудничество\", каза още Попов. Заместник-министърът на отбраната Анатолий Величков също заяви подкрепа за присъединяването на Северна Македония към Алианса. Борис Вангелов, заместник-председател на комисията от ПГ \"Обединени патриоти\" каза: \"Това е един исторически момент, при който най-после, ние и нашите еднокръвни братя от Македония ще бъдем в един военен съюз\". Подкрепа за членството изрази и Таско Ерменков от ПГ \"БСП за България\". Джейхан Ибрямов от ПГ на ДПС отбеляза, че тепърва предстоят сериозни изпитания пред Северна Македония, която трябва напълно да се интегрира в НАТО и в ЕС. По думите му това е правилният път, по който трябва да продължи Македония.", "date": "2019.02.15", "title": "Комисията по отбрана подкрепи членството на Северна Македония в НАТО"}
{"url": "https://www.24chasa.bg/novini/article/7300159", "text": "Странна тенденция се оформя сред незадомените японци да търсят запознанство и да говорят с евентуален партньор чрез робот, съобщи в. \"Дейли мейл\", цитиран от БТА. Общо 28 доброволци на възраст между 25 и 39 години са участвали в новаторския начин за запознанство, представен в Токио. Той се оказал доста успешен, защото в резултат се оформили четири стабилни партньорски двойки. Като начало всеки дава информация за себе си на малък андроид, който служи като посредник. Потенциалните младоженци седят на маса, на която срещу всеки е разположено роботче. С негова помощ участниците се представят и водят разговор, тъй като много от тях се затруднявали да говорят за себе си, особено когато се касае за брак. Рюносуке Такахаши - изпълнителен директор на асоциацията \"Контентс иновейшън програм\", която е производител на роботите, заяви, че те могат да са изключително полезни, особено с цел запознанство и брак. От началото на нашия век провеждането на масови запознанства на млади хора става все по-популярно в Япония. То е известно с наименованието \"конкацу\". Целта е намиране на брачен партньор, а не просто установяване на мимолетна връзка. Участниците трябвало да отговорят на въпроси от 45 различни теми - какво работят, от какво се интересуват и т.н. \"Благодарение на робота не се притеснявах толкова,\" сподели един от участниците. \"Беше лесно, защото роботът обясни всичко за мен и не се наложи да добавям нищо по време на общуването,\" поясни друг. През последните години роботи се използват като гласов помощник и социален асистент в многобройни американски домакинства. Неотдавна беше създаден от базирано в Стокхолм дружество социалният робот \"Фурхат\", припомня вестникът. Той предразполага към откровен разговор и изобретателите смятат, че човек може по-смело да споделя с робот-андроид, отколкото с приятел. \"Фурхат\" може да говори, слуша, да проявява и да разбира различни чувства по изражението на човешкото лице, тъй като има вградена камера. Технологията на \"Фурхат\" наподобява говорящ асистент от типа на \"Алекса\" или \"Сири\" в съчетание с хуманоиден робот. \"Фурхат\" може да се усмихва, да изразява недоумение и да добива различно изражение в зависимост от човешките думи.", "date": "2019.02.15", "title": "Робот помага на срамежливи да си намерят партньор"}
{"url": "https://www.24chasa.bg/novini/article/7300183", "text": "В Министерския съвет утре ще се проведе среща под наслов \"Заедно за България, заедно за Европа\". Това съобщиха от пресслужбата на правителството. По време на срещата ще бъде обсъдено съвместното сътрудничество между държавните институции и еврейската общност за утвърждаване на среда, свободна от езика на омразата и нетолерантността. Ще бъде отбелязано и делото на българската държава за спасяването на българските евреи от лагерите на смъртта през 1943 г. В срещата ще участват Румяна Бъчварова - началник на политическия кабинет на министър-председателя, Георг Георгиев - заместник-министър на външните работи и национален координатор за борба с антисемитизма, представители на Организацията на евреите в България \"Шалом\", представители на дипломатическите мисии на държавите членки на Международния алианс за възпоменание на Холокоста, сред които Ерик Рубин - посланик на САЩ в България и Ирит Лилиан - посланик на Държавата Израел в България, както и хора от академичните среди. След срещата ще бъде подписан манифест \"Заедно срещу езика на омразата\". Целта на инициативата е да се повиши чувствителността на обществото към проявите на расизъм, антисемитизъм, ксенофобия, дискриминация и агресия към различните. През септември 2018 г. манифестът \"Заедно срещу езика на омразата\" беше подписан от кмета на София Йорданка Фандъкова, националния координатор за борба с антисемитизма Георг Георгиев и д-р Александър Оскар - председател на Организация на евреите в България \"Шалом\".", "date": "2019.02.15", "title": "Среща под наслов \"Заедно за България, заедно за Европа\" в МС утре"}
{"url": "https://www.24chasa.bg/novini/article/7300190", "text": "За втора поредна година министърът на отбраната Красимир Каракачанов участва в Международната конференция по сигурността, която започва днес в Мюнхен, съобщиха от пресцентъра на военното министерство. В баварската столица Каракачанов ще се срещне с Мерилин Хюсън – председател, президент и изпълнителен директор на корпорация „Локхийд Мартин“. С американската фирма България преговаря за купуването на нови изтребители Ф-16. В продължение на три дни, до 17 февруари, над 35 държавни и правителствени ръководители, повече от 50 министри на външните работи и на отбраната, множество представители на неправителствени организации, на академичните среди, бизнеса и експерти ще обсъждат предизвикателствата пред сигурността. Сред основните теми са бъдещето на европейската архитектура на сигурност и сътрудничеството в областта на отбраната. В рамките на Мюнхенската конференция са предвидени редица срещи на министър Каракачанов, сред които с първия заместник-секретар на Държавния департамент на САЩ Андреа Томпсън, президента на Атлантическия съвет във Вашингтон Фред Кемпе, бившия министър на отбраната на САЩ Уилям Коен и федералния министър на отбраната д-р Урсула фон дер Лайен. ", "date": "2019.02.15", "title": "Каракачанов се среща с президента на „Локхийд Мартин“ в Мюнхен"}
{"url": "https://www.24chasa.bg/novini/article/7300264", "text": "В ЕС от утре започва прилагането на нови правила, с които се намаляват разходите и формалностите за гражданите, които живеят извън собствената си страна, съобщи Европейската комисия. Досега гражданите, които се преместват или живеят в друга държава от ЕС, трябва да заверяват издадените им официални документи (например удостоверение за раждане, брак или смърт), за да докажат истинността им. С новите правила отпада необходимостта от такава заверка при представянето на официални документи, издадени в държава от ЕС, пред властите на друга държава в Общността. По новите правила в много случаи от гражданите няма повече да се изисква да предоставят превод от заклет преводач на официалните си документи. Занапред официалните документи трябва да бъдат приемани като истински от властите в останалите държави от ЕС, без да бъде необходимо да носят заверка. Премахва се задължението за гражданите да представят във всички случаи заверено копие и заверен превод на издадените им официални документи. За да се избегне нуждата от такъв превод, гражданите могат да поискат стандартни удостоверения на всички езици на ЕС, които ще се прилагат към официалните документи за улеснение на превода. Предвидени са защити срещу измамите. Ако получаващата документа служба има основателни съмнения, може да направи проверка в съответната друга държава от ЕС по действащата информационна система за вътрешния пазар. Държавите ще продължат да прилагат своите национални правила за признаването на съдържанието и действието на официалните документи, издадени в други държави от ЕС. Около 17 милиона граждани на ЕС живеят в държава от Общността. Около два милиона граждани на ЕС всекидневно пресичат граница, за да работят или учат. Правилата обхващат официалните документи, с които се удостоверяват раждане, смърт, име, брачно състояние и семейното положение, развод и законна раздяла, регистрирано съжителство, произход, осиновяване, местоживеене и/или местопребиваване, националност, съдебно минало, правото на гражданина да избира и да бъде избиран в общинските избори и в изборите за Европейски парламент. Въвеждат се многоезични стандартни удостоверения за улеснение на превода на официални документи в посочените области.", "date": "2019.02.15", "title": "В ЕС влизат в сила нови правила за заверките на документите"}
{"url": "https://www.24chasa.bg/novini/article/7300253", "text": "Общо 210 литра бутилиран и фабрично запечатан алкохол и 10 000 къса цигари от различни марки открили митничари в микробус на ГКПП \"Дунав мост\". Това съобщиха днес от митницата. Микробусът пътувал от България за Белгия и Германия. Превозното средство било спряно за щателна проверка на граничния пункт в началото на седмицата. С шофьора на микробуса пътували още трима души. Митничарите открили цигарите и алкохола - ракия, водка, уиски, с български акцизен бандерол, в обособени отделения под шофьорските седалки и в багажното отделение. За тях не били представени нужните документи за превоз на акцизни стоки.", "date": "2019.02.15", "title": "Митничари откриха контрабандни цигари и алкохол в микробус на \"Дунав мост\""}
{"url": "https://www.24chasa.bg/novini/article/7300463", "text": "Европейската комисия обяви днес инвестиция в размер на 116,1 млн. евро в последно одобрените интегрирани проекти, които ще бъдат финансирани по програма LIFE за околната среда и действията в областта на климата, съобщиха от нейната пресслужба, цитирана от БТА. Финансирането ще подпомогне проекти в Австрия, България, Чехия, Естония, Финландия, Гърция, Унгария, Италия, Португалия и Словения. Парите по програма LIFE ще мобилизират допълнителна подкрепа на стойност над 3,2 млрд. евро за 12 мащабни проекта в областта на околната среда и климата в десет държави членки с цел преход към нисковъглеродна кръгова икономика. Комисарят по въпросите на околната среда, морското дело и рибарството Кармену Вела заяви: Интегрираните проекти по програма LIFE са идеален пример за промяната, постигана по места с помощта на фондовете на ЕС, и за подобреното качество на живот на милиони европейски граждани. Новата инвестиция ще даде на държавите членки възможност за достъп до ресурси, които да използват, за да отговорят на загрижеността на гражданите относно качеството на въздуха и водата и да работят за спиране на загубата на биологично разнообразие. Комисарят по въпросите на климата и енергетиката Мигел Ариас Канете посочи: Комисията излезе с предложение в следващия дългосрочен бюджет на ЕС да се доразвие положителният опит във връзка с включването на изменението на климата и да се подсилят още повече действията по климата. При заложеното по-високо ниво на амбициозност действията по климата ще бъдат засилени в ключови области като селското стопанство и развитието на селските райони и външната дейност, а финансирането, специално заделено за действия по климата по програма LIFE, ще бъде увеличено. Интегрираните проекти подобряват качеството на живот на гражданите, като помагат на държавите членки да постигнат съответствие със законодателството на ЕС в пет области: природа, води, въздух, смекчаване на изменението на климата и адаптация към него. Те оказват подкрепа на плановете, необходими за съгласуваното прилагане на законодателството в областта на околната среда и климата в голям териториален мащаб. Избраните 12 проекта са с общ бюджет от 215,5 млн. евро, от които 116,1 млн. евро съфинансиране от ЕС. Финансирането от ЕС ще мобилизира инвестиции, водещи до още 3,2 млрд. евро, тъй като държавите членки могат да използват и други източници на финансиране на ЕС, включително земеделски, регионални и структурни фондове, \"Хоризонт 2020\", национални фондове и инвестиции от частния сектор. Замърсяването на въздуха от отопление и транспорт представлява значителен проблем в България. Близо 90 процента от градското население е изложено на прекомерни нива на фини прахови частици (ФПЧ10) през 2016 г., което е значително над средното за Европейския съюз. Нивата на фини частици и бензоапирен също значително надвишават целевите стойности в много градове. Проектът LIFE IP CLEAN AIR обединява шест големи общини, като изгражда капацитет за изпълнение на програми за качество на въздуха, както се изисква от Директивата относно качеството на атмосферния въздух и националното законодателство. Например, проектът ще пилотира подмяната на замърсяващи системи за отопление на домакинствата и ще изготви национални препоръки за преминаване към алтернативни форми на отопление. LIFE IP CLEAN AIR ще бъде катализатор за мобилизиране на структурно финансиране от ЕС и национални фондове на стойност около 1,4 млрд. евро общо. Очаква се проекта да допринесе за качество на въздуха, което отговаря на законовите изисквания в общините София, Бургас, Велико Търново, Монтана, Русе и Стара Загора, в които живее една трета от населението на България.", "date": "2019.02.15", "title": "ЕС инвестира 116,1 млн. евро, за да подобри\nкачеството на живот на европейците"}
{"url": "https://www.24chasa.bg/novini/article/7300484", "text": "Британското правителство е готово да напусне Европейския съюз без сделка за развода, освен ако парламентът гласува в подкрепа на плана на министър-председателката Тереза Мей, каза лидерката на Камарата на общините Андреа Ледсъм, цитирана от Ройтерс. \"Това ще се случи по същество, освен ако не гласуваме за сделка. Законовото положение е, че напускаме без сделка\", каза Ледсъм пред радио Би Би Си. \"През последните няколко седмици съм имала две срещи с обществеността в моя избирателен район и сред хората, независимо дали са гласували за оставане в ЕС или за напускане, преобладаващото мнение е просто да продължаваме напред\", посочи тя. Мей претърпя вчера поредно поражение за стратегията си за Брекзит, което подкопава нейното обещание, дадено пред лидерите на ЕС, да осигури одобрение на сделката си за Брекзит, ако й направят отстъпки, предава БТА. \"Със сигурност е възможно Великобритания да поиска удължаване на крайния срок за напускане на ЕС, който е на 29 март, но това не е неизбежно\", каза днес ирландският премиер Лио Варадкар. \"Не мисля, че е неизбежно, но със сигурност е възможно. Ако ще има удължаване, трябва да е целесъобразно, трябва да е с оглед гарантиране и ратифициране на споразумение\", заяви Варадкар пред журналисти. \"Не мисля, че някой би искал да наблюдава тази патова ситуация, или безизходица, или период в чистилището, месец след месец след месец\". Британският министър за Брекзит Стивън Баркли е уведомил преговарящия от името на ЕС Мишел Барние, че Лондон може да приеме законово обвързващи гаранции за оспорвания предпазен механизъм за ирландската граница. Те обаче не трябва да изискват промени във вече договорената между съюза и Обединеното кралство сделка за развода, съобщиха дипломатически източници. Това ще е в разрез с официалната линия на Мей, която каза, че се нуждае от промени в законово обвързващото споразумение за напускане, за да осигури ратифициране на споразумението от британския парламент. Дипломатически източници и от двете страни обаче казаха след среща между двамата преговарящи по-рано тази седмица, че Баркли все още се опитва да постигне клауза за едностранно излизане на Великобритания от предпазния механизъм или твърдо формулиран краен срок. ЕС многократно изключи и двата варианта. Баркли трябва да бъде в Брюксел в понеделник за нова среща с Барние. За днес е планирана среща на британския министър за Брекзит с посланиците на останалите 27 страни от ЕС, каза говорителка на министър-председателката. Тя добави, че кабинетът остава съсредоточен върху осигуряване на промени в ирландския предпазен механизъм. Говорителката изтъкна, че Мей желае промените да бъдат договорени колкото се може по-бързо, така че сделката да бъде внесена отново в парламента.", "date": "2019.02.15", "title": "Британското правителство готово на Брекзит без сделка, ако парламентът не подкрепи Мей"}
{"url": "https://www.24chasa.bg/novini/article/7300483", "text": "Започна участието на министър-председателя Бойко Борисов в Мюнхенската конференция по сигурността. Заедно с останалите световни лидери българският премиер присъства на официалното й откриване. Програмата му в рамките на важния форум продължава с редица двустранни срещи. Премиерът Борисов ще разговаря с министър-председателя на Държавата Либия Файез Сарадж, с главния преговарящ на ЕС за Брекзит Мишел Барние, както и с изпълнителния директор на Американския еврейски комитет Дейвид Харис. Българският министър-председател ще проведе двустранни срещи също с председателя на германския Християндемократически съюз Анегрет Крамп-Каренбауер и с председателя на парламентарната група на Християнсоциалния съюз в Бундестага Александер Добриндт. Във фокуса на Мюнхенската конференция по сигурността тази година са темите за самоутвърждаването на Европейския съюз, трансатлантическото сътрудничество и възможните последици от настъпилата нова ера на конкуренция между големите световни сили.", "date": "2019.02.15", "title": "Започна участието на Борисов в Мюнхенската конференция по сигурността"}
{"url": "https://www.24chasa.bg/novini/article/7300471", "text": "Ние ще работим с българските власти така, че националното богатство на Венецуела да не бъде откраднато от народа ѝ. Това заяви посланикът на САЩ в България Ерик Рубин в американското посолство по време на откриването на кампанията за Летните програми за работа и пътуване в САЩ - 2019. По отношение на казуса с преведените милиони Рубин допълни, че той е в правомощията на българските власти. Определи като много голям успех работата си с България по случая с венецуелските пари. “Най-важното, е че ще предприемем мерки така, че да предотвратим открадването на венецуелското богатство”, подчерта дипломатът. И допълни, че САЩ подкрепят венецуелския народ, демократично избраното правителство на страната и временният президент Хуан Гуайдо. На събитието Рубин раздаде на 4-ма студенти първите визи от Лятната програма. Според посланика тя дава възможност на участниците да съпреживеят културата и начина на живот в САЩ, както и да добият професионален опит. От 2000 г. досега над 110 000 български студенти са участвали в нея, а една от най-предпочитаните дестинации от кандидатстващите от България е Аляска. На събитието беше и генералният консул Вики Томсън, която пожела успех на младежите.", "date": "2019.02.15", "title": "Ерик Рубин: Работим с България, за да не се открадне богатството на Венецуела"}
{"url": "https://www.24chasa.bg/novini/article/7300457", "text": "Нов метод ще позволи на криминалистите да залавят престъпници не по пръстовите им отпечатъци, а по конфигурацията на вените върху опакото на ръцете им, пише в. \"Дейли мейл\". Британски учени от университета в Ланкастър разработиха революционния способ, при който няма да е нужно да бъдат снемани отпечатъци, за да бъде установена личността на нарушителите на закона. Изследователите отбелязват, че в редица случаи опакото на ръката на човека, която притежава уникална и строго индивидуална конфигурация на вените, работи по-добре от дактилоскопията, предава БТА. Новата технология може да бъде използвана като допълнителна опция към системата за лицево разпознаване. Така ще може да се идентифицира даден човек с точност 99,99 процента. Но откритието има и своите недостатъци. Учените не са дали отговор на въпроса как ще работи новата технология, ако човек носи дреха с дълги ръкави, покриваща дланите на ръцете му. ", "date": "2019.02.15", "title": "Ще хващат престъпници по вените на ръцете"}
{"url": "https://www.24chasa.bg/novini/article/7300254", "text": "Не е поставян въпросът за съществуването на езиковите гимназии, те са едни от училищата у нас с най-високите резултати и са утвърдени образователни институции. Това, което се поставя всяка година във всеки един регион, е утвърждаването на план-приема в образованието. Той е един от основните инструменти за насочването на учениците към различни професии или профили, каза министърът на образованието и науката Красимир Вълчев в отговор на въпрос от народния представител Таня Петрова за това какви са вижданията на МОН за бъдещето на езиковите гимназии у нас, които съществуват вече над 60 години, съобщи БТА. През тази година формулирахме политика за минимално преструктуриране на приема от профили и професии, несвързани с математиката, техниката и природните науки към такива, свързани с тях, каза министър Вълчев. Направихме това, защото най-големият очакван недостиг на специалисти имаме за позиции, които изискват професионално техническо образование и в инженерно-техническите професионални направления. Драматичен е недостигът на специалисти в енергетиката и във водното строителство, има недостиг и на медицински специалисти, каза образователният министър. Той заяви, че информационните технологии са секторът, който ще генерира висока добавена стойност и от който, в най-голяма степен, ще зависят темповете ни на икономическо развитие, защото се очакват още по-мащабни дигитални трансформации. Затова искаме да насочим повече ученици и студенти към тези области и професии - чрез приема и стипендиите, в които се изучава повече математика и природни науки, отбеляза образователният министър. През последните десетилетия е имало политика за максимално фаворизиране на т.нар. езикови гимназии, заяви министър Вълчев. \"Един период назад, броят на учениците в гимназиален етап, изключвам осми клас, за да има съпоставимост, е намалял с 15 процента. Броят на учениците, на паралелките, в професионалните гимназии, е намалял с 24 процента, в математическите - е намалял с 10 процента, а в езиковите гимназии се е запазил. Това са единствените защитени гимназии от намаляването на приема\", коментира министър Вълчев. \"Аз драма с езиковите гимназии нямам, но имаме колективен проблем, че голяма част от децата от тези езикови гимназии напускат страната\", заяви образователният министър. И добави, че от МОН издават удостоверения, като 30 процента от завършващите езиковите гимназии отиват да учат в университети в чужбина, от математическите гимназии - 10 процента отиват да учат в чужбина, а от професионалните гимназии - 3 процента заминават за чужбина. От друга страна, бизнесът постоянно ни казва, че иска да има повече специалисти, а колективният интерес на общините, на регионите и на страната, е да задържим повече деца, но това не можем да го правим по принуда. Затова трябва да направим минимални, разумни крачки, но без това да е за сметка на добрите училища, посочи министър Вълчев. Той каза, че е имал разговор с директорите на езиковите гимназии и е начертан комплекс от мерки, но се знае, че решенията за план-приема в гимназиите след седми клас се определят на местно ниво в страната. През тази година в повечето области няма намаление на седмокласниците, а има увеличение спрямо миналата година, информира министър Вълчев. През учебната 207/2018 година бяха осигурени допълнителни 7 милиона лева за назначаването на психолози в училищата. Така беше регламентирано задължението в училища с над 400 ученици да има поне един психолог или педагогически съветник. В резултат на тези мерки училищните психолози и педагогическите съветници към октомври 2018 г. са 1571. От тях 869 са психолозите, а 702-ма са педагогическите съветници, като броят им беше увеличен два пъти в сравнение с предходната година. Това каза още министърът на образованието и науката Красимир Вълчев в отговор на въпрос от народния представител Донка Симеонова за това какви мерки предприема МОН за превенцията на насилието в образователните институции. През тази учебна година очакваме да бъдат назначени още психолози и педагогически специалисти в училищата, тъй като в бюджета бяха допълнително планирани 6,5 милиона лева, каза министър Вълчев. Той отбеляза, че с тези средства вече всички училища с над 350 ученици трябва да имат поне един психолог, а училищата с над 700 ученици трябва да имат двама психолози. Министър Вълчев припомни, че с негова заповед е създадена национална мобилна група за психологическа подкрепа, която работи активно и подпомага образователните институции. През изминалата учебна година - 2017/2018, мобилната група е работила по 21 инцидента, свързани с насилието в училище. За планирането на адекватни мерки срещу агресията и училищния тормоз, заедно с Института за населението и човека към БАН, е направено изследване за проявите на агресия и насилие в училище, както и за техните мотиви и форми, съобщи образователният министър. Той добави, че в партньорство с УНИЦЕФ се реализира и кампанията \"Да спрем насилието в училище\". Ключов момент за преодоляването на агресията е привличането на родителите като партньори на училищата, както и организирането на различни спортни дейности за учениците. \"Няма съмнение, че спортът редуцира агресията и насилието, както включването на учениците в различни извънкласни дейности и в свободноизбираемите часове по религия\", коментира министър Вълчев. Училището не трябва да усилва усещането за различие между децата, напротив образователната система има за цел да осигури равни възможности за всички деца. Това заяви пред журналисти в парламента министърът на образованието и науката Красимир Вълчев по повод случаи на различна цена на купоните за обяд в няколко училища в София. Той се е запознал с проблема и ще бъдат предприети мерки. Винаги във всички училища правата на децата за обедно хранене са били едни и същи. Ако не стигат средствата на дадено училище, тогава трябва да поевтинят цената за всички деца, обясни министърът. По повод случай в Айтос, където цените на купоните били с различна цена съобразно местожителството на децата, Вълчев заяви, че нищо в нормативната уредба не предполага презумпция за разделение на цените за купоните за храна в училищата. По отношение предложената от лидера на ВМРО и вицепремиер Красимир Каракачанов концепция за интеграция на ромите министърът заяви, че в частта образование няма противоречия. Той припомни, че на база правителствената програма действа механизъм за приобщаване на всички деца в образователната система. Формулата според нас е всички институции да работят заедно, подчерта министърът. В повечето случаи не ни трябват допълнителни законови мерки, трябва ни по-добра организация на работата, каза още той.", "date": "2019.02.15", "title": "Министър Вълчев: Езиковите гимназии не са под въпрос (Обновена)"}
{"url": "https://www.24chasa.bg/novini/article/7300513", "text": "Бившият главен прокурор на румънската Национална дирекция за борба с корупцията (НДБК) Лаура Кодруца Кьовеши, която днес се яви на разпит в Специалния отдел за разследване на магистратите в рамките на Главната прокуратура, заяви, че ще продължи напред с кандидатурата си за ръководител на Европейската прокуратура и ще се яви на изслушването на 26 февруари в Европейския парламент, предаде Аджерпрес. На излизане от прокуратурата тя заяви, че е била информирана, че има качеството на заподозрян по дело, в което е обвинена в злоупотреба със служебно положение, вземане на подкуп и лъжесвидетелстване. Кьовеши каза също, че е поискала отвод на прокурора по делото и на главния прокурор на отдела, предава БТА. Прокурор по делото е Адина Флоря, която беше предложена от министъра на правосъдието Тудорел Тоадер за главен прокурор на НДБК след отстраняването на Кьовеши миналата година, но кандидатурата й беше отхвърлена от президента Клаус Йоханис. Делото е образувано през декември 2018 г. след сигнал на бившия депутат Себастиан Гица, който избяга в Сърбия, след като бе изпратен на съд по няколко дела за корупция. Гица твърди, че през 2011 г. Кьовеши е поискала от него 200 000 евро за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Кьовеши заяви, че делото ще се отрази на кандидатурата й за главен прокурор на Европейската прокуратура - длъжност, за която тя се очертава като фаворит до момента. \"Със сигурност ще бъде засегната кандидатурата, по която процедирам в момента. Аз ще продължа напред. Ще се представя на изслушването на 26 февруари в Европейския парламент, както бяха призована. Дотогава от кандидатите трябва да бъдат изминати още етапи. Ще премина и през тях\", посочи Кьовеши. Според бившия главен прокурор на НДБК не е съвпадение, че това дело беше образувано срещу нея именно в момента на обявяването на кандидатурата й за ръководството на Европейската прокуратура. \"Не е съвпадение. От две години и половина съм тормозена. Наказателни жалби, дисциплинарни искове. Имам четири дисциплинарни иска, имам 18 наказателни дела. Не съм единствената в тази ситуация. Всички, които си вършеха работата в магистратурата, имат проблеми. Председателката на Върховния съд има дисциплинарен иск, членовете на Висшия съвет на магистратурата, които са по-гласовити, са разследвани дисциплинарно. Прокурорите и съдиите, които коментираха правосъдните закони, са разследвани дисциплинарно\", заяви още Кьовеши.", "date": "2019.02.15", "title": "Кьовеши на излизане от прокуратурата: Ще продължа напред с кандидатурата си"}
{"url": "https://www.24chasa.bg/novini/article/7300517", "text": "54-годишен мъж от село Стожер, област Добрич, е с опасност за живота след катастрофа между лека кола и каруца,станала на околовръстния път на Добрич. Инцидентът е възникнал на 14 февруари, около 21,45 ч.са в района на жилищния квартал „Добротица”- съобщават от Областната дирекция на МВР-Добрич. Установено е, че водач на лек автомобил „Ходна” с варненска регистрация, застига и блъска в задната част каруцата. Вследствие на инцидента, конят, теглил каруцата, умира, а шофьорът на автомобила е напуснал местопроизшествието. 54-годишен мъж от село Стожер, който е карал каруцата, е настанен в болницата в Добрич с оток на мозъка, с опасност за живота. След проведени следствени действия, е установен и задържан водача на колата. Работата по случая продължава.", "date": "2019.02.15", "title": "Кола удари каруца в Добричко, конят умира на място, а 54-годишен мъж бере душа"}
{"url": "https://www.24chasa.bg/novini/article/7300542", "text": "„Радвам се да те поздравя, знаеш колко много и важни са отношенията ни с Либия. Страхотни традиции и взаимоотношения. Сега се надявам да ни гостуваш в София и да възстановим предишните добри отношения“. С тези думи премиерът Бойко Борисов започна двустранната си среща с министър-председателя на Държавата Либия Файез Сарадж, която се проведе в Мюнхен. Двамата премиери са сред световните лидери, участващи в традиционната конференция по сигурността в баварския град. „Наистина е изключително удоволствие да се срещна с вас, г-н министър-председател. Имаме много добри традиционни отношения, които продължават десетилетия наред. Независимо от обстоятелствата, пред които сме поставени в последно време - в политически и друг аспект, имаме желание да работим с България именно по възстановяването на тези добри отношения“, заяви премиерът на Либия. Българският министър-председател посочи, че като член на Европейския съюз България споделя виждането колко съществено е сътрудничеството със страните от Северна Африка за намирането на устойчиво решение на проблемите, свързани с нелегалната миграция, екстремистката идеология и тероризма. Двамата премиери бяха на мнение, че размяната на посещения на високо равнище между България и Либия несъмнено ще набележат конкретните стъпки за активизиране на двустранното сътрудничество във всички области от взаимен интерес. Сфери с такова значение са здравеопазването, образованието, търговията, бизнеса. Министър-председателите Борисов и Сарадж обсъдиха също задържането на моторния танкер „Бадр/Бдин“. „Въпросът е с частноправен характер, въпреки това българското правителството се ангажира с него, за да не се отрази неблагоприятно на двустранните отношения. Готови сме да решим въпроса по начин, взаимно устройващ и двете страни“, посочи министър-председателят Бойко Борисов. Той добави, че корабът се намира в пристанище Бургас и ще остане там до окончателното изясняване на ситуацията. „В България действа принципът на разделението на властите и всички досегашни действия на българската администрация са базирани на актове на съдебната власт. Либийската страна, чрез своите процесуални представители, има възможност да защити своите законни права и интереси пред независимия български съд“, каза още министър-председателят Борисов. Той добави, че адвокатите на либийската страна следва да представят всички релевантни документи пред съдебните власти за окончателно решаване на спорните моменти. А представителите на българската администрация ще се съобразят с влезлите в сила съдебни решения в съответствие с принципа за законност, от който се ръководят. „За да няма и най-малка сянка на съмнение върху действията на българската държава по въпроса, всички компетентни органи на изпълнителната власт изясняват случая за евентуални неправомерни действия“, каза още премиерът Борисов. Либийският му колега заяви, че определя действията на българските власти по казуса като добри новини.", "date": "2019.02.15", "title": "Борисов покани либийския си колега в София (Видео)"}
{"url": "https://www.24chasa.bg/novini/article/7300537", "text": "Съобщение за извършваща се кражба в частен имот по улица „Тополите” в град Добрич е получено на 14 февруари, около 19,50 ч., обявиха от Областната дирекция на МВР-Добрич. Чрез взлом на прозорец двама мъже са проникнали в къщата и са направили опит за кражба. Собственикът на жилището успява да осуети деянието, като с помощта на съседи, спират единия от извършителите до пристигането на полицейските екипи. С полицейска мярка за срок от 24 часа е задържан 41-годишен мъж, криминално проявен, от град Добрич. По случая е образувано бързо полицейско производство.", "date": "2019.02.15", "title": "Крадци влязоха в жилище в Добрич, собственикът залови единия от тях"}
{"url": "https://www.24chasa.bg/novini/article/7300539", "text": "Танцьорки с доста изрязани къси панталонки. Фабрики, бълващи спортни стоки, наподобяващи марката \"Еър Джордан\". Телевизионни сериали, които всъщност са забавни за гледане. Севернокорейската поп култура, отдавна отхвърляна от критиците като кичозно връщане към мрачните дни на сталинизма, преживява значително осъвременяване при управлението на лидера Ким Чен Ун. Промените се виждат във всичко - от телевизионните сериали и анимационните програми до многообразието и опаковките на потребителските стоки, които са се подобрили значително при управлението на Ким. Не е ясно дали това е отбранителен опит за настигане на Южна Корея или показател, че Ким е готов да приеме аспекти на западната потребителска култура, която неговите предшественици може би са смятали за подозрително буржоазна. \"Най-важното нещо за нас е да произвеждаме продукт, който съвпада с вкусовете на хората\", заяви наскоро Ким Кьон Хуе от обувната фабрика \"Ньоуон\" пред Асошиейтед прес в шоурума на предприятието, пълен с десетки видове обувки за бягане, волейбол, футбол, дори тенис на маса. \"Уважаваният водач Ким Чен Ун ни е инструктирал внимателно да изследваме обувки от целия свят и да се учим от техния пример\", добави тя, посочвайки чифт яркочервени високи баскетболни обувки. Северна Корея със сигурност продължава да е една от най-изолираните страни в света. Промяната настъпва предпазливо, а всеки, който открито критикува правителството или ръководството, или е разглеждан като заплаха, може да очаква тежки последици. Изглежда, че при управлението на Ким обаче има по-голяма готовност за експериментиране в някои насоки. Най-видимите подобрения са по телевизията и обичайното й меню от пропагандни предавания и документални филми, възхваляващи лидерите. Зрителите на основната държавна телевизионна мрежа - единствения канал, който може да бъде гледат навсякъде в страната, сега спират рутинните си дейности, за да гледат поредните епизоди на историческата драма \"Събирачите на див женшен от Имджинската война\", чието действие се развива в края на 16-и век, когато Корея се бори с японско нашествие. Антияпонската, националистическа тема не е нещо ново. Подобна тема беше използвана в първия голям принос на Ким Чен-ун за телевизионната програма - анимационен сериал, възраждащ популярен комикс от епохата на баща му, наречен \"Момчето генерал\", направил своя дебют през 2015 г. Анимационният филм, чието действие се развива в периода Когурьо, когато Корея води боеве за отблъскване на китайски нахлувания, беше такъв хит, че хората спираха каквото правеха, за да го гледат. Създадена беше игра \"Момчето генерал\" за мобилни телефони. Предполага се, че предстоят нови епизоди. Новото, което е общо за телевизионната драма, излъчена най-напред в края на юли, и анимационния филм \"Момчето генерал\", е тяхната висока стойност като продукти. Актьорската игра във филма е по-смела и по-въздействаща, сюжетите са по-завладяващи, а декорите и костюмите са несъмнено по-разработени, отколкото при предишни проекти. Дори диалозите, в които злодеите, чиито роли, разбира се, се изпълняват от севернокорейски актьори, говорят на японски, са точни като цяло, макар и със силен севернокорейски акцент. Същевременно в \"Момчето генерал\" умело се използват компютърни ефекти, а във визуално отношение продукцията може да се мери с някои от най-добрите анимации в света. Подобренията отразяват осъзнаването от режима на Ким, че севернокорейската общественост е все по-запозната с чуждестранната поп култура въпреки строгите ограничения, които правят невъзможно за повечето хора да пътуват в чужбина или свободно да се радват на чуждестранни филми, музика или книги. Тази запознатост важи в особена степен за севернокорейския елит, който е свикнал да вижда маркови продукти - от \"Диор\" до \"Сони\" - по рафтовете на скъпите магазини в столицата Пхенян. Евтините имитации от Китай са широко разпространени на пазарите в страната. Гледането на южнокорейски филми или слушането на южнокорейска музика е незаконно. Голямо количество подобна продукция обаче си пробива път през границата, а дори за тези, които никога не биха помечтали да поемат този риск, одобреното от властите културно меню не е напълно лишено от чуждестранни удоволствия. Боливудските филми са популярни в държавните кина - \"Тримата идиоти\" с Амир Хан, например, беше показан наскоро в кино на улица точно срещу площад \"Ким Ир Сен\". Образователният канал на Северна Корея редовно излъчва дълги откъси от чуждестранни документални филми, а оръфани книги от поредицата за Хари Потър са сред най-популярните четива в Народния дворец на учението - най-голямата библиотека в Северна Корея. Севернокорейският \"подход към проникването на чуждестранните медии се състои в \"модернизиране\" на медийната продукция с цел предлагане на привлекателен и конкурентен продукт, задоволяващ по-младите поколения, за които по-старите продукции вече не са привлекателни\", каза Джефри Сий, основател на базираната в Сингапур организация с нестопанска цел \"Чосон иксчейндж\", която подкрепя промяната в Северна Корея чрез представяне на знание и информация в бизнеса, предприемачеството и правото. \"За потребителските стоки това също така се вписва в държавна политика за насърчаване на по-голямо местно производство и внасяне на заместители\", заяви той. Първият опит на Ким да осъвремени сцената на поп културата започна почти веднага след идването му на власт в края на 2011 г. със създаването на групата \"Моранбон\" - ансамбъл от певици и музикантки, които са \"мекото лице\" на неговия режим. Въпреки че всички участнички в групата са членове на Корейската трудова партия, те са известни със своите изпълнения с къси поли и модерни къси прически. Издали са десетки песни, получаващи широка гласност посредством концертни турнета, дивидита и излъчвания по телевизията. Те обаче започват да изглеждат леко старомодни. През февруари миналата година Северна Корея изпрати някои от водещите си музиканти, включително женски квинтет, изнесъл представление с черни шорти и червени горни дрехи, на юг от демилитаризираната зона, за да изнесат концерт по време на Зимните олимпийски игри в Пьончан, Южна Корея. Два месеца по-късно Ким беше сред публиката, когато южнокорейската момичешка група \"Червено кадифе\" представи, както се смята, първото истинско кей поп шоу, изнасяно някога в Пхенян. Севернокорейското изпълнение в Южна Корея беше прието толкова добре, че Ким изпрати музикантите миналия месец в Пекин на друго турне на добра воля. Все пак военните оркестри и получилите класическо обучение певци, които правят изпълнения, облечени с традиционни рокли \"Чосон-от\", продължават да бъдат основата на пхенянската музикална сцена. Представлението на момичешката група в Пекин беше подкрепено от държавния военен хор и оркестър, облечен изцяло в униформи. Нещо по-важно, не се полагат усилия за отделяне на изкуството от политиката. Държавните медии съобщиха, че когато музикалната група се върнала в Пхенян, Ким призовал нейните членове да продължат да \"изпълняват самобитни художествени дейности, пулсиращи с партийната идеология\", и да действат \"смело като говорители на партията\". /БТА/", "date": "2019.02.15", "title": "Кей поп и модерни маратонки: културната революция на Ким Чен Ун"}
{"url": "https://www.24chasa.bg/novini/article/7300552", "text": "Руският премиер Дмитрий Медведев се очаква да посети България в началото на март. Това обяви пред   председателят на Българо-руската търговско- промишлена палата Георги Минчев. Той уточни, че посещението на руския премиер ще бъде в рамките на голям двустранен туристически форум.                                                                                                                                                                                                                                                                                                                                                             ", "date": "2019.02.15", "title": "Руският премиер Дмитрий Медведев идва в България в началото на март"}
{"url": "https://www.24chasa.bg/novini/article/7300824", "text": "„България е в напреднала подготовка за всички възможни сценарии за Брекзит. Вече имаме два приети плана за действие, свързани с оттеглянето на Великобритания от ЕС - „със сделка“ и „без сделка“. Това заяви премиерът Бойко Борисов по време на двустранната си среща с главния преговарящ на ЕС по въпросите на Брекзит Мишел Барние, която се проведе в рамките на Мюнхенската конференция по сигурността. Това съобщиха от правителствената информационна служба.  В разговорите българският министър-председател посочи, че държим на ключовата роля на Европейската комисия за постигането на координиран подход между държавите членки, особено по отношение на подготвеността за Брекзит. „За България на първо място стоят правата на гражданите, включително - социалните и здравните, пенсиите“, добави премиерът Борисов. Той заяви пълна подкрепа към главния преговарящ на ЕС за Брекзит Мишел Барние и го поздрави за отличната работа на преговорния екип. „Споразумението за оттегляне е възможно най-добрата основа за уреждането на Брекзит. То определя деликатен баланс, който гарантира правата на гражданите и бизнеса, бюджета на ЕС, целостта на Единния пазар и мирния процес в Ирландия“, каза още премиерът Борисов пред Мишел Барние. Българският министър-председател заяви, че подкрепяме виждането на ЕК, че Споразумението не подлежи на предоговаряне. „В този контекст високо оценяваме усилията на Комисията за намиране на приемлива алтернатива в диалог с британската страна. Надяваме се Споразумението да бъде подкрепено от британския парламент“, каза още премиерът Борисов. Той бе категоричен, че в настоящия ключов момент единството на 27-те държави членки на ЕС е от изключителна важност.", "date": "2019.02.15", "title": "Борисов: България е в напреднала подготовка за всички възможни сценарии за Брекзит"}
{"url": "https://www.24chasa.bg/novini/article/7300820", "text": "Окръжна прокуратура – Ямбол задържа за срок до 72 часа турския гражданин Хасан О. и Мерал А. (с българско и турско гражданство), съобщиха от пресцентъра на прокуратурата. Те са обвинени за това, че на 14.02.2019 г. през ГКПП „Лесово“, обл. Ямбол, от Република Турция за Република България, на трасе за обработка на входящи леки автомобили, с лек автомобил, след предварителен сговор по между им, действайки като съизвършители, са пренесли през границата на страната, без знанието и разрешението на властите, предмети за търговски цели в големи размери, както следва: 283 старинни монети, пет пръстена и 29 фигурки, на обща стойност около 50 000 лв. – престъпление по чл.242, ал.1, б.„д“ и б.„е“ от НК. Артефактите предмет на контрабандата са задържани благодарение на отличните действия на служителите на ГКПП „Лесово“. Предстои (в следващите дни) Окръжна прокуратура – Ямбол да внесе в съда искане за определяне на мярка за неотклонение „задържане под стража“ спрямо обвиняемите.", "date": "2019.02.15", "title": "Хванаха двама в Ямбол, обвинени в контрабанда на артефакти за около 50 000 лв."}
{"url": "https://www.24chasa.bg/novini/article/7300834", "text": "Отдавна е известно, че модата обича да се връща към хитовете си горе-долу на всеки 15 години, но през последното десетилетие все по-често се говори за цялостна винтидж култура. Първоначално терминът „винтидж“ се използва само от винопроизводителите и с него се обозначават вина от конкретна година, която е била особено благоприятна за отглеждането на грозде и от това се е получило неповторимо вино, което се цени високо от колекционерите. Постепенно обаче, думата „винтидж“ прехвърля значението си и към модата, като освен красотата на отминалите преди години модни тенденции, любителите на този стил са мотивирани и от неповторимото високо качество на изработката на материите и шевовете от времето на по-простото и ръчното производство. Трайността на тези дрехи е и възможност да се носят по-дълго, което в наши дни се оказва много важно за опазlането на околната среда. Тази култура особено по отношение на облеклата е немислима без съществуването на магазини за дрехи втора употреба. Според едно скорошно изследване на агенция „Естат“ около 30% от българитеq  редовно пазаруващи в такива магазини, се мотивират на първо място от факта, че намират качествени и разнообразни облекла. 50% от българите са пазарували от магазин за дрехи втора ръка поне веднъж през последната година. Най-често тези хора отделят средно 30 лева месечно, за да си набавят облекла, като 20 лева от тях биват похарчени в магазините – физически или онлайн, за дрехи втора употреба. Т.е. тези магазини далеч не са единственият им избор, а им служат по-скоро като място, от което да допълват гардероба си с дрехи, които или не са намерили в останалите търговски обекти, или са ги намерили, но на неприемливо висока цена. Нуждата от разнообразяване на гардероба не се изразява само в количеството нови дрехи, които купуваме, а много често е и нужда да променим стила си или просто да направим намигване с нещо смело и оригинално. Магазините за дрехи втора употреба ни дават тази възможност, като там може да се открият не само масовите и по-скъпите марки, но и бутикови облекла от другия край на света или модели отпреди 20-30 години, които са в отлично състояние. Подобни дрехи могат да са истинско съкровище за любителите на винтидж и ретро модата. Пазаруващите секънд хенд далеч не правят това само заради ниските си покупателни възможности, а по-скоро за да разнообразят избора си. Неслучайно нараства броят на онлайн платформите, предлагащи възможност за препродажба, размяна и дори за наддаване за подобни находки, тъй като преизползването вече е всеобщо признато за по-икономично и по-екологично отношение към дрехите и вещите. А чрез интернет е по-лесно всяка дреха да открие своя притежател. Оказва се, че ниските цени далеч не са основния водещ мотив за избора на дрехи втора употреба. Последните години модата в това пазаруване предостави на нейните любители магазини на високо ниво, както като зареждана стока, така и като стил, подредба и ниво на обслужването. На пазара вече има големи, добре заредени вериги магазини, а и малки кокетни бутици в различни стилове, само за модни ценители. Секънд хенд манията е модна тенденция не само заради винтидж културата. Нейни любители са и много спортисти, които се надяват да открият мечтаната екипировка в добро състояние и на достъпни цени. Други почитатели на този тренд са хората, носещи нестандартни размери и трудно откриващи своя в регулярните магазини. Много големи или много малки, разнообразието в големите вериги им позволява смело да обновяват гардероба си, а вече се появяват и специализирани отдели или магазини за такива дрехи. Секънд хенд модата е част от антиконсуматорския тренд и екологичната нагласа на по-съвестните потребители. Информацията за щетите, които сме нанесли на природата през последните години на бум на фаст фешън индустрията предизвиква вълна от промени, както в нагласите на хората за пазаруване, така и в модната индустрия. Преосмислянето на вредния модел доведе до много промени, регулации и корекции в посока дълготрайност на употребата и възможност за рециклиране на текстила след използването му. Не е случайна появата на контейнери за събиране на дрехи в магазините за нови и употребявани дрехи, както и в близост до училища и супермаркети. По-продължителната употреба и разделното изхвърляне на текстила са това което всеки може да направи, за да допринесе за по-малката вреда от употребата на текстил върху природата.", "date": "2019.02.15", "title": "Старото отново е на мода"}
{"url": "https://www.24chasa.bg/novini/article/7300821", "text": "Съединените щати може да съкратят с 1000 военни контингента си в Афганистан с цел подобряване на ефективността, още преди очакваното съкращение на сухопътните им войски при постигане на мир в страната, съобщи днес пред Ройтерс американски генерал. По-рано този месец президентът Доналд Тръмп каза пред Конгреса, че възнамерява да намали числеността на американските войски в Афганистан, тъй като има напредък в мирните преговори с талибаните. Тръмп заяви: \"Великите държави не водят безкрайни войни\", припомня БТА. Но по думите на генерала от армията Джоузеф Вотъл, командир на Централното командване на САЩ (Сентком), решението за изтегляне на част от 14-те хиляди американски военни в Афганистан не е свързано с тези преговори. Според него идеята е част от усилията генерал Скот Милър, който от септември командва операциите в Афганистан, да оптимизира използването на военните ресурси на САЩ. \"Това е нещо, което той започна, когато зае поста тук, и търсеше как да бъдем възможно най-резултатни и най-ефективни на място\", каза Вотъл в интервю.", "date": "2019.02.15", "title": "Американски генерал: САЩ може да изтеглят от Афганистан над 1000 войници"}
{"url": "https://www.24chasa.bg/novini/article/7300861", "text": "Агенция „Пътна инфраструктура“ апелира шофьорите, на които им предстои пътуване в област Смолян, да тръгват на път само с автомобили, подготвени за зимни условия, да карат със съобразена скорост, повишено внимание и да не предприемат изпреварване на снегопочистващата техника. Блокирането на движението от автомобили, които не са с подходящи гуми, затруднява работата на снегорините и възпрепятства пътуването на всички останали. От валежите през последното денонощие снежната покривка на места е до 35 см. Настилките се обработват и работата на снегопочистващите машини продължава за осигуряване проходимостта на републиканската мрежа. Трафикът на леки автомобили се осъществява без ограничения. Това съобщиха от пресцентъра на АПИ. В момента за снегопочистване е ограничено движението на товарни автомобили над 12 тона и на ремаркета и полуремаркета през проходите „Печинско“, „Превала“ и „Рожен“, както и по път II-37 Батак – Доспат, по път III-863 Соколовци - Момчиловци – Виево и по път III-197 Борино – разклон за Осина и по всички републикански пътища на територията на община Доспат. АПИ апелира туристите в Пампорово да не спират на пътното платно, тъй като паркирането на множество превозни средства затруднява работата на снегопочистващите машини, създават се задръствания и по-бавно предвижване при интензивен трафик в почивните дни. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.02.15", "title": "АПИ: Пътуващите в Смолянско да карат внимателно заради снега"}
{"url": "https://www.24chasa.bg/novini/article/7300872", "text": "Днес посланикът на САЩ в България Н. Пр. Ерик Рубин посети Българската народна банка и се срещна с управителя Димитър Радев, съобщиха от централната банка. Основна тема на срещата беше мандатът на централната банка и неговото практическо прилагане в областта на предотвратяването на изпирането на пари. Посланикът изрази признателност за постоянната насоченост и сътрудничеството на централната банка в тази област. Двете страни се съгласиха, че ще продължат своето положително и конструктивно взаимодействие.", "date": "2019.02.15", "title": "Щатският посланик \nразговаря с управителя на БНБ"}
{"url": "https://www.24chasa.bg/novini/article/7300862", "text": "Италианската полиция съобщи, че е заловила трафикант на дрога, произхождащ от италиански мафиотски клан, замесен в разчистването на сметки между италиански кланове в ресторант в Германия през 2007 г., предаде Асошиейтед прес. Франческо Странджо е бил арестуван вчера в скривалище в град Розе в италианската област Калабрия. Той бе издирван от януари миналата година след като беше осъден на 14 години затвор за международен трафик на дрога. Според властите Франческо Странджо организирал доставка на кокаин в огромни количества от Южна Америка до германски и белгийски пристанища, предава БТА. Лидерът на клана Странджо беше обвинен в стрелбата в ресторанта в германския град Дуизбург, в която загинаха шест души през 2007 г. До нея се стигнало в резултат на конфликт между италиански мафиотски кланове. Конфликтът започнал по Коледа 2005 г., когато съпругата на предполагаем мафиот загинала при случайна стрелба в Калабрия.", "date": "2019.02.15", "title": "Хванаха трафикант на дрога, част от мафиотски клан в Италия (Видео)"}
{"url": "https://www.24chasa.bg/novini/article/7300876", "text": "Испанското правителство потвърди, че диктаторът Франсиско Франко (1892-1975 г.) не може да бъде препогребан в гробницата на катедралата \"Алмудена\" в Мадрид след ексхумацията на тленните му останки от гробницата в монументалния комплекс Долината на падналите, съобщи днес на пресконференция министърката на правосъдието Долорес Делгадо, цитирана от ТАСС, предаде БТА. \"Достигнахме кулминацията на процеса (по въпроса за пренасянето на тленните останки на диктатора), отбеляза министърката, и добави: \"завършихме административното производство по всички гаранции, за да ексхумираме Франко\". Според Делгадо тленните останки на диктатора не трябва да останат в Долината на падналите, защото в комплекса \"не може да бъде погребан онзи, който не е жертва на гражданската война\". Министърката уточни, че на семейството на диктатора се дават 15 дни за избор на място за неговото препогребване, а ако не постигнат съгласие, то решение ще вземе правителството. При това Делгадо изключи това да стане в катедралата Алмудена \"заради проблеми с обществения ред\". По-рано внуците на диктатора заявяваха, че в случай на ексхумацията му ще подкрепят пренасянето на тленните останки в гробницата на Алмудена и дори възнамеряваха да се обърнат за становище към Върховния съд. Франко управлява Испания от 1939 г. до 1975 г. Той умира на 82-годишна възраст в столична болница от инфаркт. Комплексът, където са положени тленните останки на диктатора е построен през 1940-58 г. по негова заповед, като паметник на всички загинали в гражданската война.", "date": "2019.02.15", "title": "Франко няма да бъде препогребан в катедралата \"Алмудена\""}
