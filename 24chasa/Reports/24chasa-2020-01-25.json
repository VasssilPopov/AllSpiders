{"url": "https://www.24chasa.bg/novini/article/8112733", "text": "Най-малко 22-ма души загинаха, а над 1300 са ранени при земетресение с магнитуд 6,8 в Източна Турция само ден след като местната преса написа, че в последните дни страната се е превърнала в люлка заради серия трусове. Спасителите се надпреварват с времето и издирват още 22-ма души, които се предполага, че са затрупани под развалините на срутени сгради, предаде Ройтерс. Земетресението разтърси окръг Елязъг, на около 550 км източно от Анкара, и бе последвано от над 390 вторични труса, 12 от които с магнитуд над 4. Жена в Елязъг бе спасена 17 ч след земетресението, а друга - 19 ч след труса. Момче на 12 години нямаше този късмет - то престоя 11 ч в развалините и бе спасено, но по-късно издъхна в болницата. Бременна в шестия месец и съпругът ѝ обаче оцеляха по чудо след 12 ч. На мястото работят близо 3700 спасители. Министърът на вътрешните работи Сюлейман Сойлу, който е в Елязъг, каза, че 43-ма души са били извлечени от руините, но други 22-ма още са затрупани. Екипи работиха цяла нощ, за да отстранят тухлите и мазилката от развалините в Елязъг, където температурата спадна през нощта до минус 8 градуса по Целзий. Разрушени са най-малко пет сгради в град Сивридже (близо до който е бил епицентърът) и 25 в Малатия. Стотици постройки са повредени или не са безопасни, посочва АП, като се позовава на министъра на околната среда и градоустройството Мурат Курум. Трусът ударил малко преди 21 ч в петък и бил на 6,7 км дълбочина. Президентът Реджеп Ердоган пристигна лично на мястото на трагедията, за да следи спасителните операции. “Ние сме с народа си”, обяви той и обеща пълна подкрепа за пострадалите. ", "date": "2020.01.25", "title": "Измъкват 43-ма живи часове след труса от 6,8 в Турция (Обзор)"}
{"url": "https://www.24chasa.bg/novini/article/8113065", "text": "Притежанието на огнестрелно оръжие в САЩ може да се счита за основно право на гражданите, но проблемът с пищовите и пушките е, че когато са наоколо, те гърмят и случайно. Така става и при игриво боричкане между 36-годишен мъж от Блумингтън, щата Индиана, и 4-годишното му момченце, когато зареденият пистолет на бащата случайно възпроизвежда изстрел и ранява и двамата в главите, съобщи CNN. Според шерифството в окръг Монроу пищовът се изплъзнал откъм гърба на мъжа и гръмнал. Момченцето е в критично състояние в детската болница в Блумингтън, а прогнозите за баща му са да се възстанови. От шерифството не уточниха дали разследват таткото. Според CNN смъртните случаи от огнестрелно оръжие, предизвикани случайно, са 1% от всички загинали в САЩ за една година. За 2017 г. са регистрирани 486 убити при подобни инциденти с огнестрелно оръжие, предава \"Канал 3\".", "date": "2020.01.25", "title": "Баща и 4-годишният му син простреляни в главите при боричкане"}
{"url": "https://www.24chasa.bg/novini/article/8112252", "text": "Министерството на отбраната на Северна Македония е подготвило договор с Пентагона за първа доставка от 33 леки бронирани бойни машини JLTV, предаде агенция Бета, позовавайки се на портала Balkansec. Правителството и парламентът на Северна Македония одобриха в края на миналата година покупката на 33 бронирани машини чрез междуправителствено споразумение, а Пентагонът даде оферта за машините заедно с допълнителното оборудване за около 11 милиона долара, предава БТА. Покупката на тези машини се смята за приоритет заради формирането на батальон в армията на Северна Македония, който ще участва в мисиите на НАТО. Скопие е избрало американските производители заради обещанието САЩ да дарят част от средствата, нужни за покупката. Затова американски компании представиха машините в Северна Македония през юни 2019 г., а през октомври представители на Северна Македония бяха на посещение в САЩ. Предвиденият срок за доставка на машините е второто тримесечие на 2021 г. Част от разходите за покупката, обучението и поддръжката на машините ще бъдат финансирани с дарение от САЩ по програмата ERIP за подмяна на остарялата бойна техника от времето на студената война. Програмата е предназначена за страни, които са членки на НАТО или са на път да се присъединят към алианса.", "date": "2020.01.25", "title": "Северна Македония купува от САЩ 33 бронирани машини за 11 милиона долара"}
{"url": "https://www.24chasa.bg/novini/article/8112275", "text": "Турският президент Реджеп Тайип Ердоган пристигна днес в източнотурския окръг Елязъг, който беше засегнат от разрушително земетресение в петък вечер, съобщи Анадолската агенция. , предава БТА. В Елязъг ердоган посети погребенията на две от жертвите. Той обеща, че държавата ще работи бързо за спасяването на хората и за възстановяването на инфраструктурата. \"Ние няма да оставим никого без подслон в засегнатите от земетресението райони\", каза Ердоган. Засега потвърдените жертви от земетресението са 22 - 18 в окръг Елязъг и 4 в окрът Малатия. 39 души бяха спасени от руините на срутени сгради, съобщи вътрешният министър Сюлейман Сойлу. Една жена е била извадена жива 17 часа след труса. Над 1200 души са ранени в резултат на земетресението. Министърът на здравеопазването Фахреттин Коджа каза, че ако е необходимо, ще бъдат разкрити нови медицински центрове. Операциите по издирване на затрупани под отломките хора продължават. По-рано Ройтерс съобщи, че още 22 души са в неизвестност. Това не е първото силно земетресение в Турция от началото на годината. В сряда земетресение с магнитуд от 5,4 по Рихтер беше регистрирано в западния окръг Маниса, а в четвъртък столицата Анкара беше разтърсена от трус от 4,5 по Рихтер. През 2010 г. в засегнатия и вчера окръг Елязъг при земетресение от 6-а степен загинаха 51 души, припомня Анадолската агенция.", "date": "2020.01.25", "title": "Жена е извадена жива от отломките 17 часа след земетресението в Турция"}
{"url": "https://www.24chasa.bg/novini/article/8112291", "text": "Пътнически самолет, изпълняващ полет от Дюселдорф за египетския град Марса Алам, е кацнал принудително в Дубровник, след като един от пътниците получил инфаркт, предаде Танюг, позовавайки се на хърватски медии. Пътникът починал още на борда на самолета, предава БТА. Информацията за принудителното кацане бе потвърдена от директора на летището в Дубровник Франо Луетич. Той каза, че пътниците ще бъдат прехвърлени на друг самолет, който ще ги откара в Египет.", "date": "2020.01.25", "title": "Пътник почина по време на полет за Египет, самолетът кацна в Дубровник"}
{"url": "https://www.24chasa.bg/novini/article/8112304", "text": "5000 престъпни групировки в Европа заработват и печелят по 110 милиарда евро годишно. Данните са на европейския комисар по вътрешните работи Илва Йохансон, която съобщи, че европейските власти разследват повече от 5 000 престъпни групировки. Чистата им печалба е над 110 милиарда евро. Данните бяха оповестени на неформална среща на министрите на вътрешните работи на ЕС в Загреб, предава  . На срещата европейските министри обсъдиха борбата срещу организираната престъпност, тероризма, трафика на хора, защитата на децата от престъпления в интернет, а също и миграцията и противодействието на трафика на хора. След срещата комисар Йохансон заяви, че ЕС е готов работи по приемането на план за изземване на незаконно придобитите средства, съобщават и хърватски медии. Хърватският министър на вътрешните работи Давор Божинович, който ръководи неформалната среща, заяви, че гражданите имат право да очакват правителствата да защитят тяхната сигурност. Комисарят по правосъдие в ЕК Дидие Рейндерс обяви, че през февруари ще бъде обсъден първият доклад за върховенство на закона на ЕС. Документът ще дава препоръки и насоки на европейски държави, които нямат независима съдебна система. \"Бихме искали да видим първия годишен доклад за върховенството на закона, поставен на масата по време на германското председателство\", допълни Рейндерс. Германия ще поеме председателството на ЕС от Хърватия на 1 юли тази година.", "date": "2020.01.25", "title": "5 000 престъпни групировки в Европа печелят над 110 млрд. евро годишно"}
{"url": "https://www.24chasa.bg/novini/article/8112322", "text": "Исторически монети на стойност над 1 млн. евро са изчезнали от Словашкия национален музей в Братислава, съобщават местни медии, цитирани от  . Информацията беше потвърдена от ръководителя на полицейското разследване Михал Зейф и от говорителя на Министерството на културата Павол Чорба. \"Регионалното управление на полицията в Братислава започна разследване по случая. Подробности за медиите ще предоставим в понеделник\", заяви Зейф пред репортери. Той отказа да съобщи какви монети са изчезнали, как са изчезнали и как е установена липсата им. Павол Чорба пък заяви, че от културното ведомство ще се въздържат от изявления, докато трае полицейското разследване.", "date": "2020.01.25", "title": "Монети за 1 млн. евро изчезнаха от музей в Словакия"}
{"url": "https://www.24chasa.bg/novini/article/8112370", "text": "Бил Гейтс предсказа настъпването на вирусната епидемия в Китай преди година, като отбеляза, че 33 милиона души по целия свят могат да загинат през първите 6 месеца. Основателят на \"Майкрософт\" предупреди, че планетата ни е изложена на риск заради бързо разпространяващи се суперпатогени и трябва да се готвим за тях като за война. Изказвайки се на конференция в Масачузетс Гейтс заяви, че е оптимист, но има една област, в която светът не \"постига особено голям напредък и това е подготвеността за пандемия\", предава The Sun. \"В случай на биологични заплахи, липсва чувството за мигновена реакция. Светът трябва да се подготви за пандемиите по същия начин, по който се готви за война\", заявява той. По време на изказването си филантропът милиардер разкри обстойно проучване, което показва колко бързо може да се разпространи една нова болест. В него се обяснява за колко време вирусът може да обхване целия свят и да убие 33 милиона души. Година по-късно, когато сме изправени пред реалната заплаха, броят на засегнатите нации почти се удвои за една нощ. Предварителните изследвания сочат, че коронавирусът е предаден на хората от змии на рибния пазар на Ухан. От Световната здравна организация уточняват, че почти 3/4 от потвърдените случаи са регистрирани при хора над 40 години. Експерти предупреждават, че коронавирусът може да се окаже толкова смъртоносен, колкото \"испанския грип\", отнел 50 милиона човешки живота.", "date": "2020.01.25", "title": "Бил Гейтс предсказал вируса в Китай преди година: 33 млн. по света могат да умрат за 6 месеца"}
{"url": "https://www.24chasa.bg/novini/article/8112403", "text": "Китай ще спре от 27 януари всички групови туристически пътувания в страната и в чужбина. Решението е взето във връзка с епидемията от пневмония, предизвиквана от новия коронавирус, съобщи Централната китайска телевизия, предаде Ройтерс. В съобщението на китайската Асоциация на туристическата индустрия се отбелязва, че пътуванията на туристически групи в страната са спрени още вчера, предава БТА. От вчера в Китай започна празнуването на Новата година. Обикновено през тази една седмица от почивни дни милиони китайци пътуват и в страната, и в чужбина. Новият вирус, появил се в Китай и плъзнал из Азия, помрачи първия ден от Годината на Металния плъх в голяма част от региона. Тържествата за лунната Нова година са отменени в континентален Китай и ограничени в полуавтономния град Хонконг, предаде Асошиейтед прес. В Пекин днешният ден обикновено е празничен - из града бият много барабани и се разнасят дракони. Тази година обаче китайската столица, парализирана заради новия вирус, се е превърнала в град фантом, констатира Франс прес. Двата големи столични парка, посрещнали 1,4 милиона посетители по време на миналогодишните празненства, днес са затворили врати. За да намалят риска от заразяване, в последния момент властите отмениха тържествата. Никъде не се виждат Танцът на Лъва или Танцът на Дракона - страховити фигури, вдигнати над множеството; няма я и обичайната шумотевица от импровизираните оркестри с барабани и чинели, с която китайците пъдят на този ден злите духове. \"Това не е никаква Нова година\", сподели разочаровано 21-годишната Ли, застанала пред затворените врати на Храма на ламите, пред който ревностни последователи на будизма друг път се редят на опашка, за да бъдат сред първите, запалили благовония по случай празника. Обектът ще остане затворен до второ нареждане, \"за да се опази здравето на поклонниците и на монасите\", обяснява табелка на вратите на храма, прочут с гигантска статуя на Буда. Миналата година тук посрещнаха празника най-малко 80 000 души. Този път обаче униформени пазачи с предпазни маски на лицата приканват минувачите да не се застояват наоколо. Над 1000 километра делят Пекин от град Ухан, центъра на епидемията, от чието начало миналия месец вече се заразиха близо 1300 души, 41 от които починаха. Ухан и околните райони са отрязани от света и от четвъртък - фактически поставени под карантина. В 20-милионната столица, където са регистрирани 35 случая на заразата, са затворили редица туристически обекти като Забранения град, бившия императорски дворец и части от Великата китайска стена.", "date": "2020.01.25", "title": "Китай спира всички туристически пътувания в страната и в чужбина"}
{"url": "https://www.24chasa.bg/novini/article/8112054", "text": "Шоуто \"Царевград Търнов - звук и светлина\" и Летният оперен фестивал \"Сцена на вековете\"  на Царевец се радват на много голям интерес от испански туроператори по време на международното туристическо изложение FITUR в Мадрид, написа във фейсбук кметът Даниел Панов . Общинската туристическа агенция представя Велико Търново и региона като целогодишна дестинация за културен туризъм. Много туроператори от Испания изразили готовност да включат старата столица в пакетите си. \"Техни представители ще гостуват идния месец в нашия град, за да търсят партньори сред хотелиерите за организирани посещения на туристи от Иберийския полуостров\", съобщи кметът.", "date": "2020.01.25", "title": "Испански туроператори търсят партньори\nсред хотелиерите във Велико Търново"}
{"url": "https://www.24chasa.bg/novini/article/8112416", "text": "Планински спасители от Дупница и два словашки хеликоптера са спасили пострадал алпинист в района на водопада Рилска Скакавица. Това съобщи за БТА Божидар Джокин от Планинската спасителна служба, който е координирал спасителната акция днес. Инцидентът е станал след 13 часа, в района на водопада, където са се изчаквали група алпинисти. Единият от тях паднал и получил тежки наранявания. След подадения сигнал, петима спасители от Дупница отишли на място с моторни шейни от района на хижа \"Седемте езера\", за да окажат помощ. В акцията са се включили и два хеликоптера от Словакия, които са били ангажирани с участие в състезанието за Световната купа в Банско. Пострадалият мъж е от София, има множество фрактури, но беше изпратен за лечение в болницата \"Св. Анна\". Голям късмет беше това, че се включиха и хеликоптерите, каза Джокин. Водопадът Рилска Скакавица е най-високият водопад в Рила планина. Водите му се спускат от височина над 70 метра. Разположен е на 1750 метра надморска височина, уточниха спасителите.", "date": "2020.01.25", "title": "Спасиха пострадал алпинист край водопада Рилска Скакавица"}
{"url": "https://www.24chasa.bg/novini/article/8112496", "text": "Разходната част на българския бюджет трябва да се подобри, като се насочат повече пари към инвестиции в хората, заяви пред   управляващият директор на Международния валутен фонд Кристалина Георгиева. По думите ѝ страната ни има стабилна фискална рамка, което ѝ позволява да направи ключови за развитието капиталовложения в образование. „Най-важно за България е да инвестира в хората. В образование на децата от 0 до 5-годишна възраст, когато много от това, което те ще бъдат един ден, се формира. Да дава възможност за квалификация и преквалификация. Да стимулира бизнесът да инвестира в хората“, каза тя.", "date": "2020.01.25", "title": "Кристалина Георгиева: Най-важно за България е да инвестира в хората"}
{"url": "https://www.24chasa.bg/novini/article/8112513", "text": "Албания е считана за страна с най-разпространена консумация на кокаин в света, повече дори от САЩ и Великобритания, съобщава информационният сайт Албениън дейли нюз. Според карта, публикувана от Службата на ООН по наркотиците и престъпността като част от годишния й доклад за наркотиците за 2017 г., в Албания е имало най-голяма относителна консумация на кокаин в света, предава БТА. Данните се отнасят за 2014 г. и показват, че кокаин е използван от 2,5 процента от населението в Албания, следвана от САЩ с 2,3 процента, Великобритания с 2,25 процента, Испания с 2,2 процента. Хуманитарната организация Aksion Plus, която има клиника за лечение на зависимост от наркотици, предупреди, че в Албания е нараснал и броят на консумиращите хероин.", "date": "2020.01.25", "title": "ООН: Албанците употребяват повече кокаин от американците и британците"}
{"url": "https://www.24chasa.bg/novini/article/8112569", "text": "Адвокатите на Доналд Тръмп започнаха днес пледоариите си в процеса за импийчмънт на президента на САЩ в Сената след продължилите три дни подробни обвинителни речи на демократите, предаде Франс прес. \"Ще видите, че президентът не е направил абсолютно нищо лошо\", заяви в самото начало юридическият съветник на Белия дом Пат Чиполоне, който пръв взе думата на извънредното заседание, предава БТА. Сенатът е под контрола на републиканците (53 от общо 100 места) и Тръмп по всяка вероятност ще бъде оправдан. До президентските избори обаче остават по-малко от 300 дни, така че дебатите същевременно са и битка за спечелване на общественото мнение, отбелязва Франс прес.", "date": "2020.01.25", "title": "Адвокатите на Тръмп за импийчмънта: Президентът не е направил нищо лошо"}
{"url": "https://www.24chasa.bg/novini/article/8112644", "text": "Трийсет и две годишен радикален ислямист беше осъден на пет години и четири месеца затвор в Германия за подпомагане на заговор за бомбено нападение в Берлин, от което терористите впоследствие се отказали, предаде ДПА. Смята се, че цел на атаката е бил търговският център в квартал Гезундбрунен, се казва в постановлението на районния съд в германската столица. Терористите се отказали от плана си, защото се опасявали да не бъдат разкрити, предава БТА. Обвиняемият Магомед-Али С. пристигнал в Германия през 2011 година от южната руска република Дагестан. В наказателното постановление се твърди, че той е бил радикализиран в берлинска джамия, посещавана от тунизиеца Анис Амри, който през декември 2016 година уби 11 души, прегазвайки ги с камион на коледен базар в Берлин. Обвиняемият познавал Амри, но преки контакти между двамата не били установени, посочва съдът. Магомед-Али С. не бил движещата сила в терористичния заговор на групата, но подкрепял нападението и складирал в апартамента си експлозиви, съобщи съдия Детлев Шмит. Целта на планираната атака изглежда е била да бъдат убити колкото може повече хора и да се подкопае вътрешната сигурност в Германия чрез създаване на атмосфера на страх. Разследващите обискирали апартамента на обвиняемия през октомври 2016 година. Молбата за убежище на мъжа, който бил квалифициран обущар, била отхвърлена, но той имал право на ограничено придвижване из страната. По време на продължилия 38 дни процес подсъдимият не свидетелствал. Неговият адвокат заяви, че ще посъветва клиента си да обжалва присъдата. Прокуратурата първоначално поискала наказание от 6 години и 10 месеца лишаване от свобода.", "date": "2020.01.25", "title": "Ислямист, помагал за атентат в Берлин, влезе в затвора"}
{"url": "https://www.24chasa.bg/novini/article/8112657", "text": "По молба на турските власти Европейският съюз е активирал своята сателитна картографска служба \"Коперник\", за да помогне на спасителните екипи, които работят на терен след   снощи, съобщи европейският комисар за управлението на кризи Янез Ленарчич в изявление, публикувано от Европейската комисия. Еврокомисарят заявява още, че европейският координационен център за бързо реагиране е влязъл в контакт с турската гражданска защита още в първите часове след земетресението, предава БТА. Ленарчич изразява съболезнования към близките на жертвите и солидарност с народа и властите на Турция. Той декларира още, че Европейският съюз е готов да окаже и по-нататъшна подкрепа.", "date": "2020.01.25", "title": "ЕС съдейства на Турция след снощното разрушително земетресение"}
{"url": "https://www.24chasa.bg/novini/article/8112218", "text": "Астронавтът на НАСА Андрю Морган и астронавтът на Европейската космическа агенция Лука Пармитано излязоха в открития космос извън борда на Международната космическа станция /МКС/ за ремонта на нейния магнитен алфа-спектрометър, предадоха АП и ТАСС. Довършителната ремонтна работа се предава пряко на сайта на НАСА и ще бъде с продължителност около 6,5 часа. Астронавтите ще трябва да тестват монтираната по-рано система за охлаждане на научния прибор. На 2 декември миналата година те свалиха гайките на осемте тръби на охладителя на алфа-спектрометъра. Към тях те включиха новата система, в която циркулира втечнен въглероден двуокис. След това астронавтите монтираха топлозащитен екран над онази част на апарата, която е ориентирана към Земята, предава БТА. Магнитният алфа-спектрометър е прибор с маса 7,5 тона на стойност 1,5 милиарда долара. За неговото изработване бяха необходими 14 години. Той беше доставен на МКС на борда на совалката \"Индевър\" през месец май 2011 година. В неговото създаване се включиха 56 института от 16 страни. С негова помощ учените се надяват да намерят следи от антиматерия и да изучат състава и енергийния спектър на първичните космически лъчи. По този начин астрофизиците ще изяснят как се е образувала Вселената. Предполагаше се, че спектрометърът ще работи без сериозни проблеми в продължение на 10-18 години. Но някой повреди се появиха на третата година след пускането му в експлоатация. При успешен ремонт на уреда изследванията с него могат да продължат до 2024 година.", "date": "2020.01.25", "title": "Астронавти излязоха в открития космос за поправка на уред на МКС"}
{"url": "https://www.24chasa.bg/novini/article/8112223", "text": "Президентът на САЩ Доналд Тръмп и британският премиер Борис Джонсън обсъдиха вчера по телефона сигурността в телекомуникациите - дни преди Лондон да вземе решение дали китайската компания \"Хуавей\" да участва в разработването на британските 5G мрежи, предаде Франс прес. Двамата засегнаха между другото въпроса за сътрудничеството с цел да се гарантира сигурността на британската телекомуникационна мрежа, съобщиха Даунинг стрийт и Белият дом, предава БТА. САЩ упражняват натиск върху Европа и по-специално върху Великобритания, за да се откажат от услугите на \"Хуавей\", като се позовават на връзките й с китайското правителство и възможността оборудването й да бъде използвано за шпионаж, макар че компанията винаги е отричала това. Правителството на Джонсън обаче изглежда подготвя почвата, за да разреши участие на \"Хуавей\" в британските 5G мрежи, но може да го ограничи до инфраструктура от нестратегически характер. Обединеното кралство за разлика от САЩ използва технологии на \"Хуавей\" от 15 години и службите за сигурност се справят с рисковете, отбеляза вчера британски правителствен източник. Освен това евентуален пълен отказ от \"Хуавей\" би означавал за кралството загуби в размер на милиарди лири и закъснение в изграждането на 5G мрежи и оптични кабели - ново поколение телефония, предназначена за смарт устройствата, добави източникът. По принцип се смята, че \"Хуавей\" произвежда по-напреднала и по-качествена техника от тази, която предлагат други играчи в сектора, благодарение на значителните инвестиции в развойна дейност през последните години, далеч надхвърлящи тези на конкурентите й. Китайската компания е източник на напрежение между Лондон и Вашингтон, доколкото британското правителство разчита след Брекзита, насрочен за 31 януари, да преговаря за ново търговско споразумение със САЩ. В разговора си с Тръмп Джонсън настоя освен това американска дипломатическа служителка, замесена в смъртоносен пътен инцидент, да се върне във Великобритания. Предния ден Вашингтон отказа да я екстрадира.", "date": "2020.01.25", "title": "САЩ натискат Великобритания да се откаже от услугите на \"Хуавей\""}
{"url": "https://www.24chasa.bg/novini/article/8112234", "text": "Китайският президент Си Цзинпин, който е и генерален секретар на ЦК на Китайската комунистическа партия, проведе заседание на Политбюро на ЦК за обсъждане на мерките за борба с разпространението на коронавируса, предаде Ройтерс, цитирайки китайската държавна телевизия. Китайският лидер каза, че там, където вирусът се разпространява най-бързо, страната е изправена пред трудна ситуация. Дадени са уверения, че където е необходимо, ще бъдат изпратени допълнителни специалисти, които да поемат тежките случаи и бе подчертано, че нито едно лечение няма да се забави било поради стойността си, било поради проблеми с доставка на материали. Това важи най-вече за болниците в провинция Ухан, откъдето тръгна епидемията, предава БТА. Като поредна мярка за ограничаване на епидемията от 26 януари временно се спират междуградските автобуси. Заразяване с новия коронавирус е диагностицирано при двегодишно дете в южния автономен район Гуанси-Чжуъан, съобщи вестник \"Женчмин жибао\", предаде ТАСС. Досега това е най-малкият пациент, заразен с този вирус. Преди бе съобщено за още един случай на дете, заразено с вируса, но засега няма статистика за заболеваемостта при децата. Според експерти младите хора и децата не са толкова възприемчиви към новия вирус, колкото по-възрастните. Според медийни публикациии всички райони на Китай вече са засегнати от короновируса, предизвикващ пневмония, освен отдалечения Тибет, предаде ДПА.", "date": "2020.01.25", "title": "Спират междуградските автобуси в Китай заради вируса"}
{"url": "https://www.24chasa.bg/novini/article/8112247", "text": "Слонове колкото магарета са живели на някои средиземноморски острови преди 800 000 години, докато събратята им са ставали гиганти с огромни глави, съобщи в. \"Дейли мейл\". Учени отдавна спорят дали фосилите на слонове с различни размери, намирани в Европа и Азия, принадлежат към един, два или повече видове, предава БТА. Международен екип учени, ръководени от Асиер Лараменди, сега изследва вариациите в гребеновидните изпъкналости на черепа на Palaeoloxodon, за да установи еволюционната история на животните с прави бивни. Те твърдят, че по-големите индийски слонове наистина са различен вид от намираните образци в Европа, при които изпъкналостите не са толкова плътни. \"Palaeoloxodon се е разклонил в много видове, като има различни типове в Япония, Централна Азия и Европа - дори някои форми на нанизъм с големина колкото магаре на някои средиземноморски острови\" - обясни Ханвън Чжан от Бристолският университет.", "date": "2020.01.25", "title": "Слонове-джуджета са живели преди 800 000 години"}
{"url": "https://www.24chasa.bg/novini/article/8112671", "text": "Добивът на петрол в Либия е намалял с три четвърти заради блокадата на терминали от една седмица, предаде Франс прес, като се позова на Националната петролна компания. Тя съобщи днес, че дневното производство е спаднало от над 1,2 милиона барела на малко повече от 320 000 барела, предава БТА. Намаляването на добива е причинило загуби в размер на над 256 милиона долара. Силите на маршал Халифа Хафтар, които се опитват да превземат столицата Триполи, затвориха най-големите петролни находища и пристанища в Източна и Южна Либия.", "date": "2020.01.25", "title": "Добивът на петрол в Либия е намалял с 3/4 заради блокадата на находища"}
{"url": "https://www.24chasa.bg/novini/article/8112683", "text": "Проливни дъждове предизвикаха наводнения и свлачища в югоизточната част на Бразилия, причинявайки смъртта на най-малко 11 човека, предаде Асошиейтед прес, цитирайки Гражданската защита. Всички тези хора са загинали в щата Минас Жераис, двама от тях - днес в регионалната столица Бело Оризонте, предава БТА. Очаква се валежите да продължат в Минас Жераис, както и в други части на Бразилия, включително Рио де Жанейро и Сао Пауло.", "date": "2020.01.25", "title": "Наводнения и свлачища взеха жертви в Бразилия"}
{"url": "https://www.24chasa.bg/novini/article/8112699", "text": "Папа Франциск призова днес иракския президент Бархам Салих да гарантира безопасността на християните в страната и да им даде възможност да участват в нейното бъдеще, предаде Асошиейтед прес. Салих, който е на посещение във Ватикана, разговаря първо с папа Франциск, а след това - и с държавния секретар Пиетро Паролин и архиепископ Пол Галахър, секретар за отношенията с държавите, съобщи Ройтерс. Светият престол съобщи в изявление, че разговорите са били фокусирани върху подкрепата за мира и сигурността в Ирак, особено за християнското малцинство, много от чиито членове бягат от родните си места, за да не бъдат преследвани от организацията \"Ислямска държава\". В текста се подчертава, че е важно \"да се запази историческото присъствие на християните\" в Ирак, като се отбелязва, че те са неразривна част от страната и имат важен принос за възстановяването на иракското общество. Затова е необходимо да се гарантира тяхната сигурност и \"мястото им в бъдещето на Ирак\", подчертава Светият престол, предава БТА. Папата е изразил надежда, че тази година може да посети Ирак, но засега няма потвърдени планове. Не е ясно дали може да се състои такава визита, предвид засилването на напрежението в Ирак и безредиците, избухнали след убийството от САЩ на влиятелния ирански генерал Касем Солеймани.", "date": "2020.01.25", "title": "Папата към иракски президент: Защитавайте\nхристияните"}
{"url": "https://www.24chasa.bg/novini/article/8112724", "text": "Социалната мрежа \"Фейсбук\" се е сринала в редица страни. Това става ясно от данните на уебсайта Downdetector, който следи за прекъсвания в работата на най-популярните интернет страници, сред които и всички социални мрежи. Според портала прекъсванията са започнали около 17.00 ч. българско време. Най-голям брой докладвани прекъсвания са регистрирани в САЩ, Франция, Полша, Белгия и Великобритания, предава  . Според Downdetector 69% от потребителите се оплакват от проблеми с лентата с новини, 15% твърдят, че изобщо не са имали достъп до мрежата, а 14% не могли да влязат в профилите си. \"Фейсбук\" е една от най-големите социални мрежи в света. Основана е през февруари 2004 г. от 19-годишния тогава американски студент Марк Зукърбърг.", "date": "2020.01.25", "title": "\"Фейсбук\" се срина в редица страни"}
{"url": "https://www.24chasa.bg/novini/article/8112729", "text": "Британският разследващ сайт \"Белингкат\" съобщи, че водачът на екипа, осъществил нападението с „Новичок“ срещу бившия руски шпионин Сергей Скрипал и дъщеря му Юлия в Солсбъри, е същият човек, заснет в подземния паркинг на ЕМКО в София в деня на покушението срещу оръжейния търговец Емилиян Гебрев. На фона на видеоматериала от България, работещият в „Белингкат“ журналист Христо Грозев коментира, че става дума за Сергей Федотов, чието истинско име е Денис Сергеев. Грозев уточнява, че Сергеев може да бъде разпознат по походката. Има много видеоматериали от пребиваванията на Сергеев в Обединеното кралство, на базата на които е установено сходството, предава  . Емилиян Гебрев бе отровен на 28 април 2015 година с вещество, което се предполага, че е било поставено върху дръжката на автомобила му, паркиран в подземния паркинг, но оцеля. Предполага се, че по подобен начин е направен опитът и за отравяне на Сергей и Юлия Скрипал след поставяне на „Новичок“ на дръжката на вратата на къщата на руския шпионин в Солсбъри на 4 март 2018 година. „Белингкат“ отдавна твърди, че има връзка между двата инцидента.", "date": "2020.01.25", "title": "\"Белингкат\": Заснетият на паркинг във фирмата на Гебрев е участвал в отравянето на Скрипал (Видео)"}
{"url": "https://www.24chasa.bg/novini/article/8112759", "text": "Земетресение с магнитуд 5.1 по Рихтер удари провинция Елязъъ, съобщи изследователският център “Кандили“ към университета „Мармара“, специализиран в сеизмологични проучвания, цитират от Спутникнюз. Според доклада епицентърът на труса е бил на дълбочина от 7.2 километра. Към момента няма съобщения за нови жертви и ранени, предава  .", "date": "2020.01.25", "title": "Нов силен трус в Турция"}
{"url": "https://www.24chasa.bg/novini/article/8112782", "text": "Министърът на финансите на САЩ Стивън Мнучин заяви днес, че е оптимист относно шансовете за постигане на търговско споразумение с Великобритания тази година, предаде Ройтерс. На конференция в Кралския институт за международни отношения Чатъм Хаус в Лондон Мнучин посочи, че е разговарял по въпроса с британския министър на финансите Саджид Джавид тази сутрин на работна закуска, както и по-рано тази седмица на Световния икономически форум в Давос, предава БТА. Великобритания и Съединените щати се стремят да постигнат споразумение тази година, тъй като смятат, че е важно и за двете страни, допълни той. По думите му след сключената първа фаза от търговското споразумение с Китай, сега в центъра на вниманието на САЩ са споразуменията с Великобритания и Европейския съюз. Мнучин призна, че може да е необходимо Великобритания първо да реши някои въпроси с ЕС, преди да ги обсъди с Вашингтон, но това според него няма да забави нещата. В отговор на въпрос дали въвеждането на дигитален данък от Великобритания за американски интернет гиганти като Гугъл (Google) и Фейсбук (Facebook) няма да попречи на търговските преговори, финансовият министър на САЩ каза, че днес е обсъдил проблема с британския си колега.", "date": "2020.01.25", "title": "Американски министър: Оптимист съм за търговска сделка с Великобритания"}
{"url": "https://www.24chasa.bg/novini/article/8112799", "text": "Министърът на околната среда на Северна Македония Насер Нуредини заяви пред агенция МИА, че единственият опасен отпадък в Северна Македония са битови отпадъци. Единствените отпадъци, които се внасят, са за обработка, рециклиране и повторна употреба, каза Нуредини. Въпросът с отпадъците в Северна Македония стана актуален, след като прокуратурата в България започна разследване за незаконен внос на 25 контейнера с отпадъци от Италия до пристанището в Бургас. Със случая е свързана фирмата \"Блацион\" ООД на Блаже Игнатовски и на бившия директор на скопското сметище Дрисла Горан Ангелов, предава БТА. Нуредини уточни, че министерството му не разрешава внос на каквито и да било отпадъци в страната за депониране на сметища или другаде. Той увери, че ако има такава дейност, министерството на околната среда ще проведе разследване заедно с другите компетентни служби и ще вземе мерки това да не се случва. Министърът изрази готовност за сътрудничество с българските власти по случая. Той заяви, че митническите власти са отговорни за това какво се внася в страната.", "date": "2020.01.25", "title": "Северна Македония: Единственият опасен отпадък в страната е битовият"}
{"url": "https://www.24chasa.bg/novini/article/8112829", "text": "Извънредна среща на върха на Европейския съюз, посветена на бюджета, ще се състои на 20 февруари в Брюксел, предаде Франс прес. Председателят на Европейския съвет Шарл Мишел покани днес държавните и правителствените ръководители на 27-те страни членки (Великобритания ще напусне съюза на 31 януари), за да \"постигнат споразумение\" за бюджета на ЕС в периода 2021-2027 г., предава БТА. \"Всяко отлагане би създало тежки практически и политически проблеми и би навредило на продължаването на сегашните програми и политики, както и на започването на нови\" такива, обяснява Мишел в писмото с поканата. Той признава, че е \"напълно наясно, че тези преговори са сред най-трудните\", но изразява увереност, че \"със здрав разум и решимост\" може да бъде постигнато \"споразумение, което ще е от полза за всички европейци\", и призовава всички лидери от ЕС да проявят готовност за компромис. Заседанието на Европейския съвет \"ще започне на 20 февруари\", уточнява Мишел, давайки да се разбере, че то може да не завърши още същия ден. Това ще е първата среща на върха на съюза след излизането на Великобритания. Финландия, която бе ротационен председател на Съвета на ЕС през втората половина на миналата година, предложи проектобюджет в размер на 1,087 милиарда евро, орязвайки близо 200 милиона евро от предложението на Европейската комисия. Този проект, плод на трудни компромиси, отразява дълбоките разногласия между страните членки, отбелязва Франс прес.", "date": "2020.01.25", "title": "Извънредна среща на върха на ЕС на 20 февруари\nза бюджета"}
{"url": "https://www.24chasa.bg/novini/article/8112371", "text": "Само за два месеца военният министър Красимир Каракачанов стана тотален любимец на потребителите във фейсбук. Вече почти 60 дни зевзеците от социалната мрежа се вдъхновяват да пишат постове и да сглобяват колажи с патриота, обикновено със залепена към ръката му найлонова торбичка на известна търговска верига. Наречена \"каракачантичка\". Реклама, която пиарите и да искаха нарочно, нямаше да могат да постигнат. Въображението на народния гений се отприщи до такава степен, че вече е трудно да си спомним откъде тръгна шегата с полиетиленовото пликче. Като повод послужиха официални снимки от посещението на българска правителствена делегация в САЩ в края на ноември. На тях се вижда как премиерът Бойко Борисов и останалите министри слизат от самолета. Никой не носи багаж. Вицепремиерът Така министър Красимир Каракачанов веднага привлича погледите, превивайки се под тежестта на огромния си куфар, който влачи надолу по стълбичката в едната си ръка. В другата държеше закачалка за костюм. Първата закачка тръгна от самия факт, че си носи багажа и е обут с дънки, което не е изненада, тъй като се появява с тях дори когато приема парада и козирува. Но обяснението на пиарите му, че министърът не бил информиран, че ще има официално посрещане, и решил да не се преоблича, предизвика всевъзможни интерпретации на тема кой как си носи куфарите при официална делегация. Задължително придружени с пликче. Още неотшумял този случай, Каракачанов отново успя да покори фейсбук. И този път на международно ниво - правителствена делегация в Египет в средата на януари. Явно лидерът на ВМРО си беше направил изводи от случката в САЩ и никъде не се появи с куфари и закачалки в ръце, но стилът му отново стана център на вниманието. Може би за да избегне носенето на костюми в ръка, Каракачанов бе облякъл военна униформа на срещата с египетския министър на земеделието Мохамед Марзук ал Кусейр. Но беше пропуснал да си сложи куртката. Няма съмнение, че в Кайро е по-топло от София, но едва ли в тези зали за официални приеми няма климатици. Видът на патриота рязко контрастираше с този на стегнатия домакин и с премиера Бойко Борисов, които бяха в тъмни костюми и с вратовръзки. Никой не се запита какво е постигнала делегацията в Египет, а акцентът на визитата падна върху униформата на Красимир Каракачанов. Като обратен ефект фейсбук буквално се взриви, когато той реши да се обяснява, че са му я ушили по поръчка и че си я е платил сам. И вероятно се досети какво ще се случи, защото помоли да не му правят нови колажи: \"Радвам се, че социалните мрежи много се вълнуват. Само ги моля да не правят монтажи. Защото бяха направили един монтаж от Вашингтон, че слизам от самолета с плик от една марка супермаркети. Това го възприемам като закачка\". Реакцията на социалната мрежа беше безпощадна - потребителите на фейсбук развинтиха въображението си и забравиха за торбичките. Качиха го на Луната, \"седна\" на носа на потъващ кораб, изобразиха го като Сфинкс. Каракачанов очевидно си бе взел веднага бележка, защото няколко дни по-късно се появи облечен по всички правила на протокола - строг костюм и вратовръзка. Това стана на тържествената церемония за възстановяването на Висшето военновъздушно училище \"Георги Бенковски\" в Долна Митрополия. въпреки че може би точно определени негови запомнящи се изказвания и поведение са ключът за дългогодишното му пребиваване в политиката. Каракачанов обикновено обича да се хвали, че никога не е сменял партията си. Но забравя да добави, че тя често е избирала различни коалиции, ръководейки се от максимата на Ото фон Бисмарк, че политиката е изкуство да се приспособиш към обстоятелствата и да извлечеш полза от всеки, дори от този, който пречи. Вече почти 30 години от началото на демокрацията Красимир Каракачанов е в полезрението на обществото. Оглавява ВМРО в много възлов момент - през 1997 г., след като активистите на организацията са помогнали осезаемо за свалянето на Жан Виденов. Като награда формацията влиза в коалиция със СДС, а самият Каракачанов за първи път става депутат в парламента. По-късно след Иван Костов е бил в съюз с \"Гергьовден\" на Любен Дилов-син, с БЗНС-Народен съюз на Анастасия Мозер, със ССД на Стефан Софиянски, дори с БДЦ на Николай Бареков и Ковачки. Докато не идва и тримата правят “Обединени патриоти” преди три години. Подобно на тях министърът има няколко любими теми - ромите, Македония и военната служба. Преди една година той дълго се задържа в топновините заради изказването си, че \"циганите са станали изключително нагли\". Поводът за гнева му стана побой над военнослужещ от страна на двама роми в пловдивското село Войводиново. Скандалът се разрази, след като патриотът лично отиде на място и избухна срещу малцинството: \"Преди няколко дни набиха полицай, преди два дни бият военен. Това не може да продължава повече и търпимостта на българското общество се изчерпа.\" След тези думи сдружение \"Единство\" - Хасково, подаде Тя обаче не плаши никого от националистите. А Красимир Каракачанов минава за по-дипломатичен в сравнение с коалиционните си партньори Волен Сидеров и Валери Симеонов. И тримата знаят, че хората са много чувствителни към етническата тематика. Вероятно затова патриотите обикновено я използват предизборно, за да събират подкрепа за своите кандидати за депутати, кметове и съветници. Делата в антидискриминационната комисия само им помагат да сплотят симпатизантите си. Затова Красимир Каракачанов не се отказа от нападките си към ромите. Малко след побоя в село Войводиново под негово ръководство партията му изработи т.нар. от тях Концепция срещу циганизацията. А той я внесе за съгласуване във всички министерства. При всеки случай, в който имаше престъпление от страна на представител на малцинството, Каракачанов развяваше своята концепция и призоваваше правителството да я приеме. Но досега това не се е случило. Стоят си и вземат помощи. С фалшификации вземат още пари. Другите, които работят, си казват: \"Добре, за едните може, за другите не?\", заяви Каракачанов, когато през 2017 г. избухна кризата в Асеновград. Лидерът на ВМРО попадна и в друг етнически скандал заради свой служител, всял паника в ромските махали, че ще им се отнемат децата. Шефът на пресцентъра на Министерството на отбраната Александър Урумов отрече да е автор на слуха и обяви, че е жертва заради категоричната си позиция срещу Истанбулската конвенция и \"всякакъв род джендър политики\". Каквато и да е истината, не е лъжа, че Каракачанов и ВМРО винаги са се противопоставяли на приемането на конвенцията.  - четете", "date": "2020.01.25", "title": "\"168 часа\": Каракачанов - министърът, който покори фейсбук"}
{"url": "https://www.24chasa.bg/novini/article/8112870", "text": "Трийсет китайски предприятия произвеждат общо 8 милиона медицински маски на ден, взимайки предвид потребностите на населението на фона на разпространяването от новия коронавирус 2019-nCoV, предизвикващ пневмония, предаде ТАСС. Данните са на китайското министерството на промишлеността и информационните технологии, предава БТА. В Ухан - града, откъдето пламна болестта - вече са изпратени повече от 14 хиляди броя защитни облекла и над 110 хиляди чифта медицински ръкавици. За задоволяване на търсенето в града ще бъдат изпратени допълнително 3 милиона маски и 100 хиляди бройки защитно облекло, се казва в съобщението на министерството. То призовава фирмите за онлайн търговия да контролират цените и да не допускат спекулации. Министерството на търговията на Китай съобщи днес, че в Ухан и съседните райони има достатъчно големи запаси от стоки от първа необходимост. От около 300 пункта за производство близо до Ухан в града се изпращат хранителни стоки - яйца, риба, говеждо и свинско месо. По последни данни новата пневмония е взела 41 жертви, а заразените вече са 1372. 39 души, разболели се от пневмония, са били излекувани и изписани от болница.", "date": "2020.01.25", "title": "В Китай произвеждат по 8 млн. маски на ден заради епидемията"}
{"url": "https://www.24chasa.bg/novini/article/8112900", "text": "Двайсет и девет са вече загиналите при земетресението в Турция вчера, предаде ТАСС, като се позова на националната телевизия ТРТ. Тя съобщи още, че при труса в източната част на страната са били ранени 1466 души, предава БТА. Предишните данни бяха 22 загинали и 1243 пострадали. По информация на ТРТ изпод отломките на разрушени сгради са били спасени най-малко 43 човека.", "date": "2020.01.25", "title": "29 са вече загиналите при земетресението в Турция"}
{"url": "https://www.24chasa.bg/novini/article/8110970", "text": "9 февруари 1999 г. Бенгази. Десетки медици, сред които 23-ма българи, са арестувани от либийските власти. Няколко дни по-късно повечето са освободени, но в ареста остават медицинските сестри Валя Червеняшка, Кристияна Вълчева, Нася Ненова, Валентина Сиропуло и Снежана Димитрова, както и палестинският студент по медицина Ашраф ал Хаджудж. Година по-късно те са обвинени в умишлено заразяване на над 400 деца с вируса на ХИВ и причиняване на епидемия от СПИН с цел дестабилизация на джамахирията. Д-р Здравко Георгиев, съпруг на Кристияна Вълчева, отделно е обвинен за нелегално опериране с чужда валута. Той излежава повече от четиригодишната си присъда, оправдан е през декември 2006 г., но остава в Либия, докато не бива извоювано освобождаването на сестрите. Страната ни проспива тяхното задържане от властите, докато много други държави успяват да изтеглят по различни начини своите медици. Сънародниците ни изживяват осем кошмарни години на жестоки мъчения зад решетките и издадени по три смъртни присъди. Благодарение основно на посредничеството на президента на Франция Никола Саркози, на тогавашната му съпруга Сесилия Саркози и на еврокомисаря по външните отношения Бенита Фереро-Валднер се стига до освобождаването и завръщането им в България на 24 юли 2007 г. Невинността им се затвърди категорично, когато стана ясно, че децата са били инжектирани със заразена кръв от либийското разузнаване и командири на силови структури. През 2011 г. бившият министър на правосъдието в Либия Мустафа Абдел Джалил заяви в ефира на “Ал Джазира”, че за заразяването със СПИН е виновен Кадафи. Днес, 21 години от арестите и 13 от избавлението, медицинските сестри работят за пенсия и дори след такава. Някои от тях - на две места и в нощни смени. Не очакват реално възмездие за преживения ужас. Д-р Георгиев прекарва инсулт през 2018 г., но се възстановява добре благодарение на грижите на съпругата си Кристияна. Ашраф ал Хаджудж от години живее в Холандия заедно с втората си жена - преводачката Олга ал Хаджудж. Само преди три седмици Софийският градски съд осъди 12 либийски офицери да заплатят 500 000 лв. за неимуществени вреди, причинени на Валя Червеняшка. Съдебният състав прие за безспорно установено по делото, че тя е била изтезавана с цел изтръгване на самопризнания в периода 9 февруари 1999 - 24 юли 2007 г. Точно преди година Нася Ненова завоюва такава победа в съда cрeщу дeвeтимa от мъчитeлите си в Триполи, сред които и един генерал. Според решението за нея шефът на Главното следствено управление в Либия Харб Абер Дербал, полк. Джума Мишри и други 7 трябва да платят общо 500 хил. лв. на медицинската сестра за неимуществени вреди и 26 617 лв. за имуществени. Резултат няма. Теоретично един ден, когато Либия е демократична и правова държава, тези присъди биха могли да послужат на Червеняшка и Ненова като правен довод те да потърсят справедливост и чрез международни организации. Към днешна дата тези съдебни победи могат да се разглеждат само като морално възтържествуване. Кристияна Вълчева и Валентина Сиропуло по собствено желание прекратяват сами своите искове срещу лицата, които са ги изтезавали. Още през 2012 г. Гражданският съд в Хага пък постанови компенсация за Ашраф Джума Хаджудж в размер на 750 хил. евро за материални щети и 250 хил. евро за болки и страдания от представители на бившето либийското правителство. Пред “168 часа” сестрите бяха категорични, че тези дела нямат никакъв смисъл и те са наясно, че няма какво да очакват. Както и че няма цена, която да им върне изгубеното. “Първо - предстои обжалване за това дело. И второ, аз знам, че няма кой да ми плати тези пари. Там няма държава. Тези офицери сигурно не са и живи половината. Остава ми   заради това, че съм ги осъдила - коментира пред “168 часа” Валя Червеняшка. - Ашраф го направи още преди десет години, когато имаше държава, когато беше жив Кадафи, в международен съд... И какво, така си остана една виртуална присъда. Както и тази на Нася, както и моята. Хората чуват и четат за едни 500 000 и си мислят: “Ето, и тази спечели, тези забогатяха.” Никой не се сеща за оневиняването и че съм страдала осем години и половина. И днес имам болки по ставите, ходилата много ме болят. Но душевната рана винаги е била по-силна.” 13 години след като започва живота си отначало, Валя е пенсионирана, но все още работи като сестра в детското отделение в болницата в Бяла Слатина, където живее. Никога дори не се е замисляла да смени професията и да се преквалифицира. Сред тях и глава да те боли, и крак, всичко се оправя, когато се залепят за теб и те прегърнат. Като ме видят, и започват да викат: “Червеняшка, ние те чакаме.” Всяка болка отминава. Те си ме обичат и аз си ги обичам. Чувствам се добре - обяснява Валя. - Даже и да съжалявам за изгубеното, не мога да върна времето. Отписах ги онези години, особено след като написах книгата си “Записки от ада”. Все едно си отиде всичко от мен. Преди това често сънувах кошмари. Най-вече как един грамаден негър влиза и ме измъква от стаята. Много страшно. И много пъти се повтаряше този кошмар. Вече не сънувам. Преживяното ме направи по-силна, накара ме да обръщам внимание на малките неща. Преди имах всичко за даденост. Сега оценявам всичко. Днес вратите на цялата къща ми стоят отворени винаги, лампите постоянно светят. Тъмнината ме натоварва. Мъжът ми все повтаря: “Угаси, затвори.” Няма, не мога. Ето това ми е останало оттам. освен може би смърт на близък. От всичко има изход. Та даже и от нашите три смъртни присъди имаше”. Червеняшка си спомня, че определено е имала нужда от време, за да влезе в нормален ритъм сред завръщането си в България. Отначало се лутала, било трудно да пасне отново. Но с помощта на близките си успява и след шест месеца започва работа. В първите дни у нас медицинските сестри имат нужда да са една до друга - така както заедно са преминали през ада. “Естествено, че станалото ни сближи - казва Валя.- Как ще търсиш съчувствие от някой, който е далече от мъките и болките ти и от преживяното?! Когато се върнахме от Либия, първите дни бяхме в “Бояна” заедно. Дойдоха семействата ни, но ние все се търсехме една-друга да си кажем кой какво ни е казал, пък какво е станало. Няма да забравя как психолозите ни разказаха една притча: Трябвало един керван да премине през много лошо място. Времето било лошо, или друго затова никой не искал да го прекара. Само един шерп се съгласил, но казал на човека с кервана: “Аз ще те преведа, но ще ме слушаш и каквато кажа - изпълняваш”. Понеже нямал друг изход, човекът се съгласил. Тръгнали и след три дни пристигнали в подножието на града ли, на планината ли... Там седели още седем дни и чак на десетия влезли в града. И този с кервана попитал: “Чакай сега. Ние пристигнахме за три дни, а трябаше да чакаме тук още седем. Защо?” Шерпът му отвърнал: “Ние пристигнахме телом, трябваше да изчакаме душите да долупат (да ни настигнат). И тогава да влезем телом и духом.” И така психолозите казаха: “  Ще мине време, докато паснете отново.” После един следобед отидохме до манастира над Банкя - “Света Петка”. Аз, Нася и моята голяма дъщеря. Влязохме, запалихме свещи, седнахме. Почувствах, че все едно нещо падна от мен. Все едно ми пораснаха крила и ще полетя. И като излязохме навън, им признах какво съм почувствала и ги питах те какво са усетили. Нася ми каза: “Валя, днес е 40-ият ден, душата ти е долупала.” И наистина. Прибрах се в Бяла Слатина, започнах да правя зимнина, да работя, да идват приятелките, които не съм виждала от 10 години. Всичко започна оттам, откъдето е свършило. Днес съм щастлива, че съм сред семейството и децата си. Че съм на свобода най-вече. Спокойно ми е. Обичам да си решавам кръстословици на таблета, да чета книги. Да работа с мозъка, да не оглупявам.” Медицинските сестри продължават да се чуват, когато има поводи, но с времето все по-рядко. В София живеят близо една до друга. С Ашраф ал Хаджудж нямат връзка. Най-силно е приятелството между Кристияна Вълчева и Нася Ненова, които живеят през няколко етажа. Именно Кристияна е тази, която повдига духа на всички през най-трудните моменти зад решетките. “Тя беше луда оптимистка и все ни казваше: “Ние си отиваме, ние си отиваме.” А тая година, оная... - връща се назад Червеняшка. -  . През най-тежките моменти. Преди делата беше много напрегнато. Аз непрекъснато се карах на Нася: “Ти защо си признавала глупости?! Да знаеш, че смъртната присъда аз ще ти я изпълня”. После, като си дойдохме, й казах: “Нася, извинявай, никога не съм имала предвид нещо...” А тя ми отвърна: “Валя, не ти се сърдя, такива бяха условията.” Ненова седем години води делото, което спечели миналата година, но не пожела да го коментира по никакъв начин. Днес тя работи на две места. От октомври - и в МБАЛ “Сердика”. Кристияна сподели пред “168 часа”, че двете с Нася “Ние бяхме близки още в затвора и си останахме приятелки - разказва Вълчева. - Понякога си мисля, че за нея дори мога да направя повече неща, отколкото за собствената си сестра. Иначе относно делата - срамно е, че българската държава не поведе дело срещу Либия. Само така можехме да получим някакви нормални компенсации. А не ние да водим битки в съда срещу тези, които ни изтезаваха. Те никога няма да си платят. Сега само пак ще говорят хората, че сме станали милионерки, както преди години. На мен ми поискаха 15 000 лева, за да продължи моето дело. Отказах се. Преди година и нещо подписах документ и се отказах. Гавра. През всичките години дадохме много пари за воденето на тези дела - за такси, за документи... И то на целия ни хал. Днес всички работим. Дори тези, които се пенсионираха. На мен ми предстоят още 10-12 години да работя, ако съм жива. Догодина навършвам възрастта за пенсия, само че имам 24 години трудов стаж, тъй като първите осем, които съм ги работила в Либия, никъде не ми се зачитат. Пенсията на Здравко е 480 лв.” Най-лошото, което се случва на семейството след преживяното в Либия, е, че в края на 2018 г. д-р Георгиев получава инсулт. “Изправих го на крака на първия месец, буквално го научих да ходи - обяснява Кристияна. - Сега ходи бавно, но няма замятане и изкривяване. Много се грижих за него и до ден днешен е така. Ние винаги сме били сплотени, винаги сме се обичали много. Хубавото е, че и двамата минахме през ада и не е нужно нищо да си обясняваме и разказваме. Никога почти не говорим за това.  Дори когато гледа деца с някакви заболявания по телевизията, веднага сменя канала. И много се вълнува при всяко нещо, а после вдига кръвно и това не му се отразява добре. Пазя го от всякакви емоции. Даже наскоро внучето на моя приятелка се разболя тежко и аз 4-5 месеца пазих тайна от него. Накрая той, като разбра, се разстрои много. Гледам да го щадя колкото се може повече. Той е много, много, много ценен човек.” Още при арестта на Кристияна и останалите сестри на 9 февруари 1999 д-р Георгиев веднага хваща самолет за Бенгази, където е арестуван. По-късно е освободен в същия ден, в който жена му е осъдена на смърт. В онзи момент той се разплаква и отсича: ", "date": "2020.01.25", "title": "\"168 часа\": 21 г. след арестите в Либия сестрите работят на 2 места и в нощни смени"}
{"url": "https://www.24chasa.bg/novini/article/8111312", "text": "Властите в провинция Хубей в Централен Китай обявиха днес, че разширяват обхвата на мерките за ограничаване на разпространението на новия вирус, предаде Франс прес. Към 13-те града, които вече са под карантина в провинцията, са добавени още пет. По изчисления на АФП това означава, че изолирани от света вече са 56 милиона души. Мерките включват прекъсване на транспортните връзки до и от тези градове. Китайските власти съобщиха, че въвеждат национални мерки за откриване на новия вирус във влакове, автобуси и самолети, за да се спре разпространението му. На място ще има точки за преглед и всички пътници със симптоми на пневмония ще бъдат откарвани незабавно в медицински центрове, съобщи в комюнике Националната здравна комисия, цитирана от БТА. Армията изпрати вчера 450 военни лекари и друг медицински персонал в град Ухан, откъдето тръгна вирусът. Някои от тези медици имат опит в борбата с ебола, както и с Тежкия остър респираторен синдром (ТОРС) - щам, сходен с новия коронавирус. До момента смъртните случаи са 41, а заразените - към 1300. Здравните власти смятат 237 случая за критични. Повечето от починалите са били на възраст над 65 години или са имали и други заболявания. Американският президент Доналд Тръмп похвали усилията на Пекин да предотврати разпространяването на вируса. \"Китай работи много упорито за спиране на коронавируса. САЩ наистина оценяват неговите усилия и прозрачност. От името на американския народ искам да благодаря специално на президента Си\" Цзинпин, написа Тръмп в Туитър и изрази увереност, че \"всичко ще е наред\". Вчера САЩ потвърдиха втори случай на вируса на територията на страната.", "date": "2020.01.25", "title": "Китай разширява района на карантината\nзаради коронавируса"}
{"url": "https://www.24chasa.bg/novini/article/8111310", "text": "\"Ако неговият хазартен бизнес бъде засегнат по някакъв начин и той няма възможност да дава тези 2 милиона лева на месец, които казахме, че се дават, а той е воден от идеята, че иска да помогне на \"Левски\" - това беше заявено от него. Ако иска да спаси клуба и може да намери вариант да продължи да финансира \"Левски\" - с 1 милион, или с 200 000 лв, ако излезе и каже: момчета, нещата стоят по този начин, аз мога да направя това и това, тогава съм сигурен че цялата левскарска общност ще се мобилизира, ще посещаваме мачове, ще продължим да даваме своя дан за добруването на клуба, а г-н Божков ще има подкрепата на огромна маса хора, зад която ще може да застане и да каже: Внимавайте какво правите\", каза Хиндлиян. \"Трябва да надделее здравия разум. Привържениците на Левски сме темпераментни хора, но нека надделее здравия разум, да си помислим кои сме и какво зависи от нас\", каза още Хиндлиян.", "date": "2020.01.25", "title": "Шефът на фенклуба на \"Левски\": Трябва да надделее здравият разум"}
{"url": "https://www.24chasa.bg/novini/article/8111147", "text": "Ръст на производството на природен газ отбелязва Китай за 2019 г., сочат официални данни от Държавната комисия за развитие и реформи. Страната е добила общо 177,7 млрд. куб. метра от синьото гориво, което представлява ръст от 11,5% на годишна база, предава  . През 2018 г. производството на природен газ се е разширило със 7,5% и е било 161,02 млрд. куб. метра. В същото време вносът се е увеличил с 6,5% и е достигнал 132,2 млрд. куб. метра през миналата година. През миналата година явното потребление е било 306,7 млрд. куб. метра, с 9,4% повече от предходната 2018 г. Според прогнозите, през настоящата година то ще нарасне с нови 8,6% и ще очаква да достигне 330 млрд. куб. метра. Една от важните причини за това са усилията на Китай да се справи с въздушното замърсяване, посочиха от „Петро Чайна\", най-големият производител на нефт и природен газ в страната.", "date": "2020.01.25", "title": "Нараства потреблението на природен газ в Китай"}
{"url": "https://www.24chasa.bg/novini/article/8111372", "text": "Най-малко 17 са жертвите в окръг Елязъг и четири в съседния окръг Малатия, посочи службата. Тя отбеляза, че след първия трус са били регистрирани 228 вторични, като най-силните са бил с магнитуд 5,4 и 5,1, съобщава БТА. Най-малко осем души, включително две деца, са извадени живи изпод отломките в Елязъг, предаде ДПА, цитирайки телевизия \"Си Ен Ен Тюрк\". Разрушени са най-малко пет сгради в град Сивридже (близо до който е бил епицентърът) и 25 в Малатия. Стотици постройки са повредени или не са безопасни, посочва Асошиейтед прес, като се позовава на министъра на околната среда и градоустройството Мурат Курум. Според службата за бедствията и кризите 28 спасителни екипа работят денонощно на място. Над 1300 души от 39 окръга в Турция са изпратени там да окажат помощ.. Посолството ни в Анкара е в постоянен контакт с местните власти.", "date": "2020.01.25", "title": "21 са вече жертвите от земетресението в Турция, вижте кадри от бедствието (Снимки и видео)"}
{"url": "https://www.24chasa.bg/novini/article/8111363", "text": "Като уточни, че става дума за края на 2013 г., Кадиев добави: щетата от това е 500 000 лв. през 2014 г. Ако не бяхме направили това предложение и беше само предложението на Йордан Цонев, щетата за бюджета щеше да е 30 млн. лв., защото намаляваше данъка на останалия хазарт. В края на 2014 г. грешката беше поправена, каза Кадиев.", "date": "2020.01.25", "title": "Кадиев призна, че има грешка при таксите за хазарта"}
{"url": "https://www.24chasa.bg/novini/article/8111479", "text": "Дмитрий Михайлович Ярошенко и Александър Александрович Хватов са руските дипломати, които трябва да напуснат България, научи \"24 часа\" от свои източници в МВР.  В петък стана ясно, че двамата руски дипломати са били уличени, че са извършвали шпионска дейност в нашата страна, което е било установено от ДАНС.  Руският посланик Анатолий Макаров спешно е бил извикан в МВнР, за да му бъде връчена нотата за изгонване на двамата. От Външно дадоха срок от 48 часа, посланикът е обещал срокът да бъде спазен Справка в сайта на посолството на Русия у нас показва, че Дмитрий Михайлович Ярошенко е първи секретар, а най-вероятно Александър Хватов е служител в търговското представителство. Междувременно от британското посолство у нас са изразили своята подкрепа за предприетите от България действия. Тяхната позиция е, че Обединеното кралство подкрепя съществуващата проактивна позиция на България за противодействие на чужди зловредни действия, които подкопават нейния суверенитет. Обединеното кралство подкрепя предприетите действия от България да защити гражданите си, територията и националната сигурност.                                                                                                                                                                                      ", "date": "2020.01.25", "title": "Ярошенко и Хватов напускат руското посолство у нас до понеделник"}
{"url": "https://www.24chasa.bg/novini/article/8111741", "text": "Парламентарната комисия за надзор на разузнаването в Белгия проверява данни за външно проникване в националните разузнавателни служби, съобщават местни медии. Уточнява се, че се извършва проверка на около 20 случая, някои от които са свързани с Русия. Повечето от съмненията са за проникване във военното разузнаване, а останалата част - в контраразузнавателната служба, предаде БТА. Даден е за пример случай, в който белгийската прокуратура разследва връзките на сътрудник на военното разузнаване с жена от Сърбия, заподозряна, че е работила за Русия през 2016 година. Говорител на контраразузнаването е пояснил, че никога не може напълно да се изключи опасността от опити за външно проникване. Предприетите проверки са били потвърдени от представител на парламентарната надзорна комисия.", "date": "2020.01.25", "title": "Белгия проверява руски пробив в разузнавателните служби"}
{"url": "https://www.24chasa.bg/novini/article/8111754", "text": "Гръцкият премиер Криакос Мицотакис изрази подкрепа за турския президент Реджеп Тайип Ердоган и за турския народ във връзка с катастрофалното земетресение с магнитуд 6,8, разтърсило снощи източния окръг Елязъг, предаде ТАСС. Мицотакис написа в Туитър, че Гърция е готова да изпрати спасителни екипи в помощ на турските власти. Външният министър Никос Дендиас от своя страна разговаря по телефона с турския си колега Мевлют Чавушоглу и му засвидетелства \"солидарност и подкрепа от Атина\", съобщава БТА . По последни данни най-малко 21 са загиналите, а 1030 - ранените при вчерашното земетресение, съобщиха световните агенции, като се позоваха на турската правителствена служба за справяне с бедствия и кризи. Земетресението бе регистрирано в 20.55 часа местно време в окръг Елязъг, който има население около 400 000 души. Огнището на земетресението е било на дълбочина 10 км, а трусовете са били усетени в много съседни окръзи, както и в Израел, Ирак и Сирия, посочва ТАСС.", "date": "2020.01.25", "title": "Гърция готова да изпрати спасителни екипи в Турция заради земетресението"}
{"url": "https://www.24chasa.bg/novini/article/8111774", "text": "Иранската компания \"Петропарс\" (Petropars) ще разработва газовото находище Южен Парс след оттеглянето на френския енергиен гигант \"Тотал\" (Total) и на Китайската национална петролна корпорация (CNPC), съобщи иранският министър на петрола Биджан Зангане, цитиран от Ройтерс. \"Сега, с оттеглянето на другите две компании от договора, \"Петропарс\" изцяло е заел мястото им и разработката на първия участък от фаза 11 на Южен Парс е поверена на тази компания\", посочва Зангане, чието изказване е поместено на сайта на парламента, съобщава БТА. Офшорното находище, което Иран нарича Южен Парс, а Катар - Северно поле, се поделя от двете страни, припомня Ройтерс.", "date": "2020.01.25", "title": "Иранската \"Петропарс\" разработва газовото\nнаходище Южен Парс"}
{"url": "https://www.24chasa.bg/novini/article/8111792", "text": "Жителите на Перник излязоха на протест, този път - в центъра на София. Причината е водната криза в миньорския град, предаде  . Шествието ще тръгне от площад „Александър Първи“ към площад „Независимост“. Протестът е организиран от Инициативен комитет „Спаси Перник“. Посланието е \"Вода за Перник, вода за България!\". Облечени в жълти жилетки, жителите на Перник протестират пред сградата на Министерския съвет в София под наслов \"Сурва от Перник\". Заради водната криза в града беше отменен традиционният фестивал, който трябваше да се започне на 24 януари и да завърши утре - на 26 януари. Според перничани от самото начало на кризата не се оценява правилно отговорността на Министерство на регионалното развитие и благоустройството и затова те искат още оставки. Водният режим в Перник започна на 18 ноември миналата година. В комисията по инженерна инфраструктура на Столичния общински съвет в понеделник кметът на Перник Станислав Владимиров съобщи, че до две седмици язовир \"Студена\" ще достигне мъртвия си обем. Той информира, че загубите на вода в града са 75%. От следващата седмица започва ремонт на ВиК мрежата в Перник, като са осигурени средства, потвърди министърът на икономиката Емил Караниколов. След като правителството обяви план за решаване на кризата миналата събота, в четвъртък официално поиска от Столичния общински съвет да се използва водопреносната мрежа на София за да бъде насочена вода от язовир „Белмекен“ през язовир \"Бели Искър\" към Мало Бучино за Перник. Според концесионера „Софийска вода“ няма техническа пречка да бъде използвана водопреносната мрежа на София, като няма да се наложи повишаване на цената на водата за столичани. Във вторник се свиква извънредна сесия на Столичния общински съвет, на което ще се решава дали да се позволи да се ползва ВиК мрежата на града. Кметът Йорданка Фандъкова и общинските от ГЕРБ, БСП и Патриоти за София заявиха готовност да се помогне на перничани, стига да не бъде създадена криза с водата на София.", "date": "2020.01.25", "title": "Перничани на протест в София заради водната криза"}
{"url": "https://www.24chasa.bg/novini/article/8111813", "text": "Десетки фенове на футболния \"Ботев\" Пловдив пристигнаха в София, за да протестират пред посолството на Гърция на улица \"Сан Стефано\". Три автобуса и десетки автомобили потеглиха от Пловдив с намерение привържениците да изразят исканията си за справедливо разследване на смъртта на Тоско Бозаджийски, предаде \" \". Ултрас групата на \"канарчетата\" е побратимена с тази на другия солунски гранд - АЕК, а българските фенове са били нападнати в кафене в центъра на града. Семейството на 28-годишния Бозаджийски и приятелите му от агитката на \"Ботев\" настояват у нас да се проведе паралелно разследване с това на гръцките власи. След действията на разследващите в южната ни съседка стана ясно, че един от арестуваните за побоя е син на високопоставен полицай от отдела за борба с футболното хулиганство в Солун. Това е втори протест на феновете на \"Ботев\" след смъртта на Бозаджийски. ", "date": "2020.01.25", "title": "Фенове на \"Ботев\" на протест пред гръцкото посолство заради Тоско"}
{"url": "https://www.24chasa.bg/novini/article/8111841", "text": "Броят на жертвите на   достигна днес 22 души, а спасители търсят още 22 души, които се предполага, че са затрупани под развалините на срутени сгради, предаде Ройтерс. Земетресението разтърси окръг Елязъг, на около 550 километра източно от Анкара, и бе последвано от над 390 вторични труса, 12 от които с магнитуд над 4. Спасители спасиха рано сутринта трима души в Елязъг, прекарали 12 часа под развалините. Жена бе спасена 13 часа след земетресението, а друга - 15 часа след труса, припомня БТА. Министърът на вътрешните работи Сюлейман Сойлу, който е в Елязъг, каза, че 39 души са били извлечени от руините, но други 22 още са затрупани. Министърът на здравеопазването Фахреттин Коджа съобщи, че 128 ранени в момента получават медицинска помощ, а 234 от тях са на интензивно лечение, но не са в критично състояние. Той каза, че ако е необходимо, ще бъдат разкрити нови медицински центрове. Държавната телевизия ТРТ показа кадри с десетки работници, които копаят около полусрутена сграда в Елязъг. Прозорците на сградата са разбити, а балконите от поне четири етажа са паднали на земята. Екипи работиха цяла нощ, за да отстранят тухлите и мазилката от развалините в Елязъг, където температурата спадна през нощта до минус 8 градуса по Целзий.", "date": "2020.01.25", "title": "22-ма са загиналите от земетръса в Турция, търсят затрупани в развалините (Снимки)"}
{"url": "https://www.24chasa.bg/novini/article/8111872", "text": "В китайския град Ухан ще започне строеж на втора болница за лечение на пациенти с новия коронавирус, съобщи днес държавният в. \"Женмин Жибао\", цитиран от Ройтерс. Болницата ще разполага с 1300 легла и по план до две седмици трябва да е завършена. , припомня БТА. Властите в курортния град Саня на южния китайски остров Хайнан съобщиха днес, че са затворили всички туристически обекти в града, за да предотвратят разпространяване на коронавируса. По-рано днес столицата на едноименната провинция Хайнан - град Хайкоу - съобщи, че въвежда 14-дневно централизирано медицинско наблюдение на туристи от провинция Хубей, откъдето тръгна новия коронавирус. Град Саня е една от най-предпочитаните от туристи дестинация за отбелязване на Лунната нова година, посочва Ройтерс.", "date": "2020.01.25", "title": "Китайският град Ухан строи втора болница за пациенти с новия коронавирус"}
{"url": "https://www.24chasa.bg/novini/article/8111885", "text": "Около 26% от българските ученици изобщо не четат книги или четат много рядко. Данните са на Института за изследвания в образованието, базирани на изследването ПИЗА, предаде \" \". Близо 28% са учениците, които са посочили, че изобщо не четат за удоволствие. Почти една трета от анкетираните - 33%, посочват, че предпочитат да четат книги на хартиен носител. Броят на книгите за деца млади хора в една от най-големите столични книжарници е 10 000 и продължава да се увеличава с всяка година. Учениците търсят предимно училищна литература, приключенски романи с илюстрации, а тийнейджърите – фентъзи и младежки романи. Мотивацията за четене се определя от различни фактори. Сред основните са любопитство, конкуренция, признание и оценки, сочат данните на Института за изследвания в образованието. Разликата в четивната грамотност на учениците, които четат редовно художествена литература и тези, които не го правят, се равнява на двугодишно обучение в училище.", "date": "2020.01.25", "title": "Изследване: 26% от учениците ни изобщо не четат книги"}
{"url": "https://www.24chasa.bg/novini/article/8111897", "text": "Председателят на Европейския съвет Шарл Мишел, който снощи пристигна в Скопие, след като посети и Тирана, заяви, че присъствието му в Северна Македония няколко седмици след поемането на длъжността цели да покаже, че бъдещето и съдбата на тази страна са европейски, предаде агенция МИА. На пресконференция след среща с президента Стево Пендаровски Мишел каза, че на срещата на върха на ЕС през март ще предложи на колегите си стратегия, базирана на три точки, съобщава БТА. Първо, да се договори реформата и модернизирането на процеса на разширяване. Второ, да се реши въпросът за започване на преговори със Северна Македония и Албания. И трето, ЕС да приеме стратегия за инвестиции и растеж на западните Балкани. Стево Пендаровски от своя страна изтъкна, че членството в ЕС е стратегическа цел на Северна Македония, независимо че през октомври миналата година тя получи неприятни вести за евроинтеграцията и въпреки че надеждите й, основаващи се на недвусмислени изявления и обещания от страна на европейските институции, се оказаха излъгани. Надеждите на Албания и съседката й Северна Македония да започнат преговори за присъединяване към ЕС миналата година бяха блокирани от френския президент Еманюел Макрон през октомври, когато той поиска реформиране на процеса за приемане на нови страни в 28-членния съюз.", "date": "2020.01.25", "title": "Шарл Мишел в Скопие: Бъдещето на Северна Македония e европейско"}
{"url": "https://www.24chasa.bg/novini/article/8111013", "text": "Преходното правителство на Боливия скъса дипломатическите отношения с Куба, която смята Хавана за \"постоянно враждебно настроена\" към Богота, предаде ДПА. Боливия има консервативно правителство от ноември, когато заместник-председателката на Сената Янине Анес се обяви за държавен глава. Преди това съпътствани от насилие улични протести принудиха левия президент и съюзник на Куба Ево Моралес да замине в изгнание. И.д. външен министър Йерко Нунес разкритикува туит от кубинския му колега Бруно Родригес, който вчера обвини Анес, че е извършила преврат и че раболепничи на САЩ, съобщава БТА \"Кубинското правителство системно вреди на двустранните отношения, които се опират на взаимно уважение и ненамеса във вътрешните дела\", каза Нунес на пресконференция. Той разкритикува \"направените неотдавна недопустими коментари на външния министър Бруно Родригес и постоянната враждебност и нападки на Куба към конституционното правителство на Боливия\". Правителството на Анес вече прекъсна отношенията си с управляваната от левичари Венецуела. Боливийците ще избират нов президент и правителство на 3 май. Временната президентка на Боливия Янине Анес заяви вчера, че ще се кандидатира за президент на предстоящите в страната президентски избори, предаде Ройтерс. Бившата сенаторка обяви кандидатурата си в Ла Пас, въпреки че по-рано бе заявила, че няма да участва в изборната надпревара. Анес зае президентския пост в Боливия след отстраняването от властта на бившия боливийски президент Ево Моралес. Анес, на 52 години, бивша телевизионна водеща и юристка, епламенен критик на Ево Моралес. Бившият боливийски президент разкритикува правителството на Анес за това, че прекомерно използва военна сила и накърнява правата на туземното население. Моралес, който бе първият в историята на Боливия президент представител на туземната общност, живее понастоящем в Аржентина. Той подаде оставка на 10 ноември миналата година.", "date": "2020.01.25", "title": "Боливия къса дипломатическите си отношения\nс Куба"}
{"url": "https://www.24chasa.bg/novini/article/8111026", "text": "Хиляди жители на Венеция ще трябва да се евакуират временно заради неизбухнала бомба от Втората световна война, която бе открита там, предаде ДПА. Градската управа каза, че трафикът по въздух и вода ще бъде преустановен на 2 февруари, така че 220-килограмовата бомба да може да бъде обезвредена. Въздушното пространство над града също ще бъде временно затворено по време на операцията по обезвреждането. Бомбата бе открита близо до промишленото пристанище Маргера, което е далеч от историческия център на града. По време на обезвреждането на бомбата обаче историческият център на Венеция ще бъде отцепен от континенталната част на града, допълва БТА. Двете части са свързвани или по море с корабчета или чрез Моста на Свободата, по който преминават колите, влаковете, автобусите и трамваите. Заради обезвреждането на 2 февруари в 5 ч. по Гринуич около 3500 души ще напуснат временно домовете. Къмпинг и шест хотела също ще бъдат засегнати.", "date": "2020.01.25", "title": "Евакуират хиляди от Венеция заради\nбомба от Втората световна война"}
{"url": "https://www.24chasa.bg/novini/article/8111039", "text": "Франция потвърди три случая на появилия се в китайския град Ухан коронавирус, предаде Ройтерс. Двама от заразените са в болница в Париж, а третият - в Бордо, Югозападна Франция. Френската министърка на здравеопазването Анес Бюзен заяви вчера на пресконференция, че властите потвърждават два случая на коронавирус във Франция. В отделно изявление министерството на здравеопазването съобщи за трети случай. Третият заразен е роднина на един от първите двама заболели от вируса, допълва БТА. По-рано благотворителната организация СОС Медсан заяви, че е полагала медицински грижи за един от заразените - пациент от китайски произход, който е проявил симптомите на треската и който е заявил, че е бил в контакт с хора от Ухан. Бюзен заяви, че 48-годишният пациент се е завърнал във Франция преди два дни след пътуване в Китай, което е включвало и посещение на Ухан. Пациентът е изолиран, за да няма контакт с външния свят. Той е в добро състояние, заяви министърката. Повечето случаи на заразяване с вируса засега са в Китай, където властите наложиха строги ограничения на пътуването и на обществените събирания.", "date": "2020.01.25", "title": "Франция потвърди 3-ти случай на китайския коронавирус"}
{"url": "https://www.24chasa.bg/novini/article/8111052", "text": "Най-малко 19 души са загинали при  , предаде ТАСС. Агенцията се позовава на изявление от днес на турския министър на здравеопазването Фахреттин Коджа. При земетресението са ранени над 770 души. \"Загубихме 19 сънародници. Ранените са 221 в Малатия и 551 в Елязъг\", каза Коджа, цитиран от Анадолската агенция. Според едни източници продължителността на земетресението е била 30 секунди, а според други - около 40 секунди. То е разлюляло и съседните на Елазъг области Малатия, Диарбекир,Сивас. Според източниците трусът е разлюлял обширна територия с десетки селища - от Източна Анадола до Черноморската област. Усетено е било и в Истанбул, а също така и в други страни, сред които Ирак,Сирия и Израел. Епицентърът на труса е бил в селището Сиверек, на около 6 км под земята. След първия трус са последвали 35 вторични трусове, най-силният от които с магнитуд 5,1 по Рихтер. Според директора на обсерваторията Кандилли проф.д-р Халук Йозенер земетресението е било по източноанадолския разлом. По последни данни няма пострадали български граждани от смъртоносното земетресение в Турция, съобщиха от пресцентъра на Министерството на външните работи. ", "date": "2020.01.25", "title": "19 са жертвите от земетресението в Турция - няма пострадали българи (Снимки)"}
{"url": "https://www.24chasa.bg/novini/article/8111084", "text": "Петнадесет души са починали от коронавируса в китайската провинция Хубей, предаде Франс прес. Агенцията се позовава на съобщение от днес на китайските власти. Така общият брой на починалите от вируса е вече 41 души. Китайските власти започнаха голяма операция по поставяне на 13 града в Хубей под карантина, за да попречат на разпространението на вируса, припомня БТА. Китайските власти заявиха, че броят на заразените с вируса е 1287 души, предаде Ройтерс, като се позова на изявление от днес на китайската Национална комисия по здравеопазването. Четиристотин и петдесет лекари от китайската армия пристигнаха късно снощи със самолет в град Ухан, откъдето започна разпространението на коронавируса, предаде Франс прес. Франс прес се позова на информация от днес на китайската информационна агенция Синхуа. Част от лекарите имат опит в борбата с еболата и Тежкия остър респираторен синдром (ТОРС). Почти всички жертви на новия вирус са в Ухан, провинция Хубей. Вирусът се разпространи в други азиатски страни, Франция и Съединените щати. С надеждата да спрат разпространението на вируса комунистическите власти на Китай поставиха Ухан, който е с 11 милиона жители, под карантина. Никой няма право да излиза от града. Други общини в региона взеха същото решение, като под карантина сега се намират общо над 40 милиона души.", "date": "2020.01.25", "title": "41 станаха жертвите на коронавируса в Китай"}
{"url": "https://www.24chasa.bg/novini/article/8111101", "text": "Британският премиер Борис Джонсън обмисля да използва заплахата за високи мита като лост в търговските преговори с ЕС, Съединените щати и други страни след Брекзит, предаде Ройтерс, като се позова на материал от днес на в. \"Таймс\". Джонсън и министрите му са обсъдили на заседание тази седмица използването на митата като лост за ускоряване на търговските преговори, пише \"Таймс\". Според британското издание може да се стигне до мита от 30 процента върху някои видове френско сирене и от 10 процента върху германските автомобили. Британските министри обмислят да превърнат в свой приоритет преговорите с Япония, Съединените щати, Австралия и Нова Зеландия, предаде БТА. Борис Джонсън ще оповести плана си за преговори през първата седмица на следващия месец, отбелязва в. \"Таймс\". Американският финансов министър Стивън Мнучин заяви вчера, че Съединените щати искат да сключат търговско споразумение с Великобритания тази година. Очаква се Великобритания да напусне Европейския съюз на 31 януари.", "date": "2020.01.25", "title": "Англия може да използва заплахата за високи мита в преговорите след Брекзит"}
{"url": "https://www.24chasa.bg/novini/article/8111122", "text": "Премиерът Борисов изразява надежда, че навременните и професионални действия на спасителните екипи и медицинските служби ще помогнат за спасяването на хора от засегнатите сгради. Министър-председателят Бойко Борисов пожелава бързо възстановяване на всички пострадали от земетресението.", "date": "2020.01.25", "title": "Борисов изпрати съболезнователна телеграма до Ердоган заради земетресението"}
{"url": "https://www.24chasa.bg/novini/article/8108577", "text": "Само един от трима от пациентите, на които се препоръчва да спрат цигарите веднага, включително и тези с инфаркт, го правят. Данните сподели проф. Борислав Георгиев, ръководител на клиниката по кардиология в Националната Кардиологична Болница. С всяка изпушена цигара рискът от сърдечно-съдови болести се увеличева от 2 до 4 пъти, показват проучванията. Въпреки медицинските препоръки и сериозната заплаха част от хората не могат да кажа „Не“ на вредния навик. „Ние препоръчваме на пациента да спре да пуши, но за съжаление включително болните с инфаркт не повече от 30-40% спират цигарите. Другите не могат да спрат. В последните 15-20 години виждаме, че сърдечно болните пушачи не спират и тук вече е мястото,може би алтернативата“, каза в интервю за БНР проф. Георгиев.  Американският Център за контрол и превенция на заболяванията (CDC) установи, че една от причините за кризата с електронните цигари в САЩ, която взе 57 жертви и вкара над 2000 души в болница, се дължи на поръчвана по интернет течност за електронни цигари. В последния си доклад от декември 2019 г. здравните власти посочват , че това сапродуктите с марка Dank Vapes, които съдържат една от съставките на марихуаната – Тетрахидроканабинол. „Анализи показват, че се касае за изолирани случаи“, казва и проф. Георги Момеков, председател на Българското научно дружество по фармация и преподавател в катедра Фармакология, фармакотерапия и токсикология в Медицинския университет в София. „Можете да си представите какъв е пазарът на електронни цигари в една страна с популация около 300 млн. души и страшно много пушачи. След 10 г. история на употреба на подобни продукти, изведнъж в последната година се заговори за това. Да, там има и смъртни случаи, но в други страни, в които има пак огромен пазар, няма нито един регистриран случай, просто защото регулацията на тези продукти е крайно сериозна“, обяснява и проф. Момеков, който коментира данните от американския доклад пред БНР. Освен съдържанието на масла с Тетрахидроканабинол в състава на течността, което не е било обявено, като помощно вещество е използван и Токоферил ацетат, както и Витамин Е. „Различно е да пием Витамин Е или да се мажем с крем, който го съдържа – тогава е полезно. Но когато през едно устройство за вапоризиране той попадне в белия дроб, той става на капки, а заболяването прилича на пневномия, но не е“, обяснява още проф. Момеков. От доклада става ясно, че в пробите от заболелите и починалите от мистериозната белодробна болест има изолиран и течен парафин, който се е намирал в течността. „Всичко това е неспецифично за белите дробове. Подобни течности са произведени от малко производители, и то не от сериозните, а по-скоро от неща, които хората купуват на улицата или по интернет.“, твърдят експертите. По отношение на предлаганите устройства с нагряване на тютюн като бездимни алтернативи в България и намаления им риск спрямо цигарите професорът коментира така: „Първо трябва да сме наясно със следното – един пушач, който е пушил дълго време, има множествени рискове – от ХОББ, канцерогенеза, сърдечно-съдови рискове. Когато спре да пуши, тези рискове не изчезват, като все едно да скочиш от един небостъргач и рискът изведнъж да стане нула. Подобно на един триъгълник, рискът се покачва с пушенето и когато спреш цигарите, рискът започва плавно да намалява.“ Ако пушачът премине на бездимна алтернатива, като устройствата за нагряване на тютюн, рискът ще намалява доста по-плавно, отколко ако спре напълно да употребява продукти с никотин. „Но все пак ние ще имаме редукция на риска, защото рискът от тютюнопушенето е функция на химическите нокси, които се съдържат в тютюневия дим. Когато ние ги елиминираме, в някои случаи, или ги намалим драстично, това означава, че ние ще редуцираме рисковете. Никой не е казал, че тези продукти са полезни и не трябва тази дума да се използва, по-скоро ние сме убедени на този етап, че те са по-малко вредни, и то не само за пушача. Пак казвам – тук е важно, че се намалява пасивното пушене. Защото знам, че има пушачи, които колкото и да обичат децата си, те са агресивни, те пушат навсякъде. Ако тези хора преминат на алтернативен продукт, ще има ползи и за бъдещето“, допълни проф. Момеков в БНР. Цялото интервю можете да чуете тук: ", "date": "2020.01.25", "title": "Само 1 от 3-ма души с инфаркт спира да пуши"}
{"url": "https://www.24chasa.bg/novini/article/8111118", "text": "Австралия обяви днес за първия случай на дошлия от Китай коронавирус на своя територия, предаде Ройтерс. Заразеният е в щата Виктория. Той е около 50-годишен китайски гражданин, пристигнал в Австралия от китайския град Гуанчжоу на 19 януари, заяви министърката на здравеопазването на Виктория Джени Микакос. \"Важно е да се отбележи, че няма причина за паника сред обществеността. Пациентът е изолиран и за него се полагат медицински грижи\", изтъкна Микакос, цитиран от БТА. Пациентът е в стабилно и не особено сериозно състояние, заяви Анджи Боун, представителка на здравните власти на Виктория. Броят на смъртните случаи, всички от които в Китай, достигна днес 41 души. Заразените по целия свят са над 1300. Повечето от болните са в китайския град Ухан, откъдето започна да се разпространява вирусът. Вирусът създаде безпокойство, но около него все още има много неизвестни, като например колко точно опасен е и колко лесно може да се предава от човек на човек, отбелязва Ройтерс. Австралийските власти призоваха австралийците да не посещават китайската провинция Хубей заради наложените от китайските власти строги правила за пътуване. Малайзия също обяви днес за първите три случая на новия коронавирус на своя територия Тримата заразени са роднини на 66-годишен мъж, за когото сингапурските здравни власти са потвърдили, че е болен от вируса.", "date": "2020.01.25", "title": "Австралия и Малайзия с първи случаи на китайския коронавирус"}
{"url": "https://www.24chasa.bg/novini/article/8111158", "text": "Посолството на САЩ приветства предприетите напоследък действия на българското правителство за защита на независимостта и суверенитета на страната срещу злонамерено влияние, включително съобщението от 24 януари за експулсирането на двама служители в руското посолство за шпионаж и това от 23 януари за повдигнати обвинения за опит за предумишлено убийство срещу трима руски граждани. Това съобщиха от американското посолство у нас. \"Подкрепяме дългосрочните усилия на институциите, участващи в разследването и в разкриването на нарушения на българското законодателство. България е силен съюзник в НАТО и партньор в рамките на ЕС и има неотменимо право да определя собственото си бъдеще\". Посолството на САЩ в София обръща внимание на появилите се наскоро убедителни сведения за поредица от злонамерени действия от страна на представители на руското правителство на българска територия, които доведоха до експулсирането на трима служители в руското посолство и отнемането на визите на други двама по подозрения в шпионаж в последните четири месеца. \"Правителството на България представи доказателства за подпомагани от Русия злонамерени дейности, осъществявани на територията на България в продължение на години. Както българските следователи обясняват в прессъобщение от декември 2019 г., неколцина от руските агенти, отговорни за случая с отравянията в България, са били замесени в други злонамерени дейности в Европа\", пишат още от посолството.", "date": "2020.01.25", "title": "САЩ приветстват експулсирането на руските дипломати"}
{"url": "https://www.24chasa.bg/novini/article/8111192", "text": "Евродепутатите от Движението за права и свободи участваха в поредица от срещи по теми от ключово значение за България с Председателя на политическа група „Обнови Европа“, съобщиха от пресофиса на евродепутата Илхан Кючюк. Дачиан Чолош, Председател на третата по големина група в Европейския парламент – либерално-центристкото формирование, чиито членове са евродепутатите от ДПС – Илхан Кючюк, Искра Михайлова и Атидже Алиева-Вели, посети България по покана на Председателя на Движението за права и свободи – Мустафа Карадайъ. По време на визитата бяха проведени срещи със заместник-председателя на Народното събрание, др. Нигяр Джафер, с ръководството и с парламентарната група на ДПС. В работната част от програмата, евродепутатите от ДПС и Председателя на„Обнови Европа“ взеха участие в дискусия по въпросите на общата селскостопанска политика и в среща с представители на местната власт. Дачиан Чолош, който е бивш министър на земеделието, министър-председател на Румъния и Комисар по земеделието посочи, че ясно разбира важността на отрасъла за развитието на България и осигуряването на чиста храна и чиста среда, в унисон с приоритетите на ДПС, и че именно за това инструментите за европейско финансиране трябва да се използват в пълнота и ефективно. Политическа група „Обнови Европа“ поставя акцент в работата си върху необходимостта от реформи, институционални промени, активното включване на гражданите и намирането на европейски решения на европейските проблеми, като отстоява, че за намиране на отговори на предизвикателствата пред гражданите са нужни обновление и реформи,неотменно стъпвайки върху европейските принципи. “Приоритетите на ДПС са приоритети на ЕС. Те са основни за групата „Обнови Европа“. Изключително активна е и делегацията на ДПС, като тримата евродепутати работят по основни за Европейския парламент теми, затова очаквам още по-засилени контакти между Обнови Европа и ДПС през този мандат.“, подчерта Чолош. „Това е първото посещение в България на Председателя на политическата ни група в Европейския парламент. Това, че то се случва на толкова ранен етап от началото на новия мандат ясно показва ангажимента на европейските ни партньори в подкрепа на либералното развитие на България, в подкрепа на промяната в нея, на устойчивото земеделие и развитие на малките населени места. Не случайно ангажиментът на „Обнови Европа“ е „да променим Европа, именно защото вярваме в нейното бъдеще“ –Движението за права отстоява същата позиция и за Европа и за България“, изтъкна Илхан Кючюк като ръководител на делегацията на ДПС в ЕП. „Посещението на Председателя на „Обнови Европа“ в България и неговите срещи с ДПС са в много важен момент за ЕС и за страната ни. ЕС предлага нова стратегия за идващите 10 години, Зелен курс, което предполага дълбоки и обхващащи всички сектори промени. ДПС настоява и предлага качествени и ефективни реформи за ускорено развитие в страната, в контекста на общата стратегия на ЕС“– посочи Искра Михайлова, която е един от Заместник-председателите на група „Обнови Европа“ в ЕП. „За Движението за права и свободи подкрепата на българските земеделски производители и селски общини е от особена важност. Ние трябва да гарантираме развитието на тези региони и гражданите живеещи в тях,затова и ще продължим да насочваме вниманието в Брюксел към значимостта на общата селскостопанска политика и ще работим за ясни правила и повече възможности. Радва ме това, че срещаме разбиране и подкрепа от ръководството на политическата ни група в ЕП“, коментира евродепутатът Атидже Алиева-Вели, член на Комисията по Земеделие и развитие на селските райони.", "date": "2020.01.25", "title": "Евродепутатите от ДПС – на срещи в София с председателя на „Обнови Европа“"}
{"url": "https://www.24chasa.bg/novini/article/8111208", "text": "Вицепремиерът и министър на външните работи Екатерина Захариева се свърза със своя турски колега Мевлют Чавушоглу, за да изрази съболезнования към близките на загиналите при опустошителното земетресение и да изрази надежда за бързо възстановяване на ранените. Тя предложи и българската държава да помогне при нужда. Министър Чавушоглу благодари за солидарността на българското правителство и българския народ. Министър Захариева изпрати и телеграма до министър Чавушоглу: \"С дълбока загриженост научих новината за земетресението в Източна Турция, довело до човешки жертви. Бих искала да изкажа своите най-искрени съболезнования, както към близките и роднините на загиналите, така към целия турски народ\", пише тя.", "date": "2020.01.25", "title": "Захариева със съболезнования до Чавушоглу заради земетресението в Турция"}
{"url": "https://www.24chasa.bg/novini/article/8111220", "text": "Законът за горивата влиза в сила днес след повече от година на протести и спорове по основни текстове, предаде  . Народното събрание го гласува окончателно с всичките промени, договорени от правителството и браншовите организации. Консенсус бе постигнат трудно, но с очакванията да гарантира конкуренцията на пазара, ограничаването на сивия сектор и увеличаването на постъпленията в бюджета. Бензиностации и складове за горива ще бъдат запечатвани за две години, ако продават контрабандно гориво, а цистерните, които го превозват, ще бъдат спирани от движение за една година. Земеделските производители излизат от обхвата на закона, но подлежат на санкция, ако осъществяват търговия с горива, без да са регистрирани за дейността. Броят на изискванията в наличност на бутилки за пропан бутан се намалява от десет хиляди на хиляда, намалява се и прагът за регистрация на фирмите и изискваните банкови гаранции, които ще зависят от годишния оборот, коментира Иван Касилски от Асоциацията на търговците на горива. \"Ние направихме един закон, който, първо, да е удобен за държавата и държавната хазна и второ, да има конкуренция в България. Да има една нормална среда за работа, да има един баланс между държавата и бизнеса, който го постигнахме\", добави той.", "date": "2020.01.25", "title": "Влиза в сила Законът за горивата"}
{"url": "https://www.24chasa.bg/novini/article/8111142", "text": "Китайският сектор за производство на софтуер и информационни технологии разчита все повече на технологичните иновации, показва проучване на Министерството на индустрията и информационните технологии, предаде  . Индексът за цялостното развитие на сектора продължава да нараства през последните години, като през 2019 г. неговата стойност е била с 8.6 пункта повече от предходната 2018 г. Най-голяма принос за това обаче има подиндекса за технологичните иновации, който се е увеличил с 52.6 пункта, дърпайки нагоре ръста в сектора. Общите приходи на софтуерния сектор са били 6,46 трилиона юана (931 милиарда долара) за първите 11 месеца на 2019 г. или ръст от 15,5% на годишна база, показват още данните на министерството.", "date": "2020.01.25", "title": "Технологичните иновации са двигател на китайския софтуерен и ИТ сектор"}
{"url": "https://www.24chasa.bg/novini/article/8111234", "text": "Високи нива на замърсяване са регистрирани в много райони на страната тази сутрин. Към 4 сутринта 11 града в страната са с концентрации на фини прахови частици над нормите, предаде \" \". В петък вечерта в столичния квартал \"Христо Ботев\" имаше висока концентрация на серен диоксид. Най-тежко се дишаше между 19 и 21 часа, когато уредите удариха 387 ?g/куб.м (при норма от 350). Серният диоксид обикновено се отделя при горене на битови отпадъци. Особено чувствителни към него са болните от бронхиална астма. Ефектите върху човешкото здраве са нарушения надишането, белодробни заболявания, нарушение на имунната защита на белия дроб.", "date": "2020.01.25", "title": "11 града у нас с мръсен въздух"}
{"url": "https://www.24chasa.bg/novini/article/8111248", "text": "Лидерът на \"Атака\" и бивш депутат Волен Сидеров коментира предстоящия вот на недоверие, който ще бъде гласуван следващата седмица. По думите му БСП не предлага ясна алтернатива на управлението, съобщава  . Сидеров коментира, че вотът е предизвестен и правителството няма да падне. \"БСП искат вот, за който не са подготвени всъщност. Той не е първият, той е четвъртият вот, доколкото си спомням, за това правителство. Имаше за корупция, имаше за здравеопазване, за сигурност, сега е за водата\", обясни лидерът на \"Атака\". Според него ГЕРБ са си \"подготвили нещата. \"Няма да паднат с или без нашите гласове\", обобщи Волен Сидеров.", "date": "2020.01.25", "title": "Сидеров: БСП искат вот, за който не са подготвени"}
{"url": "https://www.24chasa.bg/novini/article/8110467", "text": "Французин е новият най-богат човек в света, обяви сп. “Форбс” преди седмица. Бернар Арно, собственик на световния лидер в лукса - компанията “Луи Вюитон Мое Енеси”, изпревари шефа на “Амазон” Джеф Безос с колосалното състояние 117 млрд. долара, срещу $ 115,6 млрд. за Безос. Първото му място по имане обаче изтрая само 3 дни. Играта на борсовите индекси бързо го върна на втора позиция, след като богатството му намаля с $ 3,7 млрд. Виновник за това се оказа новият китайски вирус. Той предизвика забрани и страх от пътувания по време на китайската Нова година, когато хората пазаруват много луксозни стоки, каквито произвежда империята на французина. През декември Арно пак излезе на първо място, но само за часове. 2019 г. бе една от най-успешните за него. След дълги преговори той придоби “черешката на тортата” на своята империя - легендарната бижутерийна компания “Тифани”. Даде за нея 16,2 млрд. долара, което превърна сделката в най-крупната в историята на бизнесконгломерата му. Вероятно благодарение именно на тази придобивка 70-годишният бизнесмен започна да претендира за първенството сред най-богатите в света. Само преди 9 години - през 2011 г., Арно притежаваше “едва” 22 млрд. долара. Неслучайно френската преса без задръжки го нарича “ненаситен”. “Винаги съм искал да съм №1”, заяви в края на миналата година богаташът пред в. “Файненшъл таймс”. Роден на 5 март 1949 г. в индустриалния северен град Рубе в семейство на инженер и учителка по пиано, Бернар Арно е можел да стане виртуозен пианист, но семейният бизнес предопределя съдбата му. Баща му Жан е инженер и собственик на малка, но просперираща строителна компания, която изгражда апартаменти и обществени сгради. Майка му пък го учи да свири на пиано и той достига нивото на концертиращ изпълнител, но този му талант си остава само хоби. И днес богаташът се усамотява, за да посвири на роял - така се разтоварва. Музиката го свързва с втората му жена, която също е пианистка. Завършвайки престижната Политехника, Арно започва да работи за баща си, после става негов съдружник и накрая - само 4 г. след като излиза от университета, поема семейния бизнес Начело на “Фере-Савинел” младият бизнесмен се заема с нововъведения и реорганизация. Той убеждава баща си да продаде строителния бизнес за 40 млн. франка и да се занимава с недвижими имоти. Компанията се преименува на “Феринел” и започва да изкупува собственост по морето. През 1981 г., когато президент става социалистът Франсоа Митеран, Бернар Арно решава, че условията не са подходящи за развитие на бизнеса и сменя Франция със САЩ. Там овладява изкуството на изкупуването на закъсали компании, окрупняването или разпродаването им на парче и превръщането на компании пред фалит в проспериращи предприятия. Разбира също каква огромна привлекателна сила притежават луксозните модни марки. Арно обича да разказва как веднъж, като се возел на такси в Ню Йорк, попитал шофьора какво знае за Франция. “Не знаеше името на президента, но се сети за “Диор”, спомня си милиардерът Затова, когато се връща в родината през 1984 г., погледът му се насочва към почти банкрутиралия текстилен концерн “Бусак”, под чиято шапка има няколко предприятия. Но истинският диамант в короната е контролният пакет акции на модната къща “Кристиан Диор” (без парфюмите, които се отделят през 1970 г.). Арно купува концерна са символичния 1 франк, като убеждава правителството, че няма да съкрати нито едно работно място. Освобождавайки се от всичко освен от емблематичната модна компания, за пет години предприемачът превръща затъналия в дългове консорциум в силно печеливш на борсата актив, който през 1987 г. струва 8 млрд. франка. А правителството безпомощно наблюдава как, въвеждайки безмилостния англосаксонски модел, Арно уволнява 8000 работници. Оттук нататък започва неспирният му възход в света на лукса, който го превръща в негов неоспорим владетел. Арно успява постепенно да изкупи 43% от акциите на “Луи Вюитон Мое Енеси” (LVMH) - компанията, създадена от сливането на “Мое Енеси”, производител на елитното шампанско “Мое е Шандон”, и групата “Луи Вюитон”, към която влиза модна къща “Живанши”. Според злите езици бизнесакулата успява да се възползва от вътрешните конфликти между двамата дотогавашни собственици на групата, за да стане неин собственик през 1989 г. За 11 г. Бернар Арно увеличава 15 пъти стойността на LVME. Амбициите му не спират дотук. Той подкрепя Кристиан Лакроа да създаде собствена модна къща, купува полека-лека марките “Селин”, “Герлен”, “Фенди”, “Берлути”, “Кензо”, част от “Ермес”, бижутерийната компания “Булгари”, компанията за часовници “Таг Хоер”, веригата луксозни парфюми “Сефора”, както и легендарния парижки магазин “Самаритен”. Така империята му набъбва със 75 прочути марки, сред които 25 модни къщи с дълга история. В началото на 2018 г. Арно затвърди контрола си върху “Кристиан Диор”, като изкупи миноритарните дялове за 13 млрд. долара. Когато го наричат “кашмирен вълк”, “дискретен хищник” или “ангел унищожител”, той спокойно отвръща, че не очаква от конкурентите си да говорят добри неща за него. През 2012 г. заради обявения от новоизбрания френски президент Франсоа Оланд данък богати от 80% Бернар Арно опитва безуспешно да получи белгийско гражданство. “Всичките си данъци съм плащал във Франция”, казва днес милиардерът. Въпреки този опит за данъчна миграция той поддържа добри отношения с Оланд, който открива фондацията на LVMH за изкуства през 2014 г. Кум е на бившия десен президент Никола Саркози и втората му жена Сесилия. По време на кандидатпрезидентската кампания през 2017 г. подкрепи Еманюел Макрон. През октомври м.г. пък откри лично завод за луксозни чанти на LVME в Тексас, а президентът Тръмп уважи церемонията Френският бизнесмен има два брака. От първия са дъщеря му Делфин и синът му Антоан, които активно участват в семейния бизнес. Съвсем наскоро Антоан узакони дългогодишната си връзка с руския топмодел Наталия Водянова, от която има две деца. От втория си брак, сключен през 1991 г. с канадската пианистка Елен Мерсие, милиардерът има трима синове, като само най-малкият - Жан, все още не работи за баща си. Магнатът е и известен колекционер на произведения на изкуството. След пожара в катедралата “Нотр Дам” семейството му обяви дарение от 200 млн. долара. Летните ваканции прекарва в имението си в Сен Тропе или на 101-метровата си яхта, а зимата - на частния си остров на Бахамите. Семейството притежава няколко замъка и къщи в Ню Йорк, Маями и Сен-Барт. Макар всеки от замъците да е оборудван със специална изба, най-богатият в света предпочита да пие вода. Формата си 70-годишният магнат със стоманеносини очи, който е висок 185 см, поддържа с тенис и езда. Според сина му Антоан няма намерение да изпуска юздите на империята до смъртта си. ", "date": "2020.01.25", "title": "Французин 3 дни бе най-богат в света, китайският вирус го детронира"}
{"url": "https://www.24chasa.bg/novini/article/8111912", "text": "Главният администратор на Хонконг Кари Лам обяви днес извънредно положение и мерки за ограничаване на връзките на града с континентален Китай заради новия коронавирус, предаде Ройтерс. Училищата, които сега са във ваканция заради Лунната нова година, ще останат затворени до 17 февруари. Полетите от и до Ухан, откъдето тръгна заразата, ще бъдат спрени, както и движението на високоскоростните влакове. Незабавно се отменят и всички официални посещения до континенталната част на Китай, както и официалните чествания на Лунната нова година, посочи Кари Лам, цитирана от БТА. Местните здравни власти потвърдиха пет случая на заразени с коронавируса. Още 122-ма души се лекуват по подозрения, че са заразени. Япония потвърди трети случай на заразата - трийсетина годишна жена, живееща в Ухан и пристигнала в Япония на 18 януари, уточни министерството на здравеопазването. В Австралия заболелите са вече четирима в два различни града. Представител на здравните власти отбеляза, че се очакват още случаи на заболяването, тъй като Австралия е популярна дестинация за китайски туристи. Китайските медици разполагат с няколко вида лекарствени препарати за лечението на пневмонията, предизвикана от коронавируса от нов тип, съобщава ТАСС. По думите на Чжун Наншан, един от водещите китайски специалисти по инфекциозни заболявания, тези утвърдени медикаменти ще бъдат използвани в клиничната терапия. Но ефективността на действието им ще изисква допълнително наблюдение. Чжун Наншан, който е ръководител на Държавния комитет по въпросите на здравеопазването изтъкна, че Китай предприема активни мерки за предотвратяване на разпространението на епидемията. Според него ситуацията не трябва да се възприема лекомислено, тъй като няма гаранция, че коронавирусът 2019-nCoV няма да получи по-силно разпространение.", "date": "2020.01.25", "title": "Хонконг обяви извънредно положение заради китайския коронавирус"}
{"url": "https://www.24chasa.bg/novini/article/8111929", "text": "Държавният глава Румен Радев изразява съболезнования на своя турски колега президента Реджеп Тайип Ердоган по повод  , при което загинаха много хора и бяха причинени големи материални щети. Това съобщиха от прессекретариата на държавния глава.  В този труден момент България е съпричастна с трагедията на своите съседи и е готова да окаже подкрепа за преодоляване на последиците от земетресението, е позицията на държавния глава. Президентът Радев изразява съболезнования към семействата и близките на загиналите, както и надежда за бързото възстановяване на пострадалите при природното бедствие.", "date": "2020.01.25", "title": "Радев изрази съболезнования на Ердоган заради земетресението в Турция"}
{"url": "https://www.24chasa.bg/novini/article/8111957", "text": "Стотици отровени риби изхвърли река Марица. За това сигнализира кметът на община Стамболийски Георги Мараджиев във фейсбук. \"Още в 8 часа тази сутрин бях уведомен за проблема и въпреки че съм в чужбина, предприех мерки, за да бъдат уведомени всички институции. Това е голям проблем. След проверка от страна на полицията и РИОСВ вече е установено, че замърсителите не са на територията на Стамболийски\", пише Мараджиев. Изхвърлената риба е на бента до реката и е в землището на община \"Родопи\", но след като се разбрало, че и в с. Три водици има мъртва риба, територията на търсене на замърсителя е разширена. Предполага се, че е в Пазарджишко. \"Разпоредил съм на заместника ми Любомир Марков да следи ситуацията. Той е от рано на място заедно с полицията и ще остане там, колкото е необходимо. Обходил е целия терен. Към момента на мястото има и общинска охрана, за да не започнат хората да събират рибата и да решат, че е годна за ядене\", уточнява Мараджиев. Той е разговарял с директора на Изпълнителната агенция по рибарство и аквакултури Галин Николов, за да го информира за взетите мерки. Сигнализиран е и началникът на полицията в Стамболийски гл. инспектор Ангел Керпиев. Кметът на Триводици от своя страна също следи населението да не прибира отровената риба.Според Мараджиев до няколко часа виновникът, който е някъде в Пазарджишка област, ще бъде открит.", "date": "2020.01.25", "title": "Стотици отровени риби плуват в Марица, търсят виновника"}
{"url": "https://www.24chasa.bg/novini/article/8111984", "text": "Науката ни позволява да осъзнаем света около нас, но и самите ние да бъдем създатели. Затова образованието в сферата на науката, технологиите, инженерството и математиката, или както го наричаме още STEM образование, ще играе все по-голяма роля. Това заяви българският еврокомисар за иновациите, научните изследвания, образованието, културата и младежта Мария Габриел при откриването на Националния научно-образователен фестивал „Намереното поколение“, съобщиха от  .Събитието събра на едно място преподаватели и ученици от цяла България, ръководителите на олимпийските ни отбори, учени от Българската академия на науките, университетски преподаватели, професионалисти и организации, които съвместно работят за превръщането на образованието от базирано на теория в практическо. \"От общите ни усилия заедно с учители, ментори, научни изследователи и индустрия зависи да свържем Европейското научноизследователство пространство с Европейското пространство на образование, за да изградим нова Стратегия на знанието\", каза още тя.   За насърчаване на STEM образованието, Европейската комисия и държавите членки предприемат редица мерки. Ключови сред тях са STEM Коалицията на националните STEM платформи, в която членува и България, както и програма „Еразъм+“, ориентирана към инициативи за насърчаване на иновативни и интердисциплинарни подходи на преподаване. На европейско равнище се изпълнява инициативата „Нощ на европейските изследователи“, която показва човешкото лице на науката и може да насърчи младите хора да изберат научна кариера. \"Учителите са тези, които посяват зрънцата на любопитството. Но от нас зависи те да покълнат и да се превърнат в постижения. Продължавайте да имате широко отворени очи за знания\", допълни тя. \"Продължавайте чрез практиката и образованието да сбъдвате мечтите си. Във време на нови технологии като изкуствен интелект, виртуална реалност и роботика, науката може да ви даде шанс да откриете още повече за света. Вие можете да бъдете следващите новатори и изследователи, които да ни помогнат да се справим с днешните и утрешните глобални предизвикателства.“, насърчи младите таланти Мария Габриел. По думите й с повече инициативи като Националния научно-образователен фестивал „Намереното поколение“ децата могат да разберат, че науката не е нещо абстрактно, а шанс за реализация.", "date": "2020.01.25", "title": "Мария Габриел: Свързването на образованието с науката играе все по-голяма роля"}
{"url": "https://www.24chasa.bg/novini/article/8112010", "text": "Потенциално опасен астероид с диаметър от 440 до 990 метра се приближава до Земята, съобщи сайтът на НАСА. Космическото тяло е обозначено с числото 163373 и на 15 февруари ще се доближи по своя път на минимално разстояние до нашата планета. То ще бъде 15 пъти по-голямо от дистанцията между Земята и Луната, предава БТА. Астероидът е бил открит през 1995 година. Той се отнася към групата на \"Аполоните\", като неговата траектория се пресича с орбитата на Земята. Поради тази причина е причислен към списъка на потенциално опасните. Следващия път астероидът 163373 ще прелети край нашата планета през 2075 година.", "date": "2020.01.25", "title": "НАСА: Потенциално опасен астероид наближава  Земята"}
{"url": "https://www.24chasa.bg/novini/article/8112047", "text": "Президентът Румен Радев се срещна днес на „Дондуков“ 2 с управляващия директор и председател на Изпълнителния съвет на МВФ Кристалина Георгиева. Това съобщиха от прессекретариата на държавния глава.  Политиките на България в областта на икономиката и образованието бяха сред акцентите на срещата, като беше подчертана необходимостта от насърчаване на конкурентоспособността като фактор за икономически растеж.", "date": "2020.01.25", "title": "Румен Радев и Кристалина Георгиева обсъдиха науката и образованието"}
{"url": "https://www.24chasa.bg/novini/article/8112067", "text": "С 163 гласа \"за\" и 121 \"против\" гръцкият парламент прие вчера промени в избирателната система на страната, съобщи АНА-МПА. С промените се връща бонусът за политическата сила, спечелила най-много гласове на изборите. Бонусът беше отменен през 2016 г., когато беше приета простата пропорционална избирателна система. С новата избирателна система, ако първата политическа сила спечели поне 25 процента от валидните гласове, ще получи бонус от 20 депутатски места, а останалите 280 ще бъдат разпределени пропорционално на гласовете. За всеки 0,5 процентни пункта над 25 процента първата партия ще получава един допълнителен депутат. Максимален бонус от 50 места ще се получава за 40 и повече процента от гласовете, предава БТА. Правителственият законопроект обаче не получи необходимите 200 гласа, за да влезе в сила за следващите парламентарни избори. Затова те ще се проведат по сегашната проста пропорционална избирателна система, а бонусът ще се прилага за изборите след тях. Всички опозиционни сили, с изключение на крайнодясното Гръцко решение, гласуваха против промените в избирателната система.", "date": "2020.01.25", "title": "Гърция прие промени в избирателната си система"}
{"url": "https://www.24chasa.bg/novini/article/8112080", "text": "Най-малко осем души бяха ранени днес, след като иракските сили за сигурност откриха огън по протестиращи в центъра на Багдад, предадоха Ройтерс и Асошиейтед прес. Сблъсъци избухнаха, когато властите започнаха да отстраняват бетонни прегради близо до площад \"Тахрир\" и на един от мостовете над река Тигър в иракската столица. Нападението беше извършено няколко часа след  , съобщава БТА. Полицията е арестувала най-малко 16 протестиращи в южния град Басра при акция за разчистване на окупиран от демонстранти площад тази нощ, информира Ройтерс. Силите на реда разположиха свои служители, за да попречат на протестиращите да се съберат отново. Според някои активисти присъствието на последователи на Садр е предпазвало от силите за сигурност демонстрантите, които от четири месеца се събират на ключови места в Багдад. Без тази закрила мнозина от движението сега се опасяват от най-лошото, отбелязва АП. Садр написа снощи в Туитър, че \"ще се опита да не се намесва в действията на протестиращите, нито отрицателно, нито положително, така че те да направляват съдбата на Ирак\".", "date": "2020.01.25", "title": "8 ранени при полицейска стрелба срещу протестиращи в Багдад"}
{"url": "https://www.24chasa.bg/novini/article/8112106", "text": "Появата на първите унисекс тоалетни в Словения предизвика идеологическа и политическа полемика, а специално внимание привлече премахването на класическите писоари във факултета по политически науки в Люблянския университет, съобщава агенция Хина. Сред обществеността се появиха коментари, че това е \"левичарска провокация\" и модно налагане на така наречената \"джендър идеология\" в образователната система. Други пък смятат, че това е положително явление в духа на съвременните ценности, съобщават словенските медии. \"Имаме много транссексуални хора, които се чувстват застрашени в класическите тоалетни, защото търпят нападки заради различността си. Живеем в 21 век и желаем такива хора да се чувстват сигурни, това е най-малкото, което можем да направим\", каза за портала Siol.net деканът на факултета Моника Голоб, цитирана от БТА. \"Ако искаме да бъдем прогресивни, трябва да гарантираме на по-голям брой хора да се чувстват удобно и това е крачка напред в тази посока\", коментира за словенските медии Нина Пеич, директор на Института за равенство на половете. Съвсем друго мнение за унисекс тоалетните имат консервативните портали и организации. Порталът Домовина попита дали махането на писоарите в елитно образователно заведение, в което са учили много словенски политици, не е \"символична кастрация\" на мъжкия род и имитация на модните тенденции в чужбина. \"Не става дума за тоалетни, а за идеология, която все по-агресивно прониква в нашето общество, изнудвано от ЛГБТИ общността. Агресивно малцинство налага своите виждания и начин на живот на цялото общество\", посочва Домовина.", "date": "2020.01.25", "title": "Словения въведе унисекс тоалетни - консерваторите възмутени"}
{"url": "https://www.24chasa.bg/novini/article/8112119", "text": "", "date": "2020.01.25", "title": "Десетки автомобили горят в хасковска автоморга"}
{"url": "https://www.24chasa.bg/novini/article/8112138", "text": "Иранският военнослужещ, който свали украинския самолет, е арестуван, и в момента е в затвора. Това съобщи иранският министър на външните работи Мохамед Джавад Зариф в интервю за германското списание Spiegel, предава РИА Новости. В отговор на въпрос защо на иранските власти са били необходими три дни, в които да признаят вината си за свалянето на украинския самолет, Зариф заявява: \"Това беше трудна ситуация в сложно време\". \"На други виновници им е отнемало много повече време. Преди почти 32 години САЩ свалиха ирански пътнически самолет. Към днешна дата те все още не са се извинили официално. Американският войник, отговорен за това, че самолетът е бил свален, дори е получил медал. Докато иранският, който свали украинския самолет, сега е в затвора\", казва още Зариф, цитиран от  . Министърът отбелязва, че хората имат право да негодуват че информацията за катастрофата не е оповестена, но подчерта, че правителството не е виновно за това. \"Самият аз научих причините за трагедията два дни по-късно, когато военните служители „стигнаха до окончателното заключение, че това е станало в резултат на човешка грешка“. Иран вече е поканил украинската компания-собственик на самолета, и Boeing да участват в международното разследване на трагедията. \"Ние сме отворени за участието на други страни. Провеждаме разследване в съответствие с международните изисквания\", казва още Зариф. Boeing 737 на Международната авиокомпания Украйна бе свален от иранска ракета на 8 януари, няколко минути след началото на полета. На борда му бяха 176 души: 167 пътници от Иран, Украйна, Канада, Германия, Швеция и Афганистан и девет членове на екипажа. Всички загинаха. Отначало иранските авиационни власти нарекоха причината за инцидента \"техническа неизправност\", но три дни по-късно военните признаха, че самолетът е бил свален от силите на противовъздушната отбрана по погрешка, след като служител е предположил, че самолетът е американска ракета. „Боингът“ е летял в непосредствена близост до важно военно съоръжение на Иран, а военните в страната, които чакаха САЩ да отговорят на нападението върху американските бази в Ирак, го приемат за вражески, а не за пътнически.", "date": "2020.01.25", "title": "Арестуваха военнослужещия, виновен за свалянето на самолета в Иран"}
{"url": "https://www.24chasa.bg/novini/article/8112135", "text": "Малък свръхлек самолет е паднал в гориста местност при опит за кацане на частна летателна площадка в землището на село Бъзън. Пострадали са двама души, предаде БТА. От полицията обясниха, че сигналът е подаден малко след 13.00 часа. На място са изпратени две линейки, екип на полицията и на противопожарната служба. От Спешна помощ обясниха, че няма опасност за живота на пострадалите. Единият, който е на 52 години, е получил травма на главата и комоцио, а другият - на 41 години, е със счупена ръка. Те са откарани в русенска болница. Собственикът на летището Делян Диков коментира, че вероятната причина за инцидента е силният страничен вятър и пилотска грешка. Той каза още, че екипажът не го е уведомил, че самолетът ще каца на летището. По думите на Диков досега други инциденти не е имало в района. Той обясни, че произшествието ще се разследва от специализирано звено към Министерството на транспорта. От звеното за разследване на авиационни произшествия потвърдиха за \"24 часа\", че силният страничен вятър при приземяване е обърнал самолета. Разследването на инцидента ще започне утре, ще се искат справки от метеорологичната служба за силата на вятъра, за да се   прецени при 450 кг самолет, трябвало ли е да лети.                                                                                                                                                                                                                                                                                                                                 ", "date": "2020.01.25", "title": "Страничен вятър е обърнал свръхлек самолет при кацане в Русенско (Oбновена)"}
{"url": "https://www.24chasa.bg/novini/article/8112157", "text": "Нормална реакция на хората е този протест. Нормално е да са гневни - аз и друг път съм го казвал. Изправени сме пред огромно изпитание. Изпитание, което трябва да го изтърпим по болезнен начин. Нормално е хората да задават въпроси. Това каза за „ “ кметът на Перник Станислав Владимиров по повод  . Относно , Станислав Владимиров коментира, че това е било единственото спасение за Перник. „Имаме вода за няколко месеца, така че тази връзка ще даде глътка въздух и възможност язовир „Студена“ да се пълни по-бързо“, посочи Владимиров.", "date": "2020.01.25", "title": "Кметът на Перник за протеста: Нормално е хората да са гневни"}
{"url": "https://www.24chasa.bg/novini/article/8112166", "text": "Пловдивските огнеборци за минути загасиха пожар, пламнал в 7:40 ч. тази сутрин в къща в кв.\"Кючук Париж\" под тепетата. Екипът на РДПБЗН е изпратен на сигнал за дим от къща на ул. „Г. Кондолов\" в Пловдив, предаде \" \" . В резултат на бързите действия пожарникарите са загасили навреме пламъците, обхванали много малка площ - около квадратен метър, в една от стаите. В помещението обаче е открито безжизненото тяло на 81-годишна жена. ?Предстои да бъде изяснена причината за настъпилата смърт, но се предполага, че не е в резултат на пожара. При първоначалния оглед е установено, че запалването е възникнало от печка на твърдо гориво.", "date": "2020.01.25", "title": "81-годишна загина при пожар в Пловдив"}
{"url": "https://www.24chasa.bg/novini/article/8112181", "text": "Геолози установиха произхода на т.нар. бавни земетресения - уникален вид земетресения, открити преди 20 години, съобщи ЮПИ. Бавните земетресения, които са с продължителност няколко дни или месеца, не са свързани с големи сеизмични вълни и не отключват цунами. До тези едва доловими на повърхността трусове в намиращи се на голяма дълбочина земни пластове се стига, когато една тектонска плоча се подпъхне под друга в зона на субдукция, предава БТА. Учени от университета на Отава в Канада се поинтересували защо бавните земетресения са толкова различни от регистрираните близо до повърхността. \"Изследването ни предоставя безпрецедентни доказателства, че бавните земетресения са свързани с динамични флуидни процеси на границата между тектонски плочи\", заяви ръководителят на екипа Джереми Гослин. Като използвали технология за получаване на изображения, сходна с ултразвуковата, учените изследвали геоложки структури около зони на субдукция, където се регистрират бавни земетресения. Били преценени също уникалните свойства на видове скали край тези разломи. Експертът по геофизика Паскал Оде от същия университет по-рано откри връзка между бавните заметресения и разломите с особено високо налягане на флуидите. \"Скалите на подобна дълбочина са наситени с флуиди - поясни Оде. - На дълбочина 40 километра налягането върху скалите е много голямо и обикновено води до изхвърляне на флуиди както при изтискване на гъба. Налягането на флуидите достига много високи стойности, а това намалява якостта на скалите и генерира бавни земетресения.\" Специалисти по-рано предположиха, че с внезапни промени в налягането на флуидите може да се обясни отключването на бавни земетресения, но досега липсваха доказателства в подкрепа на тази теория.", "date": "2020.01.25", "title": "Геолози установиха какво подклажда\nбавните земетресения"}
{"url": "https://www.24chasa.bg/novini/article/8112186", "text": "Турското министерство на външните работи заяви, че е готово да активира всички канали за диалог с Гърция за разрешаване на споровете помежду им, съобщава гръцкият ежедневник \"Катимерини\". \"Турция е готова да възстанови всички канали за диалог с Гърция, включително проучвателните разговори, и е подготвена да открие нов път за диалог за Източното Средиземноморие\", се казва в съобщението. Както съобщава кипърската информационна агенция, според турското министерство основните проблеми между Турция и Гърция са пет: споровете за териториалните води и континенталния шелф, демилитаризацията на (гръцките) острови в източната част на Егейско море, юридическия статут на някои географски формации, въздушното пространство и действията по издирване и спасяване\", предава БТА. \"Бихме искали да обсъдим въпроса за нарушаването на демилитаризирания статут на егейските острови заедно с други спорове в Егейско море с цел разрешаването им чрез диалог. За тази цел не изключваме никое средство за мирно уреждане, договорено взаимно и от двете страни, включително и Международния съд\", заявява турското министерство на външните работи. По-рано тази седмица гръцкият премиер Кириакос Мицотакис прикани Турция двете страни да решат спора си за морските пространства в Международния съд на ООН в Хага.", "date": "2020.01.25", "title": "\"Катимерини\": Турция е готова да възстанови  диалога с Гърция"}
{"url": "https://www.24chasa.bg/novini/article/8112203", "text": "Министерството на външните работи в Москва разглежда експулсирането на руски дипломати от София като неприятелска и провокационна стъпка. Ведомството предупреждава българските власти за евентуални ответни мерки. Това се казва в разпространен днес коментар на руското външно министерство, предаде ТАСС. \"На 24 януари българските власти взеха решение да изгонят от страната дипломат от Посолството и служител от Търговското представителство на Руската федерация в България. Не бяха представени никакви ясни и убедителни доказателства, обосноваващи това решение\", заявява министерството в текста, качен на сайта му, предава БТА. \"Преценяваме тази стъпка на официална София като открито неприятелска и провокационна, рязко противоречаща на конструктивния, традиционно изпълнен с взаимно уважение характер на руско-българските отношения. Запазваме си правото да вземем ответни мерки\", се посочва в коментара. Българската прокуратура изпрати на Министерството на външните работи писма относно двама руски граждани, които са събирали информация, представляваща държавна тайна, с цел издаването й на чужда държава или чужда организация - престъпление по чл. 104, ал. 1 от НК, съобщи вчера пресцентърът на МВнР. Досъдебните производства срещу руските граждани са прекратени, тъй като те се ползват с дипломатически имунитет. В рамките на своята компетентност МВнР обяви с ноти за \"персона нон грата\" един руски дипломат, а за \"неприемлив\" - член на техническия персонал на руското посолство в София. Руският посланик Анатолий Макаров бе повикан в МВнР, за да получи нотите. На двамата бе даден срок от 48 часа за напускане на страната.", "date": "2020.01.25", "title": "Москва: Експулсирането на дипломатите ни от София е неприятелска стъпка"}
{"url": "https://www.24chasa.bg/novini/article/8112935", "text": "Пентагонът призна, че при иранските удари срещу военни бази на САЩ в Ирак от по-рано този месец са пострадали 34-ма американски войници. От Пентагона съобщават, че войниците са с мозъчни травми, част от тях са настанени за лечение в Германия, а други са върнати в САЩ, предава  . Така се оказва, че броят на ранените американци е много по-голям от първоначалните твърдения на Доналд Тръмп и висши офицери, че иранските удари не са постигнали търсения от Техеран ефект.", "date": "2020.01.25", "title": "САЩ признаха, че техни войници са пострадали при иранските удари по Ирак"}
{"url": "https://www.24chasa.bg/novini/article/8112769", "text": "Лекари в Ухан припадат от изтощение, а пациенти лежат по коридорите в претъпканите с паникьосани хора болници и агонизират. Някои от медиците ходели с памперси за възрастни, защото нямат време да отидат дори до тоалетната, освен това защитните им костюми се повреждат лесно при събличане, пише в. “Дейли мейл”. Първи лекар почина от смъртоносния вирус в Китай, който вече умори 41 души и разболя над 1300. Стотици хиляди са заразени, въпреки че властите изолираха 14 големи града. Над 46 млн. китайци останаха в пълна изолация от света и посрещнаха Нова година с пусти улици, летища и гари. От понеделник китайските туроператори спират всички групови пътувания в страната и чужбина. САЩ пък взеха решение да евакуират всичките си граждани от Ухан. Властите там строят ускорено втора болница, за да посрещнат разрастващата се зараза. Хората панически изкупуват продуктите в супермаркетите. Запасяват се с храна, защото не знаят какво ги чака. Стига се и до бой, разказа пред “Дойче веле” Гайоз Цуцунашвили, който е лектор към Германската служба за академичен обмен и е преподавател в Ухан. Вирусът се настани и в Европа. Франция потвърди за три случая на заразени, като двама от тях са в болница в Париж, а един в Бордо.", "date": "2020.01.25", "title": "Претоварени лекари в Ухан си слагат памперси, нямат време дори за тоалетна (Обзор)"}
