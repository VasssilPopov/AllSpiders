{"url": "https://www.24chasa.bg/novini/article/6584424", "text": "Депутатите не отпуснаха 1, 130 млн. лв. за ремонта на патриаршеската катедрала „Св. Александър Невски“ и Зографския манастир, ПГ на ДПС напусна залата, предава „Фокус“. Народните представители подложиха на прегласуване отпуснатите във вчерашния ден 1,130 млн. лв. за ремонт на патриаршеската катедрала „Св. Александър Невски“ и Зографския манастир в Света гора, тъй като те не бяха отразени в рамката на бюджета, която беше гласувана преди това. „За“ текста гласуваха 82 народни представители, „против“ – 12 и „въздържали се“ – 104, с което той бе отхвърлен. Преди прегласуването се проведе председателски съвет на Народното събрание и извънредно заседание на Бюджетна комисия по казуса.", "date": "2017.11.30", "title": "Не отпуснаха 1, 130 млн. лв. за ремонта на катедралата „Св. Александър Невски“ и Зографския манастир"}
{"url": "https://www.24chasa.bg/novini/article/6584413", "text": "Политиката на американския президент Доналд Тръмп в Персийския залив е опасна и погрешна, заяви днес иранският министър на външните работи Мохамад Джавад Зариф, цитиран от Ройтерс и БТА. В изказване на конференция в Рим той подчерта, че натискът от страна на Вашингтон само е затвърдил решимостта на Техеран. Зариф разкритикува Тръмп, че иска предоговаряне на споразумението от 2015 г. за иранската ядрена програма. Той постави под въпрос и американската реакция на кризата между Катар и негови съседи. \"Имаме проблеми с политиките от страна на Вашингтон. Според мен тези политики са крайно опасни, импулсивни и не се базират на реалността\", каза иранският външен министър. Зариф отбеляза, че Тръмп не разбира естеството на ядреното споразумение и се опитва да разубеди чуждестранните инвеститори да правят бизнес в Иран. Въпреки извиването на ръце обаче все повече европейски компании идват при нас, каза той. Зариф оглавяваше иранския екип в преговорите за ядреното споразумение и се сблъска с критицизма на хардлайнерите в страната си по условията на сделката. Той увери в Рим, че през изминалата година това несъгласие е изчезнало. \"Натискът от страна на САЩ всъщност доведе до повече солидарност вътре в Иран. Нападките към мен днес са много по-малко, отколкото преди избирането на Тръмп, така че съм му благодарен\", посочи Зариф. Иран е важен фактор в Близкия изток и възнамерява да остане такъв, тъй като там той си е у дома, изтъкна външният министър пред участниците в конференцията, цитиран от Франс прес. Запитан за изтеглянето на Иран от някои държави, като Сирия например, Зариф заяви, че страната му е там по покана на сирийските власти. \"Целта на американското правителство е да изгони Иран от Сирия\", каза Зариф. Той увери, че Иран, от своя страна, не се опитва да изключва регионалните фактори, Саудитска Арабия, или Обединените арабски емирства, или Египет, тъй като всички държави в района трябва да работят заедно. \"Това е нашият регион, това е Персийският, а не Мексиканският залив\", подчерта иранският външен министър.", "date": "2017.11.30", "title": "Иран: Политиката на Тръмп в Персийския\nзалив е импулсивна и опасна"}
{"url": "https://www.24chasa.bg/novini/article/6584338", "text": "Бунтовните „Хути“ са изстреляли балистична ракета в четвъртък и тя е попаднала в целта си – военен обект на Саудитска Арабия. Това се случи само няколко часа, след като лидерът на шиитската групировка Абдулмалик ал Хути заплаши Рияд с ответни действия, ако той не прекрати блокадата срещу Йемен, предава Франс прес, цитирана от БТА. „Потвърждаваме, че изстреляна от нас балистична ракета е попаднала в целта си, на територията на Саудитска Арабия“, съобщиха от телевизионния канал „Ал Масира“, който е притежание на бунтовниците. Както Агенция „Фокус“ вече информира, по-рано лидерът на „хутите“ Абдулмалик ал Хути предупреди Саудитска Арабия „да не удължава блокадата“, наложена на Йемен след друг ракетен пуск на бунтовниците, осъществен на 4 ноември. Тогава саудитските военни успяха да свалят балистичната ракета преди тя да достигне до целта си – международното летище на Рияд.", "date": "2017.11.30", "title": "Бунтовници от Йемен са изстреляли балистична ракета срещу Саудитска Арабия"}
{"url": "https://www.24chasa.bg/novini/article/6584228", "text": "Считано от момента на сключването на договор за продажба на “Техноимпекс” на 13 януари 1999 г. - почти 18 г., за сделката с външнотърговското предприятие не са правени никакви проверки. Това е написал главният прокурор Сотир Цацаров до депутата от ГЕРБ Десислава Атанасова на нейно запитване по темата, съобщи тя в парламента. която е имала акции и е участвала в приватизацията на “Техноимпекс”, че раздържавяването на това дружество е било три пъти проверявано от прокуратурата. Всъщност това не се е случвало никога. Атанасова показа писмения отговор на Цацаров и прочете дословно от него: “Не са подавани сигнали, не са извършени проверки и не са образувани досъдебни производства относно приватизационната сделка. Не са установени преписки или досъдебни производства, касаещи придобиване на акции от “Техноимпекс 98” АД от страна на Корнелия Петрова Нинова.” Корнелия Нинова, която е на форум на ПЕС в Португалия, не коментира вчера изнесените факти. Тя ще го направи другата седмица, обясниха от парламентарната група на левите. “Нинова не само да праща писма, с които да иска лидерски срещи, а поне веднъж самата тя да се държи като лидер. Дебатът за ревизия на приватизацията да се състои и тя да подкрепи затварянето на страницата на прехода, като гласува и в пленарната зала за отварянето на конституцията и отпадането на давността. И да не се прави на морален стожер, ако не може да представи аргументи”, сряза задочно Атанасова БСП лидера. “Нинова много често злоупотребява и твърденията не са приятел на истината”, продължи депутатката от ГЕРБ. Атанасова припомни и за други документи, които е показала, според които лидерката на БСП не само е участвала в приватизацията на дружеството, но и е платила 70 хиляди долара за акции и е поела задължение за 700 хил. долара. “Мисля, че това е много неудобна тема за нея, затова и - първо щяха да я подкрепят, тя уж щеше да подпише за внасянето на промяната в конституцията, а БСП да гласува против, сега иска лидерска среща”, намери непоследователност в действията на Нинова Десислава Атанасова. И увери, че ГЕРБ не инициира промените в конституцията, за да бъде ударена Нинова или хората около Иван Костов. Трябва да се потърси наказателната отговорност на лицата, ощетявали държавата, заключи Атанасова.", "date": "2017.11.30", "title": "Главният прокурор отрекъл сделката за “Техноимпекс” да е проверявана (Обзор)"}
{"url": "https://www.24chasa.bg/novini/article/6584353", "text": "Въоръжен обир е извършен в София. Двама души са нападнали офис на застрахователна компания, предава  По информация на МВР са откраднати между 3 и 5 хил. лева, както и два мобилни телефона. При грабежа няма пострадали. Очаквайте подробности!                                                                                                                                                                                                                                                                                                                       ", "date": "2017.11.30", "title": "Въоръжен обир в столицата, откраднати са между 3 и 5 хиляди лева от офис"}
{"url": "https://www.24chasa.bg/novini/article/6584242", "text": "Иран обвини пилота на правителствения самолет, че подал грешна информация за полета. Във вторник вечерта Иран не допусна самолета на Бойко Борисов и министрите му да прелети над негова територия на път за Рияд. Това наложи връщане до турското въздушно пространство и полет над Ирак. След скандала министърът на външните работи Екатерина Захариева нареди да бъде извикан посланикът на Иран у нас за обяснения. Иран обаче категорично отрече да са забранявали на самолета да прелети. “Разрешение е било дадено по официално искане от българското посолство в Техеран”, каза говорителят на иранското външно министерство Бахрам Касеми, цитиран от агенция ИРНА и БТА. Според него иранските авиодиспечери получили грешна информация от пилота на самолета, който не е предал правилно кода за допуск на кулата за управление на полетите. Затова самолетът не е бил идентифициран, обясни Касеми. Той предположи, че “несъвпадението между наличната в контролната кула информация и получената от самолета се дължи на промени, направени от пилота в последния момент. Той съжали за грешката и отбеляза, че “иранското въздушно пространство е отворено за самолети на приятелски страни като България”. На обратния полет вчера правителствения самолет мина без проблеми над Иран. ", "date": "2017.11.30", "title": "Техеран обвини пилота на Борисов, че сбъркал пътя (Обзор)"}
{"url": "https://www.24chasa.bg/novini/article/6584314", "text": "Турско-ирански търговец на злато заяви днес пред съдебните заседатели във федерален съд в Ню Йорк, че турският президент Реджеп Тайип Ердоган лично е разрешил трансакция в интерес на Иран, съобщи Ройтерс. Реза Зараб сътрудничи с американски прокурори в процес срещу бивш представител на ръководството на турска банка, обвинен в заговор за заобикаляне на американските санкции срещу Иран. По времето на предполагаемия заговор Ердоган бе премиер на Турция. Зараб даде тези показания на третия ден от процеса срещу Мехмет Хакан Атила, бивш представител на ръководството на турската държавна Халкбанк, който пледира невинен пред федералния съд в Манхатън. Американските прокурори повдигнаха обвинения срещу девет души по това дело, но само Зараб и Атила са арестувани от американските власти. Прокурорите посочват, че обвиняемите са участвали в схема от 2010 до 2015 г., която е включвала сделки със злато и фалшиви покупки на храни, за да се даде на Иран достъп до международните пазари в нарушение на американските санкции. Случаят създаде ново напрежение между САЩ и Турция, които са съюзници в НАТО. Турското правителство твърди, че случаят е изфабрикуван по политически причини. Зараб, който започна да дава показания вчера сутринта, е казал пред съдебните заседатели, че е управлявал голяма международна схема за пране на пари, целяща да помогне на Иран да заобиколи американските санкции и да харчи в чужбина приходите си от петрол и газ. Той посочи, че е помогнал на Иран да използва средства, депозирани в Халкбанк, за да купува злато, което е било изнасяно контрабандно в Дубай и продавано за пари в брой. Зараб е заявил, че Атила е помогнал за осъществяването на трансакциите заедно с бившия генерален директор на Халкбанк Сюлейман Аслан, който също е получавал подкупи. Зараб каза още, че е платил подкупи в размер на повече от 50 милиона долара на тогавашния турски министър на икономиката Зафер Чаглаян, за да подпомогне осъществяването на схемата. Чаглаян и Аслан са обвинени по делото. По-рано турското правителство заяви, че Чаглаян е действал в рамките на турското и международното право. Халкбанк посочи, че всички нейни трансакции са били в пълно съответствие с националните и международни регулации.", "date": "2017.11.30", "title": "Турско-ирански търговец на злато намесва \nЕрдоган в пране на пари от Иран"}
{"url": "https://www.24chasa.bg/novini/article/6584029", "text": "И около него се събират 20 дечица - всичките със сърдечни операции, които търсят шанса си за живот. И всъщност едно момиченце му подарява метално сърце, на което пише “Само човек, който е изпитвал истинската болка, се научава да живее”. В това интервю той разказва, че е препрочитал хиляди пъти това послание и си е казал, че след тази най-голяма трагедия има смисъл да продължи животът му - и това в посока да правиш добри дела. И това му дава сила да продължи живота си напред. Аз онемях от качествата на този човек. Бях изключително впечатлена от голямото му сърце. Защото обикновено след такава голяма трагедия хората се затварят в себе си, озлобяват се по някакъв начин. Докато тази положителна енергия в него нямаше как да не ме впечатли. Плаках много и си казах, че Господ изпраща такива тежки изпитания само на добрите хора. И това, през което той е минал - да си действащ държавен глава, да ти се случи това нещо и ти да продължиш напред - за мен това е много голяма сила на характера. Аз искам да кажа наистина само няколко изречения за Деси. В един момент Бях много потресен, когато видях нейната безгранична доброта и добронамереност - неща, които много ме грабнаха. Ние успяхме реално и физически да се намерим като сродни души, като добри хора, които искат да правят добро. Същевременно имаме кауза, имаме цел, обичаме България. Тук сме, оставаме тук, вършим добри дела! Тази връзка е специална, не защото той е президент, а аз съм водеща в Нова телевизия, а защото душите ни се намериха. Добротата е кът в днешно време. Аз, разговаряйки с този човек, имах чувството, че го познавам от години. Аз вярвам в знаците на съдбата. Съдбата беше пратила Деси с нейната прекрасна дъщеричка на море в Гърция. Те бяха двете сами. И на връщане имаха уговорка с наш общ приятел да пием кафе. Аз тогава бях ударен със страшна сила - каква майка е тя, какъв човек е, колко е добронамерена, достъпна, разумна, коректна. Много взаимно беше, защото пък аз го видях в много различна светлина. Невероятно грижовен баща, със страхотен подход към децата, усмихнат. Тръгвайки си за България, това беше последният ден от нашата почивка, Йоанка каза: “Мамо, този човек е невероятно интелигентен”. Това беше първата ѝ реакция. Тя според мен го хареса веднага. Ние осъзнаваме много добре - Йоанка си има и баща, и майка. Моите две прекрасни момчета - също. Ние поддържаме много добри отношения с нашите бивши партньори. Много държах от мен да разбере моят бивш партньор в живота какво се случва и първо на него казах, за да съм честна, защото мисля, че не е честно той и неговото семейство да разбират от медиите. Продължаваме да бъдем в добри отношения и да гледаме детето си заедно. Мисля, че всичко, което направихме, е добре, но много ни притесняват огромните лъжи, които се изписаха. Не съм този образ, който ме изкараха по жълтите медии. Не знам дали да влизам в детайли. От медиите разбрах, че съм бременна, че имам джип, палати за милиони, благодаря, че ме изкарват толкова желана жена - не знам колко мъже ми приписаха. Каквото и да кажа, няма как да спра тези медии. Опитвала съм се винаги сама да работя и да постигам целите си, да не разчитам на никого и не знам дали трябва да се обяснявам. Аз минах толкова години на сипене на лъжи по мой адрес. Може би бях най-хуленият президент - то не бяха данъчни, прокурори, служби, медии и пропагандни кампании срещу мен. Много, много ми тежи тази грандиозна лъжа, която разпространиха за мен - че съм имал офшорни сметки, че не съм си плащал данъците, че съм си купил къщата в Гърция с някакви офшорни пари и че дори съм разхождал чували с пари. Жестоко е тогава, когато знаете каква е истината. А тя е, че аз цял живот съм работил в Германия, там съм научен да си плащам данъците, когато се прибрах в България - също. Истината е, че моята офшорна банка се казва Дойчебанк, просто защото в селцето, в което живях, бях на метри от банката и там ми беше удобно. И това не се е променило от 25 г. Истината е, че съм си платил данъците в Германия, в България, в Гърция до последния лев, продължавам да го правя с огромно удоволствие, вярвам, че човек трябва да даде, за да получи. И вярвам, че най-висшата форма на щастие отвъд любовта и свободата в човешкия аспект е да знаеш, че ти получаваш едва тогава, когато си се научил да даваш. Иначе няма смисъл. Ако искате вярвайте, защото това е може би най-чистият и най-святият човек, когото аз познавам. Това е един от малкото политици в България, който влиза в политиката, вече постигнал доста неща в своя живот. Аз съм планирал. Като запален скиор, да я науча да кара добре ски, защото това не ѝ се удава още. Разчитам на него, аз съм от падащите скиори. Всички папараци да заповядат. В Банско ще караме ски.", "date": "2017.11.30", "title": "Росен Плевнелиев и Деси Банова: Искаме да ходим за ръка по моловете и по улиците (Снимки+видео)"}
{"url": "https://www.24chasa.bg/novini/article/6584407", "text": "Президентът на САЩ Доналд Тръмп заяви, че лидерът на Северна Корея Ким Чен-ун е „болно кутре“ по повод новото ракетно изпитание на Пхенян. По-рано той заяви, че ще „бъдат наложени допълнителни големи санкции срещу Северна Корея“, предава Politico. “Тръмп заяви, че ще продължи да налага максимален натиск спрямо Пхенян, засилвайки санкциите и добавяйки допълнителни“, уточни на свой ред прес-секретарят на Белия дом Сара Хакаби Сандърс, информира \"Фокус\". Президентът и Ким Чен-ун често публично обменят обиди, докато двете държави спорят относно севернокорейските ядрени амбиции. По-рано лидерът на азиатската държава заяви, че Тръмп е „страхливо куче“ и „гангстер, който обича да си играе с огъня“.", "date": "2017.11.30", "title": "Тръмп: Ким Чен-ун е болно кутре"}
{"url": "https://www.24chasa.bg/novini/article/6584210", "text": "Проектът за покупката на 400 нови линейки и оборудването на спешните центрове със 163 млн. лв. стартира след месеци забавяне. За да не се изгубят парите по ОП “Региони в растеж”, експертите спешно актуализираха проекта и графика, за да може да се обяви процедурата. С парите трябва да се направи основен ремонт и да се купи ново оборудване на 27 центъра за спешна медицинска помощ във всяка от областите в страната и техните филиали. Това предвиждат инвестициите по процедурата за модернизация на спешната помощ, съобщиха от регионалното министерство. Те вече са готови с проекта на насоки за модернизацията. Документи могат да се подават до края на март 2018 г. Новите линейки ще имат възможност за телемедицина - да се правят консултации със специалисти, които по същото време лекуват в болници. Предвиден е и ремонт на помещенията, в които се приемат и обработват повикванията за спешна медицинска помощ от тел. 112. В залите ще се създадат и условия за практическо обучение на екипите. Чрез подобряване на достъпът до спешна помощ, диагностиката, лечението и наблюдението на пациентите до 24 часа ще се намали броят на хоспитализациите, очакват експертите. През следващата година ще могат да бъдат обявени обществените поръчки за изпълнението на ремонтите и строежите на близо 240 обекта, а през септември строителите да са избрани и да започнат да работят. Междувременно ще започне набавянето и на новата апаратура и линейки. Автопаркът трябва да се обнови поетапно с 400 нови линейки. ", "date": "2017.11.30", "title": "Нови линейки, ремонт на спешните центрове и телемедицина за 163 млн."}
{"url": "https://www.24chasa.bg/novini/article/6584162", "text": "Президентът на Косово Хашим Тачи твърди, че е получил потвърждение от вицепрезидента на САЩ Майк Пенс, че САЩ ще се включат по-активно в диалога между Белград и Прищина, пише скопското електронно издание „МКД“, цитирано от Фокус. \"Сега диалогът навлиза в нова фаза, а мадам (Федерика) Могерини се нуждае от цялата подкрепа. Затова е необходимо Америка да играе роля си в процеса\", заяви Тачи пред белградския портал \"Бележник\". Той посочи, че наскоро е бил във Вашингтон, където се е срещнал с вицепрезидента на САЩ, от когото уж е получил потвърждение, че САЩ активно ще се включат в диалога за нормализиране на отношенията между Сърбия и Косово. \"Тяхната роля е да внесат по-голяма надеждност, доверие и устойчивост в процеса\", заяви Тачи. Попитан, кога ще бъде сформирана Асоциацията на сръбските общини, Тачи отговори: \"Колкото по-рано, толкова по-добре. В съответствие с косовските закони това е международно задължение, което взехме в Брюксел. \" Той призова всички сърби, които са напуснали да се завърнат в Косово. \"Ще направим всичко по силите си, за да ги приспособим и интегрираме в косовското общество\", подчерта косовският държавен глава. Той добави, че поканата към сръбския президент Александър Вучич да посети Прищина е \"винаги актуална\". \"Не получих покана да посетя Белград, но аз съм готов да отида веднага щом тя пристигне. Ако се срещаме в световните столици, защо да не се срещнем и в столиците на нашите две държави, Прищина или Белград \", каза Хашим Тачи. Говорейки за създаването на специалния съд за престъпления на ОКК(срещу сръбското малцинство в Косово - бел. ред.), той заяви, че създаването на този съд е \"непопулярен ход в Косово\". \"Но, за да запазим партньорството си с НАТО, ЕС и Съединените американски щати, го придвижвам и работя, за да бъда гласувано в косовския парламент. Косово изпълни задълженията си и е време да излезем от този процес. Вече платих политическата цена, но мисля, че това е единственото правилно решение\", обясни косовският президент. Той определи обвиненията за трафик на човешки органи по време на косовската война като \"научна фантастика\". \"Тези обвинения са научна фантастика, никога не се е случило. Беше отвратителна и ужасна лъжа, измислена новина, предназначена само за привличане на внимание \", твърди той. На въпрос как ще коментира факта, че лидерите на Сърбия тълкуват споразуменията, подписани в Брюксел като победа, Тачи отговори, че \"не е необичайно за сръбските лидери да празнуват загубите\". \"Милошевич направи същото и през 1999 г., когато сръбските войски се оттеглиха от Косово, той го отпразнува като победа. Ивица Дачич по някакъв начин е от една и съща школа и е нормално всичко да е победа. А реалността е, че Косово е независимо и суверенно, точно като Сърбия и се срещаме и говорим като две суверенни и справедливи държави \", завърши президентът на Косово.", "date": "2017.11.30", "title": "Президентът на Косово: САЩ ще се включат в диалога с Белград"}
{"url": "https://www.24chasa.bg/novini/article/6583937", "text": "На 1 декември ще отвори ледената пързалка в парк \"Възраждане\". През целия ден в петък пързалката ще работи безплатно, съобщиха от Столичната община. Пързалката се намира в спортния комплекс на общинското дружество „Спортна София“ в квартал \"Зона Б-5\". Комплексът бе изграден преди 3 години със средства по програма ДЖЕСИКА. За желаещите да се докоснат до магията на кънките, както и за доброто настроение на пързалката отново ще се грижи персонал от инструктори, както и служители – поддръжка на спортното съоръжение. Пързалката предлага и възможности за начално обучение на деца и начинаещи в спортове като хокей на лед, фигурно пързаляне и други.", "date": "2017.11.30", "title": "Отварят ледената пързалка в парк \"Възраждане\", в петък ще е безплатна"}
{"url": "https://www.24chasa.bg/novini/article/6584202", "text": "Германският канцлер Ангела Меркел спази традицията откакто е канцлер, да приема всяка година на церемония коледни дръвчета за сградата на канцлерството в Берлин, въпреки че в момента Германия има само временно правителство, докато бъде съставено ново, предаде ДПА, цитирана от БТА. В церемонията по приемането на дръвчетата Меркел - която среща трудности да намери коалиционен партньор на кконсервативния блок ХДС/ХСС - участваха също началникът на кабинета й Петер Алтмайер и специалният представител на правителството по въпросите на интеграцията Айдан Йозгуз. \"Дръвчетата са със знаков смисъл от гледна точка на климатичните промени, ефектите от тях, които усещаме и тук в Германия, но които се усещат по много по-драматичен начин на места като Африка\", заяви тя на церемонията. Дръвчетата са от три различни региона на Германия: западната провинция Долна Саксония, северния пристанищен град Хамбург и югозападната провинция Саар. \"Трябва да внимавам да не изтъкна някое от дръвчетата повече от другите\", пошегува се канцлерката, след което застана пред едно от дръвчетата за традиционна снимка.", "date": "2017.11.30", "title": "Меркел участва в церемония по приемане на коледни дръвчета за канцлерството в Берлин"}
{"url": "https://www.24chasa.bg/novini/article/6584235", "text": "Министър-председателят на Гърция Алексис Ципрас ще бъде в Белград на 8-9 декември, само няколко часа, след като приключи срещата му с президента на Турция Реджеп Таийп Ердоган в Атина. Той ще участва във втората Четиристранна среща на върха между Гърция, България, Румъния и Сърбия, пише гръцкото издание Protothema, цитирано от Фокус. Два месеца след първата среща на Четиристранната среща на върха, проведена във Варна, България, президентът на Сърбия Александър Вучич ще приеме премиерите на Гърция, България и Румъния, съответно Алексис Ципрас, Бойко Борисов и Михай Тудосе, в петък, 8 декември 2017 година. По време на втората им среща, четиримата лидери ще препотвърдят ангажираността си към развиването на сътрудничеството между техните страни и другите държави на Балканския полуостров. Освен икономическите, транспортните и енергийните въпроси, те ще обсъдят и последните развития в района на Западните Балкани, а именно опазването и засилването на стабилността, както и европейската перспектива на региона. Възобновяването на принципите от Срещата на върха в Солун, проведена през 2003 година, беше поставено на масата по време на първата среща на четиристранката във Варна, където беше решено да бъде организирана среща на върха ЕС-Западни Балкани в София през май 2018 година, имайки предвид предстоящото българско председателство на ЕС през първата половина на 2018-а.", "date": "2017.11.30", "title": "Ципрас ще участва на срещата с Борисов, Вучич и Тудосе на 8 декември"}
{"url": "https://www.24chasa.bg/novini/article/6584281", "text": "Бащата на убит мъж взриви две ръчни гранати в съдебна зала в украинския град Никопол, Днепропетровска област, на около 450 километра южно от столицата Киев, и загина при експлозията, предаде ДПА, цитирана от БТА. Тя уточни, че най-малко седем души, присъствали на делото, са били ранени. ТАСС съобщи, че мъжът, задействал гранатите, е загинал на място и че още девет човека са получавали наранявания от различна степен. Един от ранените, който е бил сред подсъдимите по делото, е починал в болница. Синът на мъжа, задействал гранатите, и още един човек били убити при стрелба с автоматично оръжие по колата им миналата година. След избухването на конфликта в Източна Украйна през 2014 г. на черния пазар в страната може да се намерят хиляди оръжия, отбелязва ДПА.", "date": "2017.11.30", "title": "Двама загинаха, след като мъж взриви гранати в съдебна зала в Украйна"}
{"url": "https://www.24chasa.bg/novini/article/6584230", "text": "“Виждам много възможности за саудитски инвестиции в България, особено във високите технологии, земеделието”, заяви саудитският външен министър Адел ал Джубейр по време на срещата си с българския вицепремиер и първи дипломат Екатерина Захариева. Двамата разговаряха в Рияд в рамките на официалното посещение в кралството на българския министър-председател Бойко Борисов. “На политическо ниво имаме добри отношения, но със съвсем нереализиран потенциал. Разбрахме се у нас да дойде бизнес делегация, за да видят възможностите за инвестиции. Знаете, че имат план от миналата година да диверсифицират инвестиционните си намерения и да търсят вложения във всички сфери. Запознах министър Ал Джубейр с възможностите за инвестиции във високите технологии в България”, заяви след срещата Захариева. Тя запозна своя саудитски колега с високата квалификация на българските ИТ специалисти, с развитието на фармацията, електрониката и старт-ъп компаниите, към които има голям интерес за финансиране от целия свят. “Всеки четвърти компонент на вашите автомобили е произведен в България”, каза Захариева на Ал Джубейр. По темата за евентуалните саудитски инвестиции в България ще бъдат проучени възможностите, които предоставя Фондът за публични инвестиции на Саудитска Арабия. Той е основан през 1971 г. с цел да инвестира средства от името на правителството на кралството. Фондът има портфолио от приблизително 200 вложения със собствен капитал, отпускане на заеми или гаранции. Саудитска Арабия с $ 2 трилиона ще инвестира у нас През юли 2014 г. Министерският съвет на Саудитска Арабия даде възможност на фонда да финансира нови дружества извън кралството, като очакванията са той с активи от 2 трилиона долара. До момента чрез този инструмент Саудитска Арабия е финансирала редица водещи компании в Азия и Европа, а през май т. г. по време на визитата на президента на САЩ Доналд Тръмп в Рияд са обявени инвестиции за 40 млрд. долара отвъд океана. В четвъртък премиерът Бойко Борисов също посети инвестиционния фонд. Той се запозна и с работата на глобалния център за борба с екстемистката идеология в Рияд. “Ще изпратим служители тук, за да проучат възможностите за настаняване на дипломатическата мисия. Първоначално вероятно ще наемем сграда. Обсъждахме варианти и да разменим собственост, тъй като и кралството наскоро отвори посолство в София и е наело сграда”, каза Захариева по повод откриването на българско посолство в Рияд. Саудитска Арабия се интересува от инвестиции в 5-звездни хотели, стана ясно пък на срещата на министрите на туризма Николина Ангелкова и султан Бин Салман бин Абдулазиз Ал Сауд. България ще разкрие служба по търговско-икономическите въпроси в Кралство Саудитска Арабия, съобщи пък зам.-министърът на икономиката Александър Манолев. Български комапнии могат да участват в в Саудитска Арабия и в строителството. Транспортните министри Ивайло Московски и Набил бин Мохамед ал Амуди пък обсъдиха подписването на спогодба за въздушен транспорт, за да може да бъде пусната и самолетна линия София-Рияд. Бойко Борисов и Симеон Сакскобургготски взеха участие в традиционния танц със саби в кралския двор - чест, която се оказва само на най-важните гости. Борисов бил по-добър в изпълнението си от американския президент Доналд Тръмп, похвалиха го домакините.", "date": "2017.11.30", "title": "Фонд на Саудитска Арабия с $ 2 трилиона ще инвестира у нас"}
{"url": "https://www.24chasa.bg/novini/article/6584094", "text": "Бившият министър на вътрешните работи на Македония Митко Чавков, който бе задържан по съдебно нареждане във връзка със събитията на 27 април тази година в парламента на Македония, е започнал гладна стачка в скопския затвор, съобщиха източници от тази институция на телевизия Телма, предаде МИА. По искане на прокуратурата съдът нареди 30-дневен арест на Чавков и десетки други за \"терористично застрашаване на конституционния ред и сигурността\" във връзка със събитията в парламента през април. Тогава Чавков бе начело на оперативния щаб на вътрешното министерство. Според структури в министерството, в продължение на два часа след избухването на насилието в парламента, Чавков не е дал заповед за акция на полицията, с което застрашил живота на депутати и журналисти, предаде БТА.  Над 100 души пострадаха на 27 април, когато тълпа нахлу в парламента и избухнаха безредици след избора на етническия албанец Талат Джафери за председател на законодателния орган. Същевременно парламентът на Македония насрочи за утре свое заседание, на което ще се обсъжда свалянето на имунитета на шестима депутати, които са заподозрени във връзка със събитията на 27 април. За да бъде свален имунитетът на депутат, предложението трябва да бъде подкрепено от минимум 61 народни представители.", "date": "2017.11.30", "title": "Арестуваният бивш македонски министър започна гладна стачка в затвора"}
{"url": "https://www.24chasa.bg/novini/article/6584042", "text": "Проливни дъждове в Албания са наводнили земеделски земи и са повредили пътища и електрическата мрежа, предаде Асошиейтед прес, като се позова на албанските власти. Министерството на вътрешните работи съобщи, че в северозападната община Шкодра са наводнени около 170 хектара земя, а кални свлачища временно са блокирали движението в южната община Гирокастра. Повреда в електрическата мрежа остави без ток много села в тези райони, предаде БТА.  Основните училища в три южни села в Тепелена днес временно бяха затворени. Фериботите до съседна Гърция и близката Италия не извършват курсове. Очакват се нови проливни дъждове в предстоящите четири дни, съобщи службата за гражданска защита.", "date": "2017.11.30", "title": "Проливни дъждове в Албания повредиха пътища и блокираха пристанищата"}
{"url": "https://www.24chasa.bg/novini/article/6584118", "text": "Нов случай на агресия на пътя – шофьор се оплака пред  , че е бил нападнат и се е наложило да отвърне на удара. Малко преди 8 сутринта в понеделник Илия Пчеларов пътува за работа. По думите му на натовареното кръстовище на улиците „Тодор Александров” и „Вардар” го засича друг автомобил и спира на зелен светофар. „Той тръгва за малко и спира рязко. Аз вече съм тръгнал зад него, чукнах го леко по бронята”, разказва Пчеларов. По думите му последвала неочаквана агресия от страна на другия шофьор. „Идва към моята кола с ръкомахане, викане, псувни. Той започна да ме удря в лицето директно. И аз започнах да се бия с него, да се защитя. Меле, бутане, дърпане, ритане. Аз го уцелих веднъж, той побесня и ме удари втори път”, разказва Пчеларов. Сблъсъкът между двамата шофьори продължава около 10 минути и приключва едва след намесата на полицаи. Засега от МВР не са намерили запис на случая, а двамата шофьори са подали жалби. Екип на Би Ти Ви опита да се свърже и с другия шофьор, но телефонът му е изключен. Според техни източници неговата версия е, че той е нападнатият и че му е причинена средна телесна повреда.", "date": "2017.11.30", "title": "Шофьори се бият почти 10 минути на кръстовище в София"}
{"url": "https://www.24chasa.bg/novini/article/6584103", "text": "Климатолози следят изригващия вулкан на индонезийския остров Бали, за да ограничат глобалното затопляне чрез впръскване на химични съединения, които ще замъглят Слънцето, високо над земната повърхност, предаде Ройтерс, цитирана от БТА. Експертите възприемат вулканите като природни лаборатории за \"геоиженерство\". Правителствата могат умишлено да добавят воал от серен диоксид високо над планетата като изкуствен слънцезащитен крем, за да ограничат предизвиканото от човека глобално затопляне. Пепелта и димът, които избълва досега вулканът Агунг, активен от няколко дни, не са достатъчно количество или високо в атмосферата, за да понижат температурите по света. Но учените изследват какво би станало, ако вулканът изригне, както през 1963 г. Джим Хейуд, професор от университета на Ексетър, е изчислил, че при голямото си изригване в миналото, Агунг е изхвърлил 8 милиона тона серен диоксид в стратосферата, на височина, достатъчна да понижи световните температури за месеци. Сателитните измервания на изригващи вулкани вече са достатъчно прецизни, за да използват вулканите като модели за геоинженерство.", "date": "2017.11.30", "title": "Вулканът на Бали може да помогне при борбата с климатичните промени"}
{"url": "https://www.24chasa.bg/novini/article/6584123", "text": "Лондон, 30 ноември 2017 г.  \"Енерго-Про\" - Прага   приключи корпоративната облигационна емисия на стойност 370 милиона евро гарантирани необезпечени еврооблигации, съобщават от компанията.  Те са с падеж 7 декември 2022 г., 4% фиксиран купон и с емисионна доходност от 4%. Облигациите са платими през декември 2020 г. и на всяка дата на плащане на купон след това. Инвеститорският интерес превиши 800 милиона евро. Облигациите ще се търгуват на Ирландската фондова борса. S & P и Fitch определиха рейтинга на облигациите съответно на BB- и BB, в съответствие с корпоративния рейтинг на емитента. Емисията е пласирана сред широк спектър от институционални инвеститори в цяла Европа. Нетните постъпления ще бъдат използвани за погасяване на текуща кредитна задлъжнялост на групата и за общи корпоративни цели.  (Очаквайте подробности)", "date": "2017.11.30", "title": "\"Енерго-Про\" емитира 370 млн. евро облигации, инвеститорският интерес надвиши 800 млн. евро"}
{"url": "https://www.24chasa.bg/novini/article/6584133", "text": " Решаването на проблемите в квартали като „Манастиски ливади“ трябва да се случва при максимална публичност и непрекъснат диалог. Това каза кметът на София Йорданка Фандъкова по време на обществено обсъждане на проблемите на кв. „Манастирски ливади-Изток”, предава „Фокус“. Аз живея в този квартал. За мен е изключително важна тази среща. Познавам отлично проблемите на квартала, заяви столичният кмет. По думите ѝ безспорно квартал „Манастирски ливади“ е един от кварталите с много сериозни проблеми по отношение на публичната инфраструктура. „Ние сме групирали проблемите в града. Квартали като „Манастирски ливади“ - Запад, „Кръстова вада“ - Изток и Запад и кв. „Витоша“ без Симеоново - това са общо взето кварталите, за които в момента работим активно. Те имат почти сходни проблеми и те се дължат на интензивното строителство през последните 10-15 години, както и на липсата на общински терени публична собственост, които са за изграждане на публична инфраструктура. Този проблем изисква много сериозна работа, много сериозни инвестиции и много, много средства. През последните години районните кметове в тези райони заедно с ресорния заместник-кмет имат задачата да работят точно в тази посока“,заяви Фандъкова. Тя отбеляза, че средствата, които се дават, не са видими за хората и на тази среща ще даде кратък отчет, защото това се дължи на хората. „За мен това, което трябва да се случва задължително е максимална публичност и непрекъснат диалог, който благодарение на инициативни комитет в последните две години се води с променлив успех, но очевидно с нуждата вече да премине на по- различно ниво. Затова договорихме този формат, който ако се окаже успешен, можем да го използваме и в други случаи“, каза още столичният кмет.", "date": "2017.11.30", "title": "Фандъкова: Кв. \"Манастирски ливади\" е с много сериозни проблеми в публичната инфраструктура"}
{"url": "https://www.24chasa.bg/novini/article/6584151", "text": "Президентът на САЩ Доналд Тръмп отказа да коментира днешните съобщения в американски медии, че подготвя отстраняване на държавния секретар Рекс Тилърсън, предаде ДПА, цитирана от БТА. На въпрос за тези съобщения, подвикнат му от репортери на срещата с престолонаследника на Бахрейн във Вашингтон, президентът само каза: \"Той е тук, Рекс е тук\". Според вестник \"Ню Йорк таймс\" и други медии Белият дом подготвя смяната на Тилърсън със сегашния директор на ЦРУ Майк Помпейо, което щяло да стане до няколко седмици, отбелязва ДПА. Говорителката на Белия дом Сара Сандърс отказа да коментира твърденията на американския всекидневник, предаде Франс прес. \"Няма съобщения на този етап. Тилърсън продължава да ръководи Държавния департамент и цялото правителство (на САЩ) е концентрирано върху края на тази невероятно успешна първа година на управлението на Тръмп\", каза Сандърс. Държавният секретар не знае за планове за отстраняването му, каза днес сенаторът Боб Коркър, цитиран от Ройтерс, след разговор с Тилърсън. \"Той се занимава с всекидневните си дела и не знае нищо за някакви промени\", каза пред репортери Коркър, който е председател на сенатската комисия по външните работи.", "date": "2017.11.30", "title": "Тръмп не коментира твърденията, че се готви уволнението на Рекс Тилърсън"}
{"url": "https://www.24chasa.bg/novini/article/6583179", "text": "Благосклонно отношение в миналото, проявено лично от сегашния патриарх Неофит, вероятно е в основата на искането на Македонската православна църква да бъде призната от нашата точно в този момент. Тази версия за историческите процеси, които протичат днес между двете християнски деноминации, коментират пред \"168 часа\" източници от Българската православна църква (БПЦ). Оказва се, че преди близо две десетилетия - на 19 септември 1999 г., Неофит, тогава в качеството си на Доростоло-Червенски митрополит, и Калиник Врачански са участвали в уникална литургия с Битолския митрополит Петър. Тогава тази постъпка предизвиква небивал скандал в Светия синод, защото според канона се тълкува като прибързано признаване на Македонската православна църква (МПЦ). Причината е, че според църковните правила съвместната служба е знак, че архиереите на двете страни взаимно се смятат за равни в православната йерархия. Съслужението, което няма аналог в новата ни история, е било посветено на св. Климент Охридски и се е състояло във врачанския храм \"Св. Възнесение\". От македонска страна в него е участвал още и викарийният епископ Йоан, а от българска - архиерейските наместници на Белослатинската и Оряховската духовна околии исвещеници от епархията. Тогава на службата е бил и главният секретар на Светия синод митрополит Геласий. Впоследствие дядо Геласий бърза да се разграничи: \"Аз само наблюдавах молебена и се облякох чак за литургията за откриването на първия учебен ден в тамошното религиозно училище. Ние искахме да помогнем на македонците, но тази служба е прибързана.\" Още по-негативна е реакцията на тогавашния главен администратор на синода Стоян Тодоров, който казва, че \"митрополитите са направили службата на своя глава, не е била организирана от дядо Максим и той се разграничава от нея\". Новината за общата литургия обаче е посрещната с истински възторг в Македония. \"МПЦ литургийно е призната от БПЦ. Това й отваря вратите към семейството на православните автокефални църкви\", ликува по този повод на страниците си в. \"Нова Македония\". Двамата български владици обаче си навличат гнева на останалите членове на синода и дори са заплашени от сериозни санкции. \"След съслужението във Враца на митрополит Калиник, Бог да го прости, и сегашния патриарх Неофит, който тогава беше Доростоло-Червенски митрополит, Светият синод излезе с решение и заплаши сегашния патриарх с църковен съд - разказва за случая доц. Дилян Николчев, университетски преподавател по богословие. - Положението си беше сериозно, но не трябва да забравяме, че горе-долу тогава стартираха събития, подобни на сегашните. Една или две години след това също създадохме комисия по въпросите на признаването, в която участвах и аз. Доколкото имам впечатления от сегашния патриарх, защото сме разговаряли, включително и по време на въпросната комисия, той действително е благоразположен. И предполагам, че ако зависеше само от него, въпросът щеше да бъде решен още сега.\" Така се оказва, че изразеното намерение да се работи в посока на признаването на МПЦ има богата предистория. Но въпросът си остава много сложен. \"Хубавата новина в случая е, че има решение и в него се казва, че на основание на това, че МПЦ признава БПЦ за църква-майка, сформира комисия и ще стартира с преговори - коментира по този повод богословът. - Но в документа става дума за това МПЦ да получи каноничен статут, а всеки, който започва преговори, обикновено обявява за какво ще ги прави. Защото македонците искат автокефалия. И БПЦ, ако преговаря и настоява да се даде автономен статут, това няма да задоволи македонската църква, защото ще ги върне в позицията, в която са били от 1945 до 1967 г. А автономия е, когато църквата е автономна към някоя църква, а оттук възникват много въпроси - към българската ли ще бъде автономна и подчинена на българския патриарх, или към Сръбската православна църква. Освен това каноните повеляват по-минимизирани изисквания при автономията, но по отношение на автокефалията те са доста по-строги.  Една православна църква, за да е автокефална, трябва да има многочислено паство, да има развито мисионерско и учебно дело, да има много свещенослужители и т.н., включително да има независим църковен съд и, забележете, нейният предстоятел и архиереите да бъдат избрани канонично - по-никакъв начин те да не са избрани с помощта на държавните власти. От тази гледна точка всеки българин, който е бил в Македония, се е уверил, че всъщност това е една много по-жива църква, отколкото БПЦ.\" В тази връзка доц. Николчев се притеснява, че и работата на новосформираната комисия може да се проточи прекалено дълго във времето и да няма категоричен резултат.", "date": "2017.11.30", "title": "\"168 часа\": 1999 г.: заплашват Неофит със съд за опит да признае македонската църква"}
{"url": "https://www.24chasa.bg/novini/article/6584300", "text": "Измереното замърсяване на въздуха в София с 6.2 пъти над нормата представлява единична часова стойност, без да съществува часова норма. Това каза за Радио \"Фокус\" министърът на околната среда и водите Нено Димов. Той уточни, че измерените средни денонощни концентрации на замърсители са всъщност с превишение до 2.6 пъти. Според него двете основни причини за замърсяването на въздуха са метеорологичните условия и начина на отопление. „Основният източник на замърсяване на въздуха в България е именно отоплението на твърди горива. В последните няколко дни рязко застудя и предполагам, че това е комбинация с други специфични метеорологични условия. Но като цяло, включително и в замерването, което правихме преди няколко седмици на няколко ключови места в София, се видя, че там, където има отопление на твърдо гориво, се превишават нормите с фини прахови частици. Става дума за средно денонощните норми“, заяви Министър Нено Димов и допълни, че на дневен ред са поставени 9 мерки за справяне с проблема, които са били разгледани преди дни в Брюксел. Следващата стъпка е изготвяне на график за прилагането на тези мерки, който трябва да бъде готов до месец февруари, 2018 година. Министър Димов алармира, че Европейската комисия би могла да наложи глоба на България заради замърсения въздух, но е по-вероятно да опита да стимулира решаването на въпроса.", "date": "2017.11.30", "title": "Нено Димов: Измереното замърсяване на въздуха в София е 6.2 пъти над нормата"}
{"url": "https://www.24chasa.bg/novini/article/6584254", "text": "Нетната печалба на Първа инвестиционна банка за деветте месеца на 2017 г. е 63,914 млн. лв., което, с 4,890 млн., или 8% повече от същия период на 2016 г. Това показва финансовият отчет на банката, публикуван на фондовата борса. Общите приходи от банкови операции за деветмесечието на тази година възлизат на 300,385 млн. лв. Нетният лихвен доход е в размер на 197,825 млн., а този от такси и комисиони е 76,413 млн. лв. Балансовото число на ПИБ към 30 септември достига 8,806 млн. лв. и по този начин банката запазва мястото си сред водещите в българската банкова система. Депозитите от други клиенти са 7,516 млрд. лв., с което и по този показател отново се затвърждавала водеща позиция. Счетоводният собствен капитал на банката за деветте месеца нараства с 61 млн. лв. главно поради генерираната печалба за периода. Вземанията от клиенти по балансова стойност са в размер на 5,015 млрд. лв. Коефициентът на капиталова адекватност на ПИБ достига 16,07%, което е увеличение с 0,94 процентни пункта спрямо края на 2016 г. Основната причина за ръста е отчетеното през първото полугодие на 2017 г. капитализиране на печалбата за 2016 г. Адекватността на капитала от първи ред е 16,06%, а съотношението на базовия собствен капитал от първи ред е 13,02%. През периода банката спазва и съществено превишава регулаторните капиталови изисквания. Коефициентът на ликвидност, изчислен съгласно изискванията на БНБ, достига 25,22%, показвайки стабилна ликвидна позиция. Общо 155 клонове и офиси в страната има Първа инвестиционна банка. Броят им отразява придържането към политиката за синергия и оптимална ефективност на клоновата мрежа. Първа инвестиционна банка бе отличена в сряда в категория “Финансови институции” в конкурса Superbrands. Финансовата институция получава приза за четвърти път, след като през 2014 г. за първи път изпревари тогавашния лидер УниКредит Булбанк в класацията на най-силните марки в България. ПИБ е шест пъти носител и на наградата “Банка на клиента”, която се определя от гласуване на клиентите в интернет сайта на асоциация “Банка на годината”.", "date": "2017.11.30", "title": "Печалбата на ПИБ с ръст от 8%, стигна почти  64 млн. лева"}
{"url": "https://www.24chasa.bg/novini/article/6584329", "text": "Белият Дом отговори на спекулациите, че държавният секретар Рекс Тилърсън ще бъде заменен от директора на Централното разузнавателно управление (ЦРУ) Майк Помпео. Говорителят на президентството Сара Хъкаби Сандърс заяви, че той продължава да изпълнява задълженията си и че „в момента няма новини по кадрови въпроси“, предава Франс прес, цитирана от Фокус. „Секретар Тилърсън продължава да управлява Държавния департамент и целият кабинет е фокусиран върху успешния завършек на първата година от управлението на администрацията на президент Доналд Тръмп“, добави Сандърс", "date": "2017.11.30", "title": "Белият дом: Рекс Тилърсън продължава да е държавен секретар на САЩ"}
{"url": "https://www.24chasa.bg/novini/article/6584336", "text": "МВР предприема превантивни мерки заради очакваните обилни валежи в следващите дни. Това съобщи вътрешният министър Валентин Радев преди минути на извънреден брифинг. На него присъстваха още кметицата на София Йорданка Фандъкова и екоминистърът Нено Димов, както и шефът на пожарната Николай Николов, началници в МВР. Заради обилните валежи във вътрешното министерство се е провело заседание на кризисния щаб. Радев информира още, че шефове в МВР ще заминат за различни населени места, за да контролират на място ситуацията. Така например Николов ще бъде в Перник, Благоевград и Кюстендил. В София обстановката и справянето с евентуалните порои ще се следи лично от Фандъкова. В пълна готовност са и 96 мобилни групи, които ще бъдат използвани, ако се наложи, увери Радев. Главен комисар Николов съобщи, че получили информацията за опасните валежи преди два дни и била създадена организация, така че всички институции да са в готовност. Наблюдавали се критичните точки, както и било изострено вниманието на областните управители. Искам да уверя, че язовирите се поддържат съгласно указанията, каза още Николов.", "date": "2017.11.30", "title": "МВР в пълна готовност заради очакваните обилни валежи"}
{"url": "https://www.24chasa.bg/novini/article/6584082", "text": " Виждаме опити за провокация, за да повишим градуса на напрежението. Това не е необходимо на никого. Това каза председателят на ПГ на ГЕРБ Цветан Цветанов по време на окончателното гласуване на държавния бюджет за 2018 година, предава Фокус. „Всички знаем какво направихме вчера. Всеки допринесе да има напрежение в пленарна зала“, припомни той. „Текстовете, които гледаме днес нямат абсолютно никакво отношение към темата за концесии и приватизация, която отвориха от БСП. Нека да бъдем разумни, защото гласуваме бюджета на страната“, заяви Цветан Цветанов. „Обръщам се към всички ПГ- да бъдем умерени и прецизни. Да уважаваме различното мнение, но не с повишен тон и повече емоция, която може да провокира напрежение, от което всички ще се срамуваме, след като го направим“, каза още председателят на ПГ на ГЕРБ.", "date": "2017.11.30", "title": "Цветанов: БСП правят опити за провокация, за да вдигнат напрежението при гласуването на бюджета"}
{"url": "https://www.24chasa.bg/novini/article/6584026", "text": "Парламентът увеличи детските надбавки с окончателното гласуване на държавния бюджет за 2018 г., предаде „Фокус“. Средномесечният доход за отпускане на семейни помощи за деца се увеличава от 400 на 450 лева. Месечните помощи за семейство с едно дете се увеличават от 37 лева на 40 лева; за две деца- от 85 лева на 90 лева; за три деца от 130 лева на 135 лева; за четири деца от 140 лева на 145 лева. За всяко следващо дете в семейството помощта ще расте с 20 лева, както досега. Промяна няма при семейните помощи за семейства с близнаци, които остават 75 лева.", "date": "2017.11.30", "title": "Парламентът увеличи детските за семейства с едно до четири деца за 2018 г."}
{"url": "https://www.24chasa.bg/novini/article/6584041", "text": "Министър-председателят на Великобритания Тереза Мей заяви, че не я е страх да критикува американския президент Доналд Тръмп и САЩ, докато защитаваше правотата на критиките си към „ретуитовете“ на американския държавен глава, чийто първоизточник е крайно-дясната група „Великобритания на първо място“, пише британското левичарско издание The Guardian, цитиран от Фокус. Тръмп предизвика вълна от критики в сряда, след като сподели три филмчета, които първо бяха публикувани в мрежата от вицепредседателя на групата „Великобритания на първо място“, показващи насилствени действия, извършени от мюсюлмани. В отговор на това, от Даунинг стрийт излязоха със съобщение, в което определиха действието на Тръмп като „погрешно“. След това, американският държавен глава написа среднощно съобщение в „Туитър“, в което нападна персонално британския премиер: „Тереза Мей, не се съсредоточавай върху мен, а върху деструктивния радикален ислямски тероризъм, който върлува в Обединеното кралство. Ние сме добре!“. Мей не закъсня да даде личен отговор на нападката, по време на пресконференция в столицата на Йордания – Аман. Тя заяви, че САЩ и Великобритания са работили срещу тероризма в близко сътрудничество. Освен това, британският премиер добави: „Фактът, че работихме заедно не означава, че се страхуваме да говорим, когато САЩ грешат и да бъдем напълно откровени с тях. Сигурна съм, че споделянето на филмчета от „Британия на първо място“ е грешка“. „Това е организация на омразата. Тя иска да всява разделение и недоверие в обществото. Тя е фундаментална опозиция на ценностите, които споделяме като нация – ценности, като уважение, толерантност и, ще посмея да го кажа, общо благоприличие“.", "date": "2017.11.30", "title": "Тереза Мей: Не ме е страх да критикувам Тръмп"}
{"url": "https://www.24chasa.bg/novini/article/6584018", "text": "Делото срещу украинеца Роман Логвиненко, сочен от прокуратурата като организатор на атентата с гранатомети срещу бившия съветник в ДАНС Алексей Петров, няма да бъде засекретено в съда. Прокуратурата настоя то да се гледа при закрити врата. Магистратите обаче обявиха, че процесът ще е публичен с изключение на заседанието, в което ще се обсъждат специалните разузнавателни средства (СРС). В съда в четвъртък се явиха 6-има от свидетелите, но се оказа, че те ще бъдат разпитани през януари. Причината - съдът отказа да върне за трети път делото за атентата за доразследване и сега Логвиненко има право да обжалва. С помощта на преводач той поиска да бъде пуснат от килията срещу подписка, но и тази молба не мина. Бронираният \"Мерцедес S 500 Гард\" на Петров бе обстрелван с гранатомети на 29 октомври 2015 г. на кръстовището на ул. \"Проф. Милчо Лалков\" и ул. \"Светослав Манков\" в София. Според прокуратурата в атентата, освен Логвиненко, са замесени още трима души, които са в неизвестност. Опелът на атентаторите е изоставен на столичния бул. \"Симеоновско шосе\" и до него са открити важни по делото веществени доказателства. Логвиненко се отказа от възможността делото да се гледа по съкратената процедура. Той не се признава за виновен. Дори настоя пред съда в обвинителния акт по делото да бъде вписано, че един от основните свидетели е извършител на опита за покушение срещу Алексей Петров. Съдия Николай Николов обаче му обясни, че така възможност по закон няма. Следващото заседание по делото е насрочено за 24 януари 2018 г. Сред първите свидетели, които ще дадат показания, е шофьорът на Алексей Петров - Стефан Борисов. Той бе допускат като частен обвинител по делото. Двама полицаи охраняваха Логвиненко в съдебната зала и след заседанието той бе върнат зад решетките. Украинецът има право да обжалва мярката \"задържане под стража\" в 7-дневен срок пред Софийския апелативен съд.", "date": "2017.11.30", "title": "Делото за атентата срещу Алексей Петров тръгва от 3-ти път, няма да е секретно"}
{"url": "https://www.24chasa.bg/novini/article/6583855", "text": "Европейският и Африканският съюз ще засилят сътрудничеството в редица важни области, решиха лидери от двата континента на Петата среща на върха ЕС-Африка в Кот д'Ивоар, предаде ДПА, цитирана от БТА. В заключителната декларация на двудневния форум лидери от над 80 страни се споразумяха за по-тясно сътрудничество по четири водещи проблема - миграцията, сигурността, инвестиране в образованието и трайното развитие. \"Никога не сме били толкова взаимнозависими. Никога не ни се е налагало да действаме толкова спешно\", каза президентът на Кот д'Ивоар Аласан Уатара, чиято страна е домакин на форума в търговската й столица Абиджан. \"Нашите два континента са взаимнозависими по исторически и географски причини и от взаимната ни воля да развиваме търговски обмен като част от взаимноизгодни партньорства\", заяви президентът на Гвинея Алфа Конде, който е председател на Африканския съюз. \"Най-после се съгласихме да конфискуваме авоарите на трафикантите на хора и в Африка, и в Европа, и в Близкия изток\", добави Конде. Лидерите от ЕС и АС се договориха снощи за евакуационен план, който ще позволи репатрирането на мигранти от Либия - ключова транзитна страна по пътя от Африка към Европа. Председателят на Европейския съвет Доналд Туск поиска и ООН да наложи санкции на роботърговците и трафикантите на хора в Либия, предаде ТАСС. \"Трябва да има санкции на ООН към контрабандистите и роботърговците. Колкото до Европа, призовах колегите си да изпълнят обещанието да организират връщането на африканските мигранти в Африка\", каза Туск. Около 3800 мигранти в Либия трябва да бъдат спешно репатрирани, обяви председателят на Комисията на АС Муса Факи Махамат. Той подчерта, че общият брой мигранти в Либия е между 400 000 и 700 000, а в страната има поне 42 мигрантски лагера, предаде Франс прес. В Либия \"трябва бързо да се извърши хуманитарна акция, каналите за трафик на хора трябва да бъдат извадени от строя и да започне международно разследване\", заяви президентът на Кот д'Ивоар Аласан Уатара. Колегата му от Гвинея Алфа Конде поиска анкетната комисия да се ръководи от комисията за човешки права на Африканския съюз и да се създадат специални военни сили срещу трафикантите на хора.", "date": "2017.11.30", "title": "ЕС и Африканският съюз ще засилят сътрудничеството си в миграцията"}
{"url": "https://www.24chasa.bg/novini/article/6583864", "text": "През периода 1986 - 27.11.2017 г. в България са регистрирани общо 2 694 лица с ХИВ инфекция. От началото на тази година са открити нови 220 ХИВ-серопозитивни, при изследвани над 260 000 лица. Запазва се тенденцията от последните години броят на новорегистрираните мъже да е многократно по-голям от този на инфектираните жени, съобщиха от пресцентъра на Министерството на здравеопазването /МЗ/. Съотношението на инфектираните мъже и жени през настоящата година е 9 към 1 (199 мъже и 21 жени). По отношение на пътя на инфектиране се запазва тенденцията от последните години. И тази година 88 на сто от новорегистрираните с ХИВ-инфекция са се инфектирали по сексуален път (от тях 52 на сто са мъже, съобщили за хомосексуален контакт, а 36 на сто са инфорани при хетеросексуален контакт). Останалите 12 на сто са инфектирани при инжекционна употреба на наркотици, посочват от МЗ. Тази година най-засегната е възрастовата група 30-39 г. - 36 на сто, следвана от възрастовата група 20-29 г. - 34 на сто. Най-младият ХИВ серопозитивен е на 20 години, а най-възрастният е на 67 години. Географското разпространение показва, че по-голямата част от новоинфектираните с ХИВ са предимно в големите градове: София - 91 лица, в областите Пловдив - 22 лица, Варна - 18 лица, Плевен - 9 лица, София област - 7, Бургас - 4 лица и единични случаи в останалите области. Данните сочат, че над 25 на сто (55 души) от новорегистрираните ХИВ-позитивни лица са открити в 13-те Кабинета за безплатно и анонимно консултиране и изследване за ХИВ (КАБКИС) към РЗИ. Близо 13 на сто от всички новорегистрирани (28 лица) са узнали своя резултат в Центъра за сексуално здраве в София, допълват от МЗ. В изпълнение на ангажиментите на държавата, Министерството на здравеопазването осигурява безплатно съвременно лечение с антиретровирусни лекарства за всички нуждаещи се лица с ХИВ/СПИН, независимо от техният здравно-осигурителен статус. Разкрити са и работят 5 сектора за лечение на пациенти с ХИВ/СПИН към инфекциозните клиники в градовете София, Пловдив, Варна, Плевен и Стара Загора. Прилагането на антиретровирусната терапия удължава живота на пациентите и подобрява качеството им на живот, уточняват от МЗ. Към 31 октомври 2017 г. общо 1 291 души с ХИВ се проследяват в секторите за лечение на пациентите с ХИВ/СПИН, а 1 163 (90 на сто) от тях получават съвременна антиретровирусна терапия. Лабораториите, които извършват вирусологичен и имунологичен мониторинг на терапията, са снабдени с всички необходими тестове и консумативи, съобщават още от МЗ.", "date": "2017.11.30", "title": "Запазва се тенденцията ХИВ у нас да се разпространява предимно по сексуален път"}
{"url": "https://www.24chasa.bg/novini/article/6583881", "text": "Възможно ли е в България да бъдат произвеждани новите бронирани машини, с които да бъде оборудвана пехотата, и така предвидените за проекта 1,2 млрд. лв. да останат в българската икономика? В момента отговорът на този въпрос е не, няма кой да ги произведе. “Бета” в Червен бряг беше ликвидирана и разпродадена, танкоремонтният завод също не работи. И все пак България може сама да си произведе бойните машини. На всичкото отгоре с финландско качество. Това поне предлага финландската компания “Патриа”, една от седемте, които отговориха на първоначалното запитване на Министерството на отбраната за този търг. “Патриа” вече е работила по тази схема в други източноевропейски държави като Полша и Хърватия. Истинската история на успеха пък е полският завод “Росомак”, който произвежда бронираните бойни машини за полската армия. Заводът се намира в Катовице - индустриален град, който е столица на провинцията Горна Силезия. Почти в центъра на града е заводът “Росомак”, който се занимава с производство на машини от началото на миналия век. През тази година се навършват 65-години, откакто фабриката работи за отбраната. И до 2003 г. е доста западнала, ремонтира стари БРДМ-и - лека бронирана машина за разузнаване, съветско производство. След това обаче се свързва с финландците от “Патриа”, за да произвежда тяхната модулна бойна машина със задвижване 8х8. С това предложение печелят поръчката на полското министерство. И до момента са произвели 750 машини, цялата поръчка е за 900. Първите шест месеца от партньорството във Финландия обучават 40 работници от Полша, а заводът в Катовице се преоборудва. “Когато дойдох тук преди 15 години, За шест месеца бяха напълно променени, ние пък доставихме специализирано оборудване”, разказа Юха Симола, старши вицепрезидент в “Патриа”, който вече 15 години отговаря за полския проект. Първоначално в Полша се правят около 70% от бойната машина “Патриа”. В момента само 6% се произвеждат извън Полша. В доставката на различни компоненти, въоръжение, броня и прочее пък Иначе прякото производство в “Росомак” дава работа на 400 души със средна заплата около 800 евро на месец. Заради традицията на полската армия техниката ѝ да носи имена на животни е проведено допитване. И полските машини са прекръстени на “Росомак”, на български росомаха. Това е най-едрият хищник от семейството на поровете, известен с това, че е едно от най-безстрашните и свирепи животни. Полските “росомахи” пък стават толкова популярни, че цялата фирма, която допреди 2014 г. се нарича WZM, взема името на продукта си. Поляците правят и най-голямото бойна кръщение досега на бронираните машини на “Патриа” в Афганистан. В мисията на ISAF общо участват 200 полски бронирани машини. Има многобройни случаи на атаки със самоделни мини и РПГ-7. В Афганистан проличава и едно от основните предимства на модулната машина на “Патриа”. При нея в шасито е събрано и цялото окачване, което всъщност го прави изключително пригодно за ремонт в полеви условия. Освен това осигурява и допълнителна защита на войниците в корпуса от мини. Отгоре пък е бронираното тяло на машината, което може да е в различни конфигурации - с бойна купола, линейка, техническа работилница, разузнавателна машина. по машината, главно в областта на софтуера, добавяне на допълнителна броня и увеличаване на ситуационна информираност, разказа Михал Холева, маркетинг-мениджър в полската компания. “Росомак” реално ползва лиценз от “Патриа” за производството на бойните машини. И има право да прави подобрения в конструкцията, в момента дори поляците разработват собствени версии. Уникалното в този модел на бизнес сътрудничество е, че подобренията, които се правят по “Патриа” където и да било в света, са достъпни за всички останали клиенти на финландския производител. Подобна на полската схема финландците смятат да предложат и в България. Отново както и при “Росомак” от “Патриа” планират да си партнират с българска държавна фирма. Един от възможните партньори е “Терем” в Търговище. Според предварителните планове на финландците засега до 80% от производството и компонентите за новите бронетранспортьори на Българската армия трябва да се произвеждат в България. Полският опит показва, че това е правилният начин, категорични са от “Патриа”.", "date": "2017.11.30", "title": "Български БТР-и с финландско качество? Защо не"}
{"url": "https://www.24chasa.bg/novini/article/6583867", "text": "Турският президент Реджеп Тайип Ердоган заяви днес, че лидерът на основната опозиционна партия Кемал Кълъчдароглу \"ще плати цената\" за това, че обвини някои негови близки, че са прехвърлили милиони долари в сметка на офшорна компания, предаде АФП. Той ще плати цената за тази инициатива, заяви Ердоган, цитиран от турските медии и БТА. Във вторник лидерът на Народнорепубликанската партия Кемал Кълъчдароглу посочи в изказване пред парламентарната група на своята партия, че притежава банкови извлечения, доказващи, че близки на Ердоган, включително един от синовете му и един от братята му, са прехвърлили милиони долари на сметка на офшорна компания на остров Ман. Той размаха документи, които според него доказват банковите операции. Ердоган отхвърли тези обвинения и обяви, че ще подаде жалба срещу Кълъчдароглу. Той определи НРП като \"основната партия на предателството\". Лица от обкръжението на Ердоган заявиха, че споменатите от Кълъчдароглу документи са фалшиви. Кълъчдароглу от своя страна изтъкна, че става дума за автентични документи, които са му били предадени от \"служители, които обичат своята страна\". Същевременно днес главната прокуратура в Анкара съобщи, че е започнала разследване във връзка с твърденията на Кълъчдароглу, предаде в.\"Миллиет\". Прокуратурата е поискала от НРП документите, които Кълъчдароглу показа на заседанието на парламентарната група във вторник. Прокуратурата уточни, че е започнала разследване, тъй като отговорен представител на спомената от Кълъчдароглу фирма в чужбина BELLWAY е заявил, че документите са фалшиви. Кълъчдароглу се наложи като опонент номер едно на Ердоган, като организира в средата на юни голям \"поход за справедливост\", завършил с митинг, на който се събраха стотици хиляди граждани, отбелязва АФП.", "date": "2017.11.30", "title": "Ердоган: Кемал ще плати цената за обвиненията към мен за офшорки"}
{"url": "https://www.24chasa.bg/novini/article/6583890", "text": "Заместник-министърът на отбраната Анатолий Величков ще присъства на тържественото отбелязване на 126-ата годишнина от създаването на Военномедицинската академия (ВМА). Проявите ще започнат на 1 декември 2017 г., петък, в 11.00 часа, с полагане на венци пред паметника на загиналите медицински чинове. Това съобщиха от пресцентъра на Министерството на отбраната. След това в киносалона на ВМА ще се проведе тържество събрание на личния състав с участието и на официални гости, на което ще бъде направен кратък отчет за дейността на здравното заведение. От името на министъра на отбраната и на началника на отбраната ще бъдат наградени военнослужещи и цивилни служители от структурите на ВМА.", "date": "2017.11.30", "title": "Зам.-министър Анатолий Величков ще присъства на 126-ата годишнина на ВМА"}
{"url": "https://www.24chasa.bg/novini/article/6583900", "text": "Работата по случаите с отвличането на Адриан Златков и взривения банкомат в Сапарева баня продължава. Това каза на пресконференция главният секретар на МВР гл. комисар Младен Маринов във връзка с отвличането на Адриан Златков и взривения банкомат в Сапарева баня, предава „Фокус“. „Не мога да ви кажа нищо повече. Това, което по трябва и по закон се прави, се прави. Ако имаме нова информация, която може да бъде споделена, съответно след разрешение от прокуратурата, ще я споделим. Колегите работят и не може да споделяме информация“, коментира Маринов. За мерките за сигурност по време на европредседателство главният секретар заяви, че вчера са били по обектите, където ще бъде основно открито председателството на 11 януари. „Това го правим с цел да вземем максимални мерки и в същото време да направим така, че да не затрудняваме в голяма степен живота в града и нормалното придвижване на гражданите. Нямаме сериозни притеснения и неща, които смятаме, че ще попречат на нормалното протичане на председателството от гледна точка на сигурността. Продължаваме работа. Ако има нещо, което трябва да стигне до гражданите, ще бъде направено по съответния начин, но програмата се променя постоянно“, каза още Младен Маринов.", "date": "2017.11.30", "title": "Младен Маринов: Работата по случая с отвличането на Адриан Златков продължава"}
{"url": "https://www.24chasa.bg/novini/article/6583920", "text": "Комисията за защита на конкуренцията даде зелена светлина на най-скъпата имотна сделка у нас. Регулаторът разреши на южноафриканския фонд \"НЕПИ Проджект ту\" да купи мол “Парадайз” за рекордните за България 252,9 млн. евро. Това превръща мола в най-скъпия имот в България, което доскоро се отнасяше за търговския център “Сердика”, купен също от \"НЕПИ\" преди няколко месеца за 207,4 млн. евро. Фондът придобива целия капитал на „Булфелд“ ЕООД от „НЕПИ Проджект ту“ . Преди осъществяване на сделката едноличен контрол върху придобиваното дружество упражнява „Бул дом” , което след финализирането й ще загуби връзка с него, посочва КЗК. Тя трябваше да се произнесе, тъй като законът изисква преди подобни сделки, компаниите да уведомяват регулатора,, когато сумата от общите обороти на всички предприятия-участници в концентрацията на територията на страната за предходната финансова година надхвърля 25 млн. лв. Законът въвежда допълнително изискване с два алтернативни критерия, а именно оборотът на всяко едно от поне две от предприятията – участници в концентрацията, или оборотът на предприятието-цел, на територията на България през предходната финансова година да надхвърля 3 млн. лв. След приключването на сделката групата ще има най-голям дял в сегмента от отдавани търговски площи в София. На този пазар оперират и други основни техни конкуренти - \"София ринг мол\", \"Ду мол\", \"Мол ъф София\", \"Парк център\". \"Като конкуренти могат да се определят и дружествата, предлагащи търговски площи под наем за търговия на дребно със стоки и услуги в шопинг центрове и молове в София\", посчва КЗК. Експертите определят пазара като разнороден, наемателите също били значителен брой. От там цитират проучване, в което \"Синема сити България\" и „Зара България” посочвали, че пазарът на отдаване на търговски площи под наем в търговските центрове в София е достатъчно отворен и конкурентен и притежава достатъчно потенциал за развитие, включително за осъществяване на нови проекти, които се очаква да навлязат в сравнително кратък срок. От консултантската компания \"Колиърс\" отчитат, че че отдадените под наем нови търговски площи в моловете в София са се повишили с 11%, или с 16.3 хил. кв. метра през първото полугодие на 2017 г., в сравнение с края на предходната година. По данни от анализа на консултантската компания за бизнес имоти \"Фортън\" повишеният инвеститорски интерес се дължи на доброто представяне на икономиката на страната и в частност на растящото вътрешно потребление, които повишават оборотите на търговците, а оттам съответно и на наемите. Според запитаните в хода на проучването наематели на \"Сердика Център\" и \"Парадайз Център\", договорите за наем са дългосрочни (10-15 г.). Условията, при които се сключват, са идентични за различните търговски центрове и с възможност за едностранно прекратяване и сравнително бърза смяна на наемодателя. КЗК установява, че пазарният дял на групата след сделката ще е около 30-40%. \"Независимо, че този пазарен дял отрежда на придобиващата група лидерско място на засегнатия съответен пазар КЗК счита, че заеманите пазарни позиции /под 40%/ не пораждат опасения, че сделката може да доведе до установяване или засилване на господстващо положение на разглеждания пазар\", смятат от регулатора.", "date": "2017.11.30", "title": "Най-скъпата имотна сделка - за мол \"Парадайз\", е факт"}
{"url": "https://www.24chasa.bg/novini/article/6583903", "text": "Палестински фермер загина, а двама израелски бащи са ранени, след като група араби нападна деца на заселници в района на Западния бряг на река Йордан, пише израелското издание The Jerusalem Post. Бащите, които са били въоръжени с огнестрелни оръжия, са били охрана на детска екскурзия на група израелски заселници в палестинския район Самария. След инцидента те са закарани в болница в района на Петах Тиква, предаде \"Фокус\".  Палестински източници са идентифицирали фермера като Махмуд Уда, 48-годишен от село Кусра, намиращо се в района на град Наблус. От Въоръжените сили на Израел заявиха: „Преди малко, двадесет израелски момчета (деца), придружени от възрастни, са се разхождали край село Кусра. По време на разходката се е случил инцидент в близост до селото, като в него са били замесени десетки палестинци. Един от тях е застрелян от израелец, който е действал при самозащита. Еврейската група се е барикадирала в пещера в близост до селото. Въоръжените сили на Израел са пристигнали на мястото и са ги спасили“.", "date": "2017.11.30", "title": "Баща застреля палестинец по време на детска екскурзия в Самария"}
{"url": "https://www.24chasa.bg/novini/article/6583928", "text": "Сводничка със седем имета бе арестувана в София и докарана в Благоевград по разследване на Районна прокуратура – Благоевград.  46-годишната Елмас Донева е обвинена за трафик на жени с цел сексуална експлоатация. Повдигнатото й обвинение е за това, че в периода 2010 г. – 2017 г. тя приела и укрила в наети и стопанисвани от нея жилища в гр. Ларнака и гр. Лимасол, Република Кипър, български гражданки с цел използването им за развратни действия. За предлаганите и предоставяните от жените сексуални услуги срещу заплащане им било обещавано получаване на процент от сумите, осигуряване на охрана, място за проституция, грижи и клиенти. Обвиняемата Донева е била арестувана на 27.11.2017 г. при излизане от апартамента й в гр. София, след шестмесечно използване на специални разузнавателни средства от Районна прокуратура – Благоевград и съставяне на съвместни екипи с кипърските власти. При извършени претърсвания от пет апартамента в различни градове са иззети 19 000 евро, 28 мобилни апарата с предплатени карти с надписи „Лимасол“ и „Ларнака“, 2 лаптопа, видеокамера, множество документи, свързани с трансфер на парични суми от Кипър за България. Към настоящия момент са разпитани 8 свидетели. През последните 15 години Елмас Донева се сдобила с документи за самоличност с различна комбинация от имена, поради което властите в Кипър, въпреки воденото от тях четиригодишно разследване срещу нея, били затруднени при установяване на местонахождението й. В резултат на създадения по инициатива на Районна прокуратура – Благоевград международен екип и предоставянето на информация от българските разследващи органи на техните колеги в Кипър са били изяснени факти относно местопребиваването й. През този месец обвиняемата се намирала предимно в България, подготвяйки се да пренасочи бизнеса си към Западна Европа. Именно в деня на ареста – 27.11.2017 г., последният й клиент имал запазен час в апартамент в гр. Лимасол, но посещението било осуетено от стартирала в 11 часа съвместната операция в двете държави едновременно. Датата на задържането на обвиняемата Донева е била съгласувана по време на координационна среща в гр. Хага между Районна прокуратура – Благоевград и разследващите органи от Република Кипър, един месец преди ареста. По време на операцията по задържането й едновременно са били арестувани други лица в гр. София, гр. Благоевград и гр. Лимасол. Предстои изготвяне на Европейска заповед за арест на един от съучастниците на Донева, който е привлечен като обвиняем задочно. Същият е напуснал пределите на страната и заминал в страна на ЕС няколко дни преди провеждането на операцията. Районният съд в Благоевград остави за постоянно в ареста Елмас, като уважи искането на прокуратурата.", "date": "2017.11.30", "title": "Заловиха сводничка със 7 имена, трафикирала проститутки в Кипър"}
{"url": "https://www.24chasa.bg/novini/article/6583927", "text": "Километрична опашка от камиони се е образувала от двете страни на ГКПП „Калотина”, предава  . Причината е профилактика на сървърите на електронната система за обработка на документите, която е продължила по-дълго от очакваното. Първоначално тя е била обявена от 10 до 13 ч. днес, но е продължила до 15 ч., което е довело до натрупването на тежкотоварни автомобили и от двете страни на границата. Системата работи нормално от час и половина.", "date": "2017.11.30", "title": "Километрична опашка от камиони и от двете страни на ГКПП \"Калотина\""}
{"url": "https://www.24chasa.bg/novini/article/6583919", "text": "Френският президент Еманюел Макрон е известен с умението си да обезоръжава враждебни аудитории с остроумие и хумор, но поредната му шега, направена при посещение в Африка, му навлече критики у дома, предаде Ройтерс. В излъчено снощи интервю Макрон отхвърли като \"нелепи\" намеците, че е обидил президента на Буркина Фасо Марк Каборе, когато се пошегувал пред студенти, че Каборе излязъл от залата, за да поправи климатика. Макрон направи шегата на среща в университета в Уагадугу по-рано тази седмица, след като обеща нова ера в отношенията между Франция и Африка, информира БТА. Студент от публиката попита Макрон какво би направил за решаване на въпроса с постоянните прекъсвания на електричеството в Буркина Фасо, на което френският президент отговори: \"Вие ми говорите като че ли съм колониална сила, но аз не искам да се грижа за електричеството в Буркина Фасо. Това е работа на вашия президент.\" Изказването му беше посрещнато със смях и ръкопляскания. По-късно Каборе излезе от залата и Макрон се пошегува: \"Виждате ли, той си тръгна. Отиде да поправи климатика.\" Малко след това Каборе усмихнат се върна на мястото си. Забележката на френския президент предизвика различни реакции в социалните медии. Някои я защитиха, определяйки я като весела закачка, а други изразиха неодобрение, че тя е имала оттенък на покровителствено отношение. Крайнодесни съперници обвиниха Макрон, че коментарът му е \"граничел с расизъм\". \"Това е нелепо\", каза той в интервю за телевизия \"Франс 24\". \"Ние се отнасяме помежду си като равни, което значи, че можем да се шегуваме един с друг\", заяви френският президент. Макрон отвърна на критиците си, като каза, че тъкмо тези, които смятат за неуместно да се шегуваш с африкански лидер, са виновни за покровителствено отношение към континента.", "date": "2017.11.30", "title": "Макрон си навлече критики след забележка, направена при посещение в Африка"}
{"url": "https://www.24chasa.bg/novini/article/6583941", "text": " Държавният секретар на САЩ Рекс Тилърсън поднови апелите на Вашингтон към Китай да намали доставките на петрол за Северна Корея, с което да принуди режима в Пхенян да седне на масата за преговори за спиране на ядрената и ракетната си програма, предава Франс прес, цитирана от Фокус. Тилърсън заяви, че „Китай прави много“, но добави, че Вашингтон „мисли, че Пекин може да направи повече по въпроса за петролните доставки“. Той все пак уточни, че САЩ не искат Китай да спира напълно нефтените доставки за Пхенян, а само да ги намали. „Това беше най-ефективният инструмент, който накара севернокорейците да седнат на масата за преговори последния път“, отбеляза американският дипломат.", "date": "2017.11.30", "title": "САЩ: Искаме Китай да намали доставките на петрол за Северна Корея"}
{"url": "https://www.24chasa.bg/novini/article/6583945", "text": "Русия заяви в четвъртък, че e постигнала предварително споразумение с Египет за използването на военновъздушните бази и свободното навлизане във въздушното пространство на близкоизточната страна от руската авиация, пише американското издание The New York Times. Текстът на споразумението, публикувано от Москва и потвърдено от високопоставен египетски военен, ще ознаменува поредното разширяване на руското военно влияние в Близкия Изток, като в случая това ще е чрез съдействие с един от най-близките американски съюзници в арабския свят, предаде \"Фокус\".  САЩ предоставиха на Египет повече от 70 милиарда долара военна помощ през последните години и поддръжниците на спонсорската програма сочат като едно от основните й предимства това, че тя ще позволи на американската армия да използва египетското въздушно пространство и военновъздушните бази в страната. Египет получава по 1,3 милиарда долара годишно от САЩ като военна помощ от 1980 година насам. По-рано тази година администрацията на Тръмп отряза или забави 291 млн. дол. от помощта заради обвиненията срещу египетския президент Абдел Фатах ас Сиси за злоупотреби с човешките права и връзките му със Северна Корея. Самех Шукри, министър на външните работи на Египет, определи този ход като „недоразумение“. Според условията на предварителното споразумение с Русия, Египет ще получи реципрочното право да използва американските бази. В четвъртък все още не е ясно как САЩ ще отговорят на този договор.", "date": "2017.11.30", "title": "Русия в сделка с Египет за използване на египетските военновъздушни бази"}
{"url": "https://www.24chasa.bg/novini/article/6583956", "text": "Кръстовището край созополското село Атия, където беше прегазен 16-годишен ученик, вече е осветено и с нова маркировка, предаде  .  Осветлението е толкова силно, че пешеходната пътека ще се вижда дори по тъмно и при мъгла. Преди автомобилите да стигнат до пътеката, релефна маркировка „убива” скоростта им. В онази сутрин инцидентът е можело да бъде по-голям – друго момче не е пресякло с Костадин, както обикновено прави, а е спряло да изчака трети приятел. Един допълнителен автобус ще влиза и в селото, като промяната ще е факт до седмица и ще важи, докато бъде изградена пасарелка.", "date": "2017.11.30", "title": "Кръстовището край Атия вече е осветено и с нова маркировка"}
{"url": "https://www.24chasa.bg/novini/article/6583967", "text": "Пентагонът заяви, че най-малко 801 цивилни са загинали при въздушни удари на водената от САЩ международна коалиция срещу групировката \"Ислямска държава\" в Ирак и Сирия, предаде Асошиейтед прес. В оповестения днес доклад се посочва, че през последния месец са били разследвани още пет удара, всички на територията на Сирия, и е констатирано, че в резултат на тях са загинали още 15 цивилни, информира БТА. Според наблюдателски организации броят на цивилните жертви при въздушни удари в борбата срещу \"Ислямска държава\" е доста по-голям. Работещата от Лондон организация \"Еъруорс\" (\"Въздушни войни\"), която следи броя на загиналите цивилни при операцията срещу групировката, смята, че над 5000 цивилни са убити при коалиционни въздушни удари в Ирак и Сирия. Контролираната от \"Ислямска държава\" територия, която се простираше от Северна Сирия почти до Багдад, беше сведена до отделни анклави от пустинните райони по иракско-сирийската граница. През август 2014 г. водената от САЩ коалиция започна кампанията на въздушни удари срещу джихадистката групировка.", "date": "2017.11.30", "title": "Пентагонът: 800 цивилни от САЩ са загинали в битка срещу ИДИЛ"}
{"url": "https://www.24chasa.bg/novini/article/6583974", "text": "Според слухове, Белият Дом е разработил план да замени Държавния секретар Рекс Тилърсън с директора на Централното разузнавателно управление(ЦРУ) Майк Помпео в близките няколко седмици, предава Ройтерс, цитирана от Фокус. Според плана, Сенаторът от Републиканската партия Том Котън ще замени Помпео начело на ЦРУ. Все пак, в публикациите се пояснява, че все още не е ясно дали президентът на САЩ Доналд Тръмп е дал одобрението си за реализацията на кадровото разместване. Ройтерс не е в състояние да потвърди тези слухове.", "date": "2017.11.30", "title": "САЩ готвят смяна на Тилърсън с директора на ЦРУ?"}
{"url": "https://www.24chasa.bg/novini/article/6583425", "text": "Бащата на жертва на убийство хвърли две ръчни гранати в съда в украинския град Никопол, предаде агенция УНИАН. Мъжът и още един човек са загинали при взрива, има и много ранени. „Осколките са ранили трима подсъдими, двама полицаи, служител на съда и гражданин”, става ясно от официалното съобщение. По информация на „Интерфакс” делото е свързано с разстрела на двама души в автомобила им през февруари 2016 г. Единият от тях е син на извършителя на днешното нападение, предаде  .  Изяснява се как е успял да внесе ръчните гранати в сградата на съда. Знае се, че при поредното отлагане на делото той изчакал полицаите да сложат белезниците на подсъдимите и хвърлил взривните устройства. Случаят се разследва.", "date": "2017.11.30", "title": "Почернен баща хвърли две ръчни гранати в украински съд и почина, има и много ранени"}
{"url": "https://www.24chasa.bg/novini/article/6583472", "text": "При идеално почистена магистрала \"Хемус\" на 12 км от София в посока Варна тир с чужда регистрация помете мантинелата и затрудни движението за продължително време, съобщи за \"24 часа\" очевидец на инцидента. Магистралата е била затворена за кратко, докато влекач изправи тира, който е лежал върху мантинелата. Доста време след това обаче в посока Варна колите са се точили в една лента. Тирът вече е изваден в аварийната лента, за да не пречи на движението.  Понеже е натоварен със стока, има екипи на НАП и на митниците, уточни още източникът ни. Заради разлятото гориво пътят се почиства  с пясък. Експерт по транспорта изчисли за \"24 часа\" че само възстановяването на мантинелата ще струва около 15 000 лева, а още хиляди са другите разходи по инцидента. Още при първия още сняг тази година трафикът бе силно затруднен от аварирали автомобили, много от тях тирове.    ", "date": "2017.11.30", "title": "При почистена магистрала: Тирът, който помете мантинела, няма спирачен път (снимка)"}
{"url": "https://www.24chasa.bg/novini/article/6583470", "text": "Европейският парламент призова днес върховния представител на ЕС по външната политика и сигурността Федерика Могерини да наложи оръжейно ембарго на Саудитска Арабия. Призивът се съдържа в резолюция за положението в Йемен, приета с голямо мнозинство на двудневната сесия на евродепутатите в Брюксел. ЕП отбелязва, че съществуват сериозни обвинения срещу Рияд за нарушения на международното хуманитарно право в Йемен. Допълва се, че държавите от ЕС продължават оръжейния износ за Саудитска Арабия и след задълбочаването на конфликта в Йемен, и в разрез с решенията на Съвета на ЕС, информира БТА. В резолюцията се настоява за постигането на мирно политическо решение в Йемен под егидата на ООН. ЕП пояснява, че в Йемен близо 21 милиона души се нуждаят от хуманитарна помощ след опустошенията от продължаващата втора година гражданската война между водената от Саудитска Арабия коалиция и подкрепяните от Иран бунтовници.", "date": "2017.11.30", "title": "ЕП призова Могерини да наложи оръжейно ембарго на Рияд"}
{"url": "https://www.24chasa.bg/novini/article/6583478", "text": "Апелативният специализиран наказателен съд наложи мярка за неотклонение „Задържане под стража“ на Марчо Марков, обвинен на 21 ноември 2017 г. от Специализираната прокуратура за участие в организирана престъпна група за изнудване, действала в Перник Кюстендил. Това съобщиха от пресцентъра на Апелативна специализирана прокуратура.  Решението е окончателно, Марков бе задържан с белезници в съдебна зала. На 23 ноември 2017 г. първата инстанция наложи на обвиняемия „Домашен арест“, като се аргументира с по- ниския интензитет на престъпна дейност в групата и чистото му съдебно минало. Същата мярка за неотклонение с идентични мотиви бе наложена на Кирил Петков. Останалите трима участници в групата бяха задържани.  Специализираната прокуратура протестира определението на съда по отношение на Марков. На делото на втора инстанция Апелативна специализирана прокуратура поддържа протеста с мотивите, че Марков е бил в наказателната бригада на групата и приближен до нейния ръководител, че има опасност да въздейства върху свидетели и срещу него има още три висящи наказателни дела.  Марков е сред обвиняемите по делото срещу групата на Божидар Кузманов (за стрелбата срещу Димитър Желязков в „Слънчев бряг“), което на 8 ноември 2017 г. бе внесено с обвинителен акт в Специализирания наказателен съд. Той е обвиняем и по други две дела (с внесени в съда обвинителни актове) на Софийска районна прокуратура. АСпНС отхвърли молбите за промяна на мярката за неотклонение на тримата задържани от първата инстанция. Петков единствен от участниците остава под домашен арест, след като мярката му не бе обжалвана и протестирана.", "date": "2017.11.30", "title": "Задържаха Марчо Марков от групата за\nрекет в Перник и Кюстендил"}
{"url": "https://www.24chasa.bg/novini/article/6583505", "text": "Варненският районен съд осъди задочно 28-годишен столичанин, измамил двама души с бързи кредити. Делото се гледа в отсъствието на обвиняемия. Той получи задочно година затвор, отложена с 3 години изпитателен срок. Митко Йорданов беше признат за виновен, че в периода от 28 януари до 15 април 2015 г. \"в съучастие с неустановено по делото лице и с цел да набави за себе си и другиго имотна облага, възбудил и поддържал заблуждение у двама души от Варненско, че ще им предостави бързи парични заеми без поръчител. Деянието е извършено в условия на продължавано престъпление\", пише в решението на магистратите. Хитрецът публикувал обява в интернет, че предоставя кредити без формалности и поръчители. Двама мъже от варненските села се вързали на капана и се свързали с него по телефона. Той успял да ги убеди да преведат по 30 лв. чрез офиси на \"Изи пей\" във Варна на негово име. Обяснил им, че седалището на фирмата се намира в София и за да получат бързо, на място във Варна, парите по \"отпуснатия кредит\", трябва първо да внесат парите. Жалба срещу действията му са подали само двама от пострадалите. Възможно е те да са били повече.", "date": "2017.11.30", "title": "Осъдиха столичанин, мамил с бързи кредити"}
{"url": "https://www.24chasa.bg/novini/article/6583514", "text": "\"В БСП - София сме сериозно обезпокоени от финансовата политика на управляващите към БАН - най-големия национален научен център. Обезпокоени сме и от разминаването между декларираните в стратегическите документи намерения за развитие на научни изследвания и БАН и реалностите на Бюджет 2018. Бюджет, който показва, че в България няма място за БАН, наука и иновации.\" Това гласи изявление на БСП-София, предават от пресцентъра им. Ето и целия му текст:  Ние, от БСП - София, очаквахме, че министър-председателят Бойко Борисов си е взел поука след грубия опит на министъра на финансите Симеон Дянков да подчини българските учени на чужди цели и амбиции. Очаквахме, че приказките за \"феодални старци\", че опитите за ликвидиране на БАН с рязко орязване на бюджета през 2009-2010 година, са забравена срамна страница от първия мандат на ГЕРБ. Очаквахме, че за 2018 година правителството ще предложи такива финансови стимули за развитие на БАН, ССА и Държавните висши училища (ДВУ), които ще укрепят научния потенциал и научните кадри и ще стимулират научните изследвания. Нещо повече - от януари България поема председателството на Европейския съюз, а всички добре знаем, че средствата, отделяни за наука и образование, са гаранция за изграждане на общество на знанието, приоритет на европейските политики. Какво ще предложим ние?! Историята наказва всички груби политически грешки, които противоречат на националния интерес. Защото опитът да бъде унищожен носителят на знанието у нас, опитът да бъде ликвидирана институция като БАН, не може да бъде оценен като наивност на ГЕРБ. Това е удар срещу бъдещето на България като държава на духа и интелекта. Това е целенасочена политика, която ГЕРБ провежда вече трети мандат. Политика за превръщането на нацията ни в обслужващ персонал, а държавата ни - в територия с охранителни и военни функции. БСП - София ще направи всичко възможно да бъдат защитени българските учени и Българската академия на науките. По време на председателството ние ще използваме всички средства, за да информираме държавите-членки на Европейския съюз за провежданата ликвидационна политика от управляващите по отношение на науката в България.", "date": "2017.11.30", "title": "БСП-София: Геноцидът над науката в у нас обрича нацията на обслужващ персонал"}
{"url": "https://www.24chasa.bg/novini/article/6583500", "text": "Окръжният съд в Монтана осъди на 17 години затвор В. Ангелов /32 г./от село Игнатово, община Вълчедръм, съобщиха от Съдебната палата в Монтана. Присъдата е произнесена по член 115 от НК и е за убийство на новородено дете. Ангелов живеел на семейни начала с жена, с която има две деца на 4 и 7 години. В началото на 2015 година те разбрали, че ще имат трето дете, но не обявили бременността, а казали на близките, че промените във външния й вид се дължат на проблеми с бъбреците. На 22 юли 2015 година С.Ц. родила момиченце в дома на Ангелов в село Игнатово, но той не съобщил на никого, а взел бебето и го изхвърлил в тоалетната на двора. После позвънил на 112 и извикал линейка, която откарала майката С.Ц. в болница в Лом, тъй като тя била в безсъзнание след раждането. Там лекарите я стабилизирали, но съобщили на полицията за раждането. Трупът на детето бил открит на следващия ден. Експертиза установила, че то е било живо и здраво при раждането си.", "date": "2017.11.30", "title": "17 години затвор за мъж от Монтана, убил новородено"}
{"url": "https://www.24chasa.bg/novini/article/6583546", "text": "HL-TopMix е българо-немска компания за производство и дистрибуция на високачествени продукти за хранене на всички видове и категории животни. Партньор на компанията е немският производител - HL Hamburger Leistungsfutter, който е с над 130 годишен опит и утвърдени иновативни технологии, ползвани от хиляди ферми в Германия и още 40 други държави. Подходът в производството на HL-TopMix е употребата на висококачествени суровини, прецизна разработка на иновативни продукти и прилагане на немски опит и технологии. Инвестициите на компанията са в модерни производствени мощности, стриктен контрол на качеството и изграждане на екип от висококвалифицирани специалисти в областта на хранене и обслужване на българските животновъдни стопанства. Специалистите в Hl-TopMix са готови да предложат на всяка ферма индивидуална програма за управление на храненето според целите на фермата - постигане на висока продуктивност, оптимизация на разходите и постигане на добри икономически резултати в стопанството. Целта е компанията да бъде доверен партньор на българския фермер и за да постигне това напрактика, тя прилага една по-различна концепция на работа. Това се затвърждава и от самите клиенти на компанията, която печели все по-голямо доверие в сектор животновъдство. Навременно обслужване и постоянството във високото качество са водещи във отличната оценка от клиентите и са определящи за изграденото доверие към HL-TopMix. От компанията споделят: “Тези резултати ни задължават, да подходим още по-отговорно, да поддържаме тази наша пазарна позиция и висок ангажимент към клиентите. Ние работим за тях и за успеха на техните стопанства. Нашите високотехнологични и иновативни продукти са създадени да осигуряват пълноценно и здравословно хранене на високопродуктивни животни.” Стотици фермери се довериха на експертите по хранене в HL-TopMix и повярваха в мисията на компанията - Партньорът, на който българските животновъди могат да се доверят!", "date": "2017.11.30", "title": "HL-TopMix е Довереният партньор на българския животновъд"}
{"url": "https://www.24chasa.bg/novini/article/6583530", "text": "„Насърчаването на спорта може да ни върне самочувствието, ще даде здраве на младите и на нацията, ще спести огромни разходи за здравеопазване. Спортът може да спомогне и за изкореняването на агресията в училище, в дома и по улиците“. Това заяви държавният глава Румен Радев, който днес беше гост на тържественото събрание, с което Национална спортна академия „Васил Левски“ отбеляза 75-та си годишнина, съобщават от прессекретариата на президента.  Началото е поставено през 1942 г. с указ на Цар Борис III, с който се създава Държавното висше училище за телесно възпитание – седми по ред университет за тогавашна България. „Още тогава държавното ръководство на България осъзнава ролята на спорта за общественото развитие и полага основите на новото висше училище. През всички тези години НСА отстоява своята мисия да утвърждава ценностите на спорта, олимпийските идеали и да развива спортната наука“, каза държавният глава.    Президентът подчерта, че спортът далеч не е само физическо усилие, а развива също бързината и гъвкавостта на мисълта, изгражда характера, възпитава в екипен дух, спортсменство, обединява нацията, сближава хората и носи мир. „В развитите държави спортът вече е част и от политиките за икономическо развитие на страната“, добави Румен Радев. В словото си президентът подчерта също така, че дълбоката обществена криза през последните десетилетия не е подминала и българския спорт. „Държавата се отдръпна от финансирането на спорта, отдръпна се от много важни помощни, регулаторни, контролни и обединяващи функции“, каза Румен Радев. По думите на държавния глава това е и причината напоследък да сме доволни и от спечелването на един медал от олимпиада, а за спортна култура сред българската младеж е трудно да се говори. Обръщайки се към преподавателите и академичния състав на НСА, президентът Радев благодари за всичко, което са направили и продължават да правят за българския спорт, и които по думите му „създават треньори, методисти, учители, които продължават да палят искрата на спорта сред младите хора и да развиват наука на най-високо ниво“. По време на тържественото събрание държавният глава Румен Радев връчи Почетния знак на Президента на Републиката на ректора на НСА проф. Пенчо Гешев, който от своя страна му подари стилистична пластика на арката на НСА. На събитието присъстваха представители на изпълнителната и местната власт, ректори на университети, студенти и възпитаници на академията.", "date": "2017.11.30", "title": "Румен Радев: Спортът може да помогне за изкореняването на агресията в училищата"}
{"url": "https://www.24chasa.bg/novini/article/6583548", "text": "Варненската окръжна прокуратура предаде в съда обвинителния акт срещу Николай Николов, собственик и управител на фирма. Той ще отговаря пред закона за неплащане на данъчни задължения и неправомерно изтеглен ДДС в размер над 4,5 млн. лева Фирмата на Николай е \"ПХГ Динамик\" и е с регистрация в Провадия. Според държавното обвинение престъплението е било извършено чрез \"потвърдена неистина в справки - декларации пред НАП за седем данъчни периода\". 34-годишният собственик на търговското дружество, което отчитало дейност само документно, успял да приспадне данъчен кредит в размер на 4,545 млн. лева. В началото на 2007 год. свидетел по делото предложил на Николай да регистрира фирма на свое име срещу 300 лева месечно. Дружеството имитирало търговска дейност чрез оформяне на документи. От заключението на изготвената по делото съдебно-почеркова екпертиза било установено, че подсъдимият Николай в повечето случаи лично подписвал документите като управител на \"ПХГ Динамик\" ЕООД. Заключението на съдебно-счетоводната експертиза показала, че общият размер на приспаднатия и неследващ се данък добавена стойност е малко над половин милион лева, което покрива критериите за особено големи размери. Дължимият към бюджета ДДС, който е получен в резултат на престъпната дейност на 34-годишния собственик и управител на \"кухото\" търговско дружество, надхвърля 379 пъти размера на особено големите размери на данъчните задължения. В хода на разследването подсъдимият не е дал обяснения и е демонстрирал липса на критичност към извършеното от него. Предстои делото срещу него да бъде насрочено за разглеждане във Варненския окръжен съд.", "date": "2017.11.30", "title": "Съдят собственик на фирма за укрити данъци за милиони във Варна"}
{"url": "https://www.24chasa.bg/novini/article/6583595", "text": "Криминалисти от Вършец са разкрили двама крадци, които са разбили три пъти сградата на училище \"Иван Вазов\" във Вършец за последния месец, съобщиха от Областната дирекция на МВР в Монтана. Иван И. /28 г./ и Светослав Х. /16 г./ от Вършец са влезли с взлом през нощта в училището три пъти. Те са отнесли около 1100 лева от касата и от столовата и множество техника - лаптопи, компютри, мултимедии, музикални уредби и т.н. При една от кражбите били заснети от видеокамерите в коридорите и въпреки маскировката си, са били разпознати и задържани. Те са направили пълни самопризнания, а част от откраднатата техника е намерена и върната на училището. След поредната кражба в училището в нощта на 28 срещу 29 ноември двамата са разбили и тотопункт във Вършец, откъдето са откраднали множество фишове и лотарийни билети. Двамата са задържани, срещу тях е образувано досъдебно производство.", "date": "2017.11.30", "title": "Задържаха двама крадци, за месец разбили 3 пъти сградата на училище във Вършец"}
{"url": "https://www.24chasa.bg/novini/article/6583627", "text": "По покана на началника на отбраната генерал-лейтенант Андрей Боцев днес, 30 ноември, на официално посещение в нашата страна пристига председателят на Военния комитет на НАТО генерал Петр Павел. В рамките на посещението си утре, 1 декември, председателят на най-висшия военен орган на Алианса първо ще се срещне с началника на отбраната генерал-лейтенант Андрей Боцев и със заместник-министъра на отбраната Атанас Запрянов. Със заповед на министъра на отбраната Красимир Каракачанов генерал Павел ще бъде награден с почетен знак „Св. Георги“ I степен за офицери на официална церемония в Министерството на обраната. Програмата на визитата на председателя на Военния комитет на НАТО включва и среща с министър-председателя на Република България Бойко Борисов.", "date": "2017.11.30", "title": "Председателят на Военния комитет на НАТО  пристига на официално посещение у нас"}
{"url": "https://www.24chasa.bg/novini/article/6583637", "text": "Броени часове преди първата среща, на която ще бъдат проучени възможностите за съставяне на нова голяма коалиция в Германия, от редиците на Християндемократическия съюз (ХДС) дадоха ясен сигнал, че вече не изключват варианта за формиране на правителство на малцинството, водено от Ангела Меркел, съобщава националният ежедневник Die Frankfurter Allgemeine Zeitung. След единодушно обсъждане Президиумът на Икономическия съвет на ХДС заяви в четвъртък, че Съюзът (ХДС/ХСС) няма да се втурне отново в голяма коалиция. „След всичко, което чуваме от редиците на социалдемократите, една голяма коалиция ще бъде възможна само на цената на безценни обещания за социална политика“, се казва в резолюцията, приета от партийния орган, предаде \"Фокус\". Подобно нещо не може и не трябва да бъде толерирано от Съюза (ХДС/ХСС) с оглед на големите демографски предизвикателства и високите разходи, необходими за образованието и иновациите в Германия. „Правителството на малцинството не е по-лошо правителство. То ще изпълнява всички задължения“, се казва в документа, като същевременно се подчертава, че подобен тип управление ще доведе до по-голяма отговорност на Бундестага пред правителството. Правителство на малцинството, водено от Ангела Меркел (ХДС), е една от опциите за изход от политическата криза в Германия. Този вариант обаче се споменава рядко, само за да бъде отхвърлен категорично веднага след това. Звучи почти като природен закон: правителството на малцинството не може да работи добре и е неприемливо за Германия, че даже и за световните проблеми – или поне според голяма част от политическия елит на страната. Правителството на малцинството не може да разчита на мнозинство в Бундестага и затова ще бъде принудено във всеки един отделен случай да търси партньори за прокарване на решенията си. Тази „подробност“, разбира се, предизвиква безпокойство за гладкостта на политическия процес в Берлин. През последните дни рисковете от миноритарно правителство бяха описани подробно, но не и шансовете, които предлага. А такива има. Всъщност, управление на правителство на малцинството не е чак толкова проблематично, колкото си мислят някои. Скандинавските страни и Канада имат добър опит в това отношение. Успех обаче има и в Германия – подобни правителства са съставяни в Берлин, провинциите Саарланд, Хесен и Северен Рейн-Вестфалия. Най-силният аргумент за правителството на малцинствата е преоценката на Бундестага. През последните години много от най-важните въпроси бяха решавани след бурни дебати в парламента, които изискваха преговори и ловко лавиране между отделните фракции. Ако се има предвид, че така или иначе Бундесратът упражнява допълнителен контрол на парламентарния процес, то аргументите срещу миноритарно правителство стават все по-малко.", "date": "2017.11.30", "title": "ХДС: Правителството на малцинството не е по-лошо правителство"}
{"url": "https://www.24chasa.bg/novini/article/6583641", "text": "Президентът на Сърбия Александър Вучич заяви днес, че по никакъв начин не би се подигравал на акта на осъдения от трибунала в Хага Слободан Праляк, който вчера извърши самоубийство в съдебната зала, а двойните стандарти на ЕС са това, което той вижда като проблем, съобщи Танюг, цитирана от БТА. Не бих се подигравал с този акт по никакъв начин и не бих го нарекъл акт на страхливец, но имам какво да кажа на хората в Европейския съюз по повод техните различни аршини и думи, изговорени за Сърбия и Хърватия по повод последните присъди, заяви Вучич пред журналисти. Той изтъкна, че днес ще говори за това на среща с представители на 27 или 28 страни от ЕС. Вучич заяви, че не е разбрал изявлението на хърватския премиер Андрей Пленкович по повод присъдата за колективно престъпно начинание с цел създаване на така наречената Херцег Босна. Не разбрах какво би трябвало да означава този отговор, каза Вучич. Според Вучич част от хърватската общественост има патологична обсесия относно Сърбия и сръбския народ. Сръбският президент не е доволен от различните стандарти, когато става дума за престъпления срещу сърби и срещу представители на други народи.", "date": "2017.11.30", "title": "Вучич: Двойните стандарти на ЕС са проблем"}
{"url": "https://www.24chasa.bg/novini/article/6583642", "text": "Франция е открила следи от радиоактивен цезий в гъби, внесени от Русия, съобщи днес шефът на френския ядрен регулатор, цитиран от Ройтерс. Запитан относно последствията от радиоактивния облак, дошъл от Русия през октомври, шефът на агенцията Пиер Франк Шеве каза пред френския Сенат, че равнищата на радиоактивен рутений-106 във въздуха не се опасни за френските граждани, но добави, че контролът върху вносните хранителни продукти е засилен. \"Най-новата информация, която имам, е, че следи от цезий изглежда са били открити в гъби, дошли от Русия\", каза Шеве на слушания в Сената за ядрената безопасност. Миналата седмица Русия съобщи, че е измерила замърсяване с радиоактивен изотоп 1000 пъти над нормалното равнище в Уралските планини, след като френският Институт за ядрена безопасност предупреди за радиоактивен облак над Европа.", "date": "2017.11.30", "title": "Франция откри радиоактивни гъби, внесени от Русия"}
{"url": "https://www.24chasa.bg/novini/article/6583649", "text": "Подаръците, които ще се дават на делегатите, когато пристигнат в България по време на Председателството на България на Съвета на ЕС, показа министър Лиляна Павлова. Направени са около 50 хил.подаръка, като 18 хил. от тях са изпратени в Брюксел за постоянното председателство. \" В дизайна на вратовръзките и щаловете е включен мотивът на българската шевица. Това е и търговската марка на нашия дизайнер. Вплетена е шевицата, заедно с \"BG\". Бродирани са върху копринените шалове и вратовръзки\", обясни Павлова. Шаловете за дамите са в синьо, светло синьо и цвят - пепел от рози. \"Втората част от подаръка включва монети, които в момента не можем да покажем, защото те са с емисия 2018 г. Те ще ни бъдат предоставени от януари месец догодина. Те са два вида. Всички гости и делегати ще ги получат по добре опакован начин - в капсула. Те са специална емисия на двулевки за българското председателство. За нашите вип-гости ще има монети, сребърни със златно покритие с лого на председателството\", каза още Павлова. \"Следващият е, валидираната с министър Московски, пощенска марка с пощенски плик. Всички подаръци са със специално брандирани и направени опаковки с логото, по стилизиран и елегантен начин. В пакетите, които те ще получат, ще има по един тефтер. Единият вид е за вип делегатите и друг за останалите. Към тях има моливи и химикалки. Има два вида папки - едни с материали за заседанието, а други за по-обемни материали. Има химикали и с възможност за писане върху смартфон', допълни тя. Делегатите ще получат и преносими зарядни за телефон. \"За да можем да визуализираме нашите гости, имаме акредиционна система. Всички наши гости ще имат баджове със снимка и стилизирани връзки за баджовете\", заяви Павлова. Делегатите ще имат и т.нар. пинове, които ще се закачат върху дрехатас магнит, за да не я развалят. Отделно делегатите ще получат пакети с лавандула като подарък. Причината да се избере именно лавандулата е защото България е на първо място по износ в Европа. \"Считаме, че при избора на това какви да бъдат подаръците залагаме на това те да имат дългосрочна стойност, а шаловете и вратовръзките са традиция на всяко едно от председателствата\", заключи министърката.         ", "date": "2017.11.30", "title": "Министър Павлова показа подаръците за гостите в България по време на Председателството (Снимки)"}
{"url": "https://www.24chasa.bg/novini/article/6583017", "text": "Учени от САЩ са създали жив организъм с естествена и изкуствена ДНК, способен да произвежда нови синтетични протеини, предаде Ройтерс, позовавайки се на публикация в сп. \"Нейчър\". Постижението е окачествено като голяма крачка напред към създаването на изкуствен живот. В свой предишен труд Флойд Роумсбърг от института \"Скрипс\" в Ла Хоя, Халифорния, показва, че е възможно да се разшири генетичният код на ДНК отвъд четирите й букви A (аденин), C (цитозин), G (гуанин) и T (тимин), предава БТА. През 2014 г. Роумсбърг и колегите му създават щам на бактерията Ешерихия коли с две допълнителни букви, които не се съдържат в естествения генетичен код - X и Y. В новия си труд учените показват, че въпросната отчасти синтетична форма на бактерията е в състояние да приема инструкции от \"хибридния\" код, за да произвежда нови протеини. \"За първи път клетка транслира протеин, използвайки нещо друго освен базите A, C, G и T\", казва Роумсбърг. Въпреки че действителните промени в организма са малки, постижението е съществено. \"Това е първата промяна в живота, правена някога\", допълва ученият. Пътя към постигането на тази цел Флойд Роумсбърг следва през последните 20 години. Създаването на нови форми на живот обаче не е основният му стремеж. Ученият се интересува главно от използването на разширената генетична азбука за създаването на синтетични протеини, приложими в лечението на болести, и през 2014 г. създава специализираната компания \"Synthorx\". \"Много протеини, които искаме да използваме като лекарство, се изчистват твърде бързо от бъбреците\", обяснява Флойд Роумсбърг. Новата система може да позволи на учените да прикрепват мастни молекули към лекарствата, за да ги задържат по-дълго време в тялото. Роумсбърг е наясно, че създаването на полусинтетични организми поражда опасения за \"изплъзването\" на хибридния живот извън лаборатория. С новата система това на практика е невъзможно. В естествената ДНК базовите двойки се свързват чрез водородни връзки. При синтетичните X и Y свързването се осъществява чрез напълно различен процес, който не позволява те случайно да формират връзки с естествените бази. Тъй като клетките не могат да произвеждат собствени X и Y без добавянето на определени химикали, полусинтетичните организми не могат да живеят извън лаборатория. \"Няма как те избягат. Сценарият \"Джурасик парк\" е невъзможен\", казва Флойд Роумсбърг.", "date": "2017.11.30", "title": "Учени на крачка от създаването на изкуствен живот"}
{"url": "https://www.24chasa.bg/novini/article/6583028", "text": "Безработицата в еврозоната падна до най-ниските си нива от януари 2009 г. насам, предава AFP, като се позовава на данни, публикувани в четвъртък. Официалната статистическа агенция на ЕС (Евростат) обяви, че нивото на безработица в еврозоната е паднало до 8,8 % през октомври, като инфлацията се е повишила до 1,5%, предава \"Фокус\".", "date": "2017.11.30", "title": "Безработицата в еврозоната - най-ниска от януари 2009 г. насам"}
{"url": "https://www.24chasa.bg/novini/article/6583025", "text": "Британският премиер Тереза Мей прикани Саудитска Арабия спешно да облекчи наложената на Йемен блокада, за да \"се избегне катастрофа\" в тази обхваната от война и заплашена от гладна криза страна, предаде Франс прес. Мей се срещна с крал Салман и принца престолонаследник Мохамед бин Салман снощи в Рияд в рамките на обиколка в Близкия изток, предаде БТА. Рияд ръководи арабска коалиция, която участва във военния конфликт в Йемен от март 2015 г. на страната на правителствените сили срещу бунтовниците хуси. В тази война са убити над 8500 души. Саудитска Арабия беше наложила пълна блокада на зоните под бунтовнически контрол в Йемен, след като в началото на ноември прехвана ракета, изстреляна от хусите над Рияд. Под международен натиск коалицията неотдавна разреши пристигането на хуманитарна помощ в столицата Сана и пристанището Салиф, които се държат от бунтовниците. \"Премиерът ясно заяви, че потокът на търговски доставки трябва да се възобнови, ако искаме да избегнем хуманитарна катастрофа\", съобщи канцеларията на Мей. \"Те се договориха за етапите към намиране на решение\", добави канцеларията, имайки предвид Мей и крал Салман. Саудитска Арабия е главният търговски партньор на Великобритания в Близкия изток. От март 2015 г. британците са подписали оръжейни сделки с Рияд за повече от 3,7 милиарда евро.", "date": "2017.11.30", "title": "Тереза Мей прикани Саудитска Арабия да облекчи блокадата на Йемен"}
{"url": "https://www.24chasa.bg/novini/article/6583034", "text": "Считано от момента на сключването на договор за продажба на \"Техноимпекс\" на 13 януари 1999 г. - почти 18 г., за нея не е имало никакви проверки. Това е написал главният прокурор Сотир Цацаров до депутата от ГЕРБ Десислава Атанасова, съобщи тя в парламента. Така се опровергават твърденията на БСП лидерката, че приватизацията на дружеството е три пъти проверявана от прокуратурата. \"Нинова не само да праща писма за лидерски срещи, а поне веднъж да се държи като лидер. Дебатът да се състои и тя да подкрепи затварянето на страницата на прехода, като ни подкрепи и в пленарната зала за отварянето на конституцията и отпадането на давността за приватизацията. И да не се прави на морален стожер, ако не може да представи аргументи\", настоя Атанасова.", "date": "2017.11.30", "title": "Цацаров опровергал Нинова, че сделката за \"Техноимпекс\" е проверявана (Видео)"}
{"url": "https://www.24chasa.bg/novini/article/6583052", "text": "19-годишен младеж от Провадия попадна зад решетките за притежание на наркотици след рутинна проверка на пътна полиция. Той е задържан за 24 часа, срещу него е образувано предварително производство, уведомена е Районна прокуратура в Девня. Младежът бил зад волана на пежо с варненска регистрация и бил спрян от патрул на пътна полиция в Суморово. Тъй като държанието му се сторило странно на униформените, те го проверили по-обстойно. У него били открити две пакетчета с 0.10 гр. амфетамин. При обиск в дома му разследващите намерили още 8 пакетчета с повече от 2 грама амфетамин и малко трева. Друг шофьор също осъмна в ареста, след като седнал зад волана обилно пиян. Патрул на КАТ го спрял за проверка около 45 минути след полунощ. 45-годишният мъж заковал дрегера на 2.20 промила. Той също е предаден на прокуратурата. Срещу него е образувано бързо полицейско производство.", "date": "2017.11.30", "title": "Младеж крие дрога в колата и в дома си в Провадия"}
{"url": "https://www.24chasa.bg/novini/article/6583066", "text": "Свръхголемите вулканични изригвания, които могат да застрашат нашата цивилизация, като изхвърлят милиарди тонове пепел във въздуха, са по-чести, отколкото се смяташе досега, сочат резултатите от изследване, цитирани от Франс прес. Учени от Оксфордския университет установили, че периодът между две свръхголеми вулканични изригвания е средно около 17 000 години. Става въпрос за значително по-кратък период в сравнение с предишните преценки, отбелязаха учените. Това свидетелства, че вулканите са свързани с по-голям риск за нашата цивилизация, отколкото се смяташе досега, предава БТА. Датиращите от 2004 г. предишни преценки за честотата на тези катаклизми сочеха, че свръхголеми вулканични изригвания има средно на всеки 45 000 - 714 000 години. \"Изследвахме наново интервала между две свръхголеми вулканични изригвания и заключихме, че той обхваща между 5000 и 48 000 години, като най-вероятната му продължителност е 17 000 години\", поясниха учените. Следователно свръхголемите вулканични изригвания са по-чести, отколкото се смяташе досега, макар да остават редки. Вулканичните изригвания са преценявани като свръхголеми от вулканолозите, когато изхвърлят най-малко 1000 гигатона вулканична материя в атмосферата, които биха покрили с пепел един континент, биха затъмнили за дълго време небето и биха предизвикали застудяване за десетилетия. Последното подобно вулканично изригване е било преди 25 000 години в Таупо в Нова Зеландия. То било предхождано от това в Айра в Япония преди около 27 000 години. При всяко от тях били изхвърлени около 1000 гигатона отломки и пепел във въздуха.", "date": "2017.11.30", "title": "Свръхголемите вулканични изригвания са по-чести, отколкото се смяташе досега"}
{"url": "https://www.24chasa.bg/novini/article/6575801", "text": "Най-авторитетният новинарски сайт в България – 24chasa.bg, e пораснал с 3,56% спрямо същия месец преди година,  . Ръст от 3,13% има и при импресиите спрямо предишния месец ( Най-голям ръст от сайтовете на Медийна група България има при bgfermer.bg (14,66% на уникалните потребители и 43,01% на импресиите), който е най-големият български сайт за агробизнес. Пораснали са също женският сайт mila.bg, бизнес сайтът dotbg.bg (4,05%) и здравният 24zdrave.bg (5,56%). Рекорден ръст по посещения регистрира сайтът на \"24 часа\" през септември - 8,43% и 9,57% на годишна база, според данните на Gemius . Реално  , защото Gemius измерва само българския трафик, а всеки пети в  , както и в мобилния   , влиза от чужбина. Мобилният сайт на \"24 часа\" има ръст от 10,72% за септември, което го прави  . В статистика на Gemius влизат и читателите на \"24 часа\" в Instant Articles -   e и една от първите български медии, които създадоха в началото на годината  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   ", "date": "2017.11.30", "title": "24chasa.bg с ръст от 3,56% на годишна база, с 3,13% повече са импресиите за октомври"}
{"url": "https://www.24chasa.bg/novini/article/6583083", "text": "През 2017 г. България е изплатила 799 595 евро обезщетения по осъдителни решения на Европейския съд за правата на човека /ЕСПЧ/ в Страсбург. За сравнение през 2016 г. страната ни е изплатила 969 492 евро обезщетения, а Германия - 69 369 евро. Toва изведе като статистика омбудсманът Мая Манолова на конференция, посветена на 25-годишнината от ратифицирането на Европейската конвенция за защита на правата на човека от България, предаде БТА. Тя допълни, че България има един от най-високите дялове на неизпълнени решения на съда в Страсбург. Също така страната ни е една от четирите държави заедно с Турция, Румъния и Грузия, за които е проведена процедура от обикновено към засилено наблюдение на делата. На България се падат 7 процента от общия брой дела под засилено наблюдение, като пред нас само Русия, Турция и Украйна, каза още Мая Манолова. По данни от омбудсмана 262 са текущите дела за България в ЕСПЧ към октомври 2017 г., а 108 от тях са в процедура по засилено наблюдение. От 649 осъдителни решения, за 25 години, окончателно са затворени 387 дела. Омбудсманът Мая Манолова заяви още, че във времена на морални и политически кризи, Конвенцията и ЕСПЧ се оказват най-надежден пазител на ценностите и принципите, на които се основава правовият ред в Европа. По думите й системните нарушения на Конвенцията обикновено се дължат на лошо законодателство и лоши административни практики и трябва да се работи те да бъдат отстранени, за да не бъде осъждана България отново и отново. \"Често българските инситуции не предприемат необходимите действия за изпълнение на решенията на съда в Страсбург\", каза Манолова. Тя все пак отбеляза, че има положителни пример за групи дела, по които България е взела необходимите мерки. Зам.-министърът на правосъдието Десислава Ахладова заяви, че България е показала решимостта си да намери пътя в защита на основните права с ратифицирането на конвенцията преди 25 години. По думите й, то е реален ангажимент, изпълнението на който е обща задача. Тя отбеляза, че приоритет на министерството е преодоляването на недостатъците в правната система. Тя допълни, че прилагането на Конвенцията и практиката на ЕСПЧ е обща отговорност на институциите и е необходимо сътрудничество между трите власти за изпълнението на решенията на съда.", "date": "2017.11.30", "title": "799 595 евро обезщетения сме изплатили на съда в Страсбург за 2017 г."}
{"url": "https://www.24chasa.bg/novini/article/6583097", "text": "Към 12.20 часа в полицията е получен сигнал за пътен инцидент в района на 11-я километър на автомагистрала \"Хемус\" посока Варна. ТИР се е ударил в разделителната мантинела, завъртял се е и препречил пътната лента. Това съобщиха от пресцентъра на МВР. Движението временно се осъществява само в аварийната лента - в посока Варна, и в средната и аварийната – в посока София.", "date": "2017.11.30", "title": "ТИР се удари в мантинела на АМ „Хемус“, затруднено е движението в посока Варна"}
{"url": "https://www.24chasa.bg/novini/article/6583101", "text": "57 процента от новородените у нас през м.г. са извън брак. Тенденцията е вече характерна не само за ромската, но и за българската общност, където се увеличават съжителствата на семейни начала. Според специалистите те са по-нетрайни от брачната връзка, което се отразява върху развитието на децата. Това заяви в Пловдив д-р Христина Христова, съветник по социална политика на вицепремиера Валери Симеонов. Тя бе лектор на кръгла маса по въпросите на демографската криза. На форума бе отчетено, че всяка година България се стопява с близо 50 000 души. 181 населени места са напълно обезлюдени. Причините са миграция, ниска раждаемост и висока смъртност. 48 процента от напусналите страна са между 20 и 39 г. \"Данните за раждаемостта у нас са сходни с тези в Гърция, Малта и Унгария. Тревожни са прогнозите на експертите, че в периода от 2015 до 2030 г. жените в детеродна възраст в страната ще намалеят с над половин милион\", посочи Христина Христова. По думите й обезпокоителен е и фактът, че се увеличават българките, които се нуждаят от ин витро. Фондът за асистирана репродукция вече не смогвал да финансира процедурите. В същото време нараствал броят на т.нар. \"отложени раждания\". Все повече жени стават майки след 30 г. Отрицателният естественият прираст води до застаряване на населението и ръст на коефициента на смъртност, който е най-висок във Видин, Монтана и Враца, а най-нисък - в Кърджали, София и Благоевград. Болшинството от починалите са мъже от 40 до 59 г. \"Експертите твърдят, че след 20 г. една четвърт от хората на пазара на труда в България ще бъдат над 65 г. Държавата трябва да се подготви с политики за квалификация на третата възраст, т.е учене през целия живот\", каза Христова. Тя цитира доклад на Световната банка, според който до 2050 г. работната ръка ще намалее с 40 процента. Ефектът ще е спадане на темповете на икономически растеж. За България се очаква забавяне от 0, 7%.", "date": "2017.11.30", "title": "57% от новородените у нас - извънбрачни"}
{"url": "https://www.24chasa.bg/novini/article/6583074", "text": "45-годишен рецидивист от търновското село Въглевци, който през 2015 г. обра манастира \"Св.Никола\" в Арбанаси, иска по-лека присъда от Окръжния съд в Търново. Със своя присъда от 12 октомври 2017 г. Районният съд в Търново признал подсъдимия Емил М. И.  за виновен в това, че на 08.12.2015 г. в с. Арбанаси, от манастир „Св. Никола“, при условията на опасен рецидив, чрез взломяване на врата на спално помещение в жилищна постройка на манастира и използване на техническо средство – отвертка, отнел от владението на монахинята П. С .Х.  сумата от 7900 лева, собственост на на манастира. Делото минало по съкратеното съдебно следствие и апашът бил осъден на 4 години лишаване от свобода, което да изтърпи при първоначален строг режим. Делото в Апелативен съд – Велико Търново е образувано на основание въззивна жалба от защитника на подсъдимия.", "date": "2017.11.30", "title": "Рецидивист, задигнал близо 8 бона от\nманастир в Арбанаси, жали 4 г. строг затвор"}
{"url": "https://www.24chasa.bg/novini/article/6583134", "text": "Късно снощи бе подаден сигнал за болен мъж в блок №69 на дупнишкия квартал „Бистрица“. Линейка веднага се отзовала на посочения адрес. Пред входната врата на блока лекари от Спешен център Дупница намерили труп на мъж, разказва  . Днес криминалисти са установили самоличността на намерения  труп. Той е на 43-годишния Райчо Коняра. Той е живял на 8-мия етаж в същия блок №69, баща е на едно дете.  Криминалисти изясняват причините за смъртта. Не се изключва и версията за убийство.", "date": "2017.11.30", "title": "Откриха труп пред жилищен блок в Дупница"}
{"url": "https://www.24chasa.bg/novini/article/6583127", "text": "Руският премиер Дмитрий Медведев определи президента на САЩ Доналд Тръмп като доброжелателен политик, който се стреми към нормални контакти, предаде ТАСС. \"Ако говорим за външното впечатление, той е доброжелателен, целящ да установи пълноценни контакти, възприемащ адекватно абсолютно всичко политически деец\", каза Медведев в интервю за руски телевизии, предаде БТА.  \"Проблемът не е в личните отношения, това е важно, но се определя от решенията, които се вземат, от създаваната атмосфера, която обаче е много лоша, отвратителна в отношенията между САЩ и Русия\", отбеляза руският министър-председател. Последният пакет от антируски санкции явно е насочен към ограничаване на руските газови възможности в Европа, добави той. Упреците към властите на Русия, че подкрепяли хакерски атаки в чужбина, са смешни и \"стара песен\", използвана в някои страни за решаване на техни вътрешнополитически проблеми, заяви Медведев. \"Постоянно ни пеят, че \"всичките хакери в цял свят са агенти на Кремъл\". Човек добива усещането, че само с това се занимаваме\", каза той. В сферата на киберпиратството се е формирал специфичен световен пазар и \"всички се опитват да се следят взаимно\", \"затова е смешно да упрекват в това само нашата страна\", добави руският премиер.", "date": "2017.11.30", "title": "Медведев: Тръмп е добър политик, но атмосферата между САЩ и Русия е лоша"}
{"url": "https://www.24chasa.bg/novini/article/6583151", "text": "Спортът ще ни върне и самочувствието, ще даде здраве на младите и на нацията, ще спести огромни разходи за здравеопазване. Спортът може да спомогне за изкореняването на агресията в училище, в дома, по улиците, каза президентът Румен Радев, който беше гост на тържественото събрание, с което Националната спортна академия \"Васил Левски\" отбеляза 75-ата си годишнина, цитиран от БТА. Дълбоката обществена криза през последните десетилетия не подмина и спорта. Държавата се отдръпна от финансирането му, отдръпна се от много важни помощни, регулаторни, контролни и обединяващи функции, каза държавният глава пред присъстващите. Напоследък се задоволяваме и с един медал от олимпиада, за спортна култура сред българската младеж трудно можем да говорим, добави той. Президентът Радев подчерта, че спортът далеч не е само физическо развитие, а развива също бързината и гъвкавостта на мисълта, изгражда характера, възпитава в екипен дух, спортментство, обединява нацията, сближава хората и народите, носи мир. Радев добави също, че в развитите държави спортът вече е част от икономическото развитие на страната. Още преди 75 години държавното ръководство на България осъзнава ролята на спорта за общественото развитие и полага основите на Държавното висше училище за телесно възпитание. През всички тези години НСА отстоява своята мисия да утвърждава ценностите на спорта, олимпийските идеали, и да развива спортната наука, каза държавният глава. Обръщайки се към преподавателите и академичния състав на НСА, президентът благодари за всичко, което са правили и продължават да правят за българския спорт. Румен Радев награди НСА с Почетния знак на президента на България, а получи като дар пластика на символа на спортната академия - нейната арка. Кметът на София Йорданка Фандъкова също поздрави присъстващите със 75-ата годишнина от създаването на, както го определи, едно от най-силните и най-качествените висши училища в София. Изтъквайки качествата на НСА, Фандъкова благодари за развитието на спорта и образованието в столичния град. Все повече стават децата ни в спортните зали, на басейните, посочи кметът. Тя благодари също за дългогодишното отлично сътрудничество на спортната академия със Столичната община. Фандъкова изтъкна предстоящото домакинство на София като европейска столица на спорта през 2018 година. Кметът на София открои още усилията на общината за възстановяване и изграждане на спортната инфраструктура.", "date": "2017.11.30", "title": "Румен Радев: Спортът може да спомогне за изкореняването на агресията"}
{"url": "https://www.24chasa.bg/novini/article/6583166", "text": "Не 1, а цели 7 милиона долара e платилa Турция на България, за да може Наим Сюлейманоглу да се състезава на олимпийските игри в Сеул през 1988 година за турския национален отбор, твърди бившият вицепремиер на южната ни съседка Екрем Пакдемирли, цитиран от \"Хабертюрк\". \"Тогавашният премиер Тургут Йозал заповяда да се преведат на комунистическото ръководство на България, начело с Тодор Живков, 7 милион долара. С тези пари по онова време можеха да се водоснабдят над 100 населени места\", казва Пакдемир. Досега се смяташе, че турското правителство е платило на държавата ни малко над 1 млн. долара и така след изтърпяно едногодишно наказание през 1987-а правата на Наим са възстановени и той получава право да участва на олимпийските игри в Сеул, разказва  Пакдемирли, който е бил четири мандата депутат в Меджлиса в правителството на Тургут Йозал, е бил транспортен министър (1987-1989) и министър на финансите и митниците (март 1989-март 1990). През 1991 година е бил държавен министър по икономическите въпроси и вицепремиер в кабинета на Месут Йълмаз. Турските медии съобщават още, че на конгреса на Световната федерация по вдигане на тежести в САЩ 150 делегати са почели паметта на починалия на 18 ноември трикратен олимпийски шампион. Тамаш Аян произнесъл слово. Излъчен бил и филм за Джобния Херкулес.", "date": "2017.11.30", "title": "Не 1, а 7 милиона долара е платила Турция на България за Наим Сюлейманоглу"}
{"url": "https://www.24chasa.bg/novini/article/6583195", "text": "\"В   има политически подтекст. Учудих се, че не са използвали служебния път да сигнализират, а го правят по този начин. Има политическо ръководство, има професионално ръководство, можеха да ни информират. Чакам проверката на инспектората\", каза министърът на вътрешните работи Валентин Радев на брифинг в МВР за бунта на служителите в СОБТ срещу командира Георги Гайков. \"Преценил съм всички плюсове и минуси когато съм назначил Георги Гайков. Дейността в отряда върви нормално. Все пак там работят над 200 души, писмото е подписано от 10% от тях\", каза още Радев. Той обясни, че не е бил информиран за проблемите, които баретите описват в писмото си. В понеделник служители на СОБТ сигнализираха с писмо различни институции и медии как командирът Георги Гайков настройва баретите едни срещу други, толерира свои приближени и спира кариерата на други, както и че нарушава правилата при управлението.", "date": "2017.11.30", "title": "Валентин Радев: Има политически подтекст в писмото на баретите срещу шефа им"}
{"url": "https://www.24chasa.bg/novini/article/6583174", "text": "Над 57 на сто от децата в САЩ са застрашени от затлъстяване на 35-годишна възраст, сочат резултатите от изследване, цитирани от Франс прес. Те разкриват също, че за децата с нормално тегло има риск да затлъстеят в зряла възраст. \"Получените резултати хвърлят светлина върху значението на усилията за превенция и на своевременната намеса, за да се намали рискът от бъдещи тежки заболявания за затлъстелите деца - заяви ръководителят на изследването Закари Уорд от Харвардския университет. - Наднорменото тегло и затлъстяването са свързани с увеличен риск от диабет, сърдечносъдови болести и рак в зряла възраст\", предаде БТА.  Изследването е базирано върху данни за ръста и телесното тегло на 41 567 деца и възрастни. Въз основа на тези статистически данни учените направили прогнози за увеличаването на ръста и телесното тегло до 35-годишна възраст за представителна извадка от населението на САЩ. \"Оказа се, че затлъстяването ще бъде сериозен проблем за повечето деца в САЩ - отбелязаха учените. - Наднорменото тегло в детството трудно се коригира.\" Според тях 75 процента от затлъстелите деца на две годинки ще са засегнати от затлъстяване и на 35-годишна възраст. Резултатите от изследването са публикувани в New England Journal of Medicine.", "date": "2017.11.30", "title": "Над 50% от децата в САЩ са застрашени от затлъстяване в зряла възраст"}
{"url": "https://www.24chasa.bg/novini/article/6583205", "text": "Прокуратурата на Хагския трибунал обяви днес, че скоро ще бъде извършена аутопсия на тялото на Слободан Праляк, който извърши вчера самоубийство, изпивайки отрова в съдебната зала на трибунала, предаде Асошиейтед прес. Представителят на прокуратурата Франс Зоневелд каза, че не е известно кога точно ще бъде извършена аутописята. След като вчера бе произнесена присъдата му от 20 години затвор за военни престъпления, хърватският генерал Слободан Праляк погълна отрова и малко по-късно почина в болница, предава БТА.", "date": "2017.11.30", "title": "Предстои аутопсия на тялото на Слободан Праляк, който се нагълта с отрова в съда в Хага"}
{"url": "https://www.24chasa.bg/novini/article/6583240", "text": "Студентката от Масачузетския университет Кристен Шарплес измайстори кубче на Рубик за незрящи със специални тактилни издатини по него, пише в. \"Метро\". Тя стигнала до иновационната си идея, след като преподавателите в университета постававили задача на студентите да адаптират развлекателни игри за нуждите на незрящи хора. И тъй като най-добрата приятелка на Кристен непрекъснато си играел с кубчето на Рубик, тя решила да го приспособи за хора, изгубили зрението си. За да сътвори иновацията студентката похарчила само 15 долара. А преобразуването на ктултовото кубче и отнело не повече от 10 минути. В новия вариант играчката е с различни при допир страни - гладка, с 9 тактилни бутона, с 9 порченца велкро, със заострени стикери от пяна, с пластмасови имитации на скъпоценни камъни. Незрящите с лекота моган да усетят разликата между отделните квадратчета на кубчето, така че да ги подредят правилно, без да гледат цветовете.", "date": "2017.11.30", "title": "Студентка измайстори кубче на Рубик \nза незрящи"}
{"url": "https://www.24chasa.bg/novini/article/6583209", "text": "Турски министър определи провеждащия се в Ню Йорк процес срещу турски банкер по обвинения в нарушаване на санкциите срещу Иран като нов опит на живеещия в САЩ мюсюлмански проповедник Фетхуллах Гюлен да навреди на турското правителство, предаде Асошиейтед прес. Вицепремиерът Бекир Боздаг заяви за Анадолската агенция, че турско-иранският търговец на злато Реза Зараб е бил подложен на натиск да наклевети Турция, информира БТА. Зараб пледира виновен и сега сътрудничи на американските следователи срещу бившия заместник-директор на турската държавна Халкбанк Мехмет Хакан Атила. Той заяви в показанията си вчера, че е дал подкупи от над 50 милиона долара на турски министър на финансите през 2012 г., за да му помогне в прането на ирански пари. Турция твърди, че американското правосъдие е било повлияно от мрежа, ръководена от Гюлен, и казва, че процесът е скалъпен. Анкара обвинява Гюлен, че е организирал неуспешния опит за преврат през юли миналата година.", "date": "2017.11.30", "title": "Турция: Процесът в САЩ срещу турски банкер е повлиян от Гюлен"}
{"url": "https://www.24chasa.bg/novini/article/6583237", "text": "Благотворителен базар за книги в Народното събрание днес ще събира пари за Антония Чикова, която остана без крака. Събраните пари ще отидат за инициативата на кмета на община Бургас Димитър Николов, вестник \"24 часа\" и депутата от ГЕРБ и наш колега Диана Саватева - \"Да помогнем на Тони да стъпи в живота с нови крака\". На 6-и ноември 21-годишното момиче скочи под товарен влак в Бургас, за да сложи край на живота си. Влакът не я уби, а преряза краката й. На момичето му предстоят още процедури, но след инцидента Антония е категорична - \"Искам да ходя\". Базарът включва книги на бургаски поети и белетристи. Всеки посетител ще може да вземе една или повече книги, като сумата, която ще дари е по лична преценка. Събитето е съчетано и с изложбата на бургаския художник и депутат в VII Велико Народно събрание Георги Баев. \"Днес тук пред вас е една ярка, но много малка част от културен Бургас. Около нас са картините на един неповторим художник - Георги Баев\", заяви депутатката от ГЕРБ Диана Саватева, която откри изложбата. \"За мен е огромно удоволствие да посрещнем културния ден на Бургас в сградата на Народното събрание. Георги Баев е известен с това, че рисува морето, чувства морето и обича своя роден град. Художник-маринист и благодарение на неговите книги ще се потопим и ние в тази безкрайна шир наречена море. Художникът Баев казва, че най-хубавият град е Бургас и най-хубавото нещо е морето. В тази зала сме посрещали различни картини, различни художници и мисля ,че днес за нас е чест да се възхитим на творбите на Георги Баев. Второто културно събитие, което приема Народното събрание са книгите, написани от бургаските писатели, които днес също ни гостуват. Ще можем да се насладим и на тяхната поезия и проза. И третото много благородно събитие е благотворителното за Антония Чикова. На която се надявам, че със закупуването на тези книги, ще можем да помогнем\", каза председателят на парламента Цвета Караянчева. Събитето се провежда по инициатива на община Бургас и със съдействието на народните представители от ГЕРБ в региона.", "date": "2017.11.30", "title": "Благотворителен базар за книги в парламента събира пари за Антония, която остана без крака"}
{"url": "https://www.24chasa.bg/novini/article/6583227", "text": "Апаш задигнал мобилния телефон на 11–годишно момче в Монтана, съобщиха от полицейската дирекция. На 10-ти ноември около 16 часа на кръстовището на ул. \"Марица\" и бул. \"Трети март\" в района на млечната кухня в гр. Монтана неизвестен извършител извършил грабеж на мобилен телефон \"Хуауей\", собственост на преминаващото момче. В резултат на проведените оперативно-издирвателни мероприятия е установен извършителят - криминално проявеният Ц.О. На 19 години от гр. Козлодуй. Мобилният телефон е предаден от извършителя. Работата по случая продължава РУ Монтана.", "date": "2017.11.30", "title": "Апаш ограбил 11–годишно момче посред бял ден в Монтана"}
{"url": "https://www.24chasa.bg/novini/article/6583234", "text": "С приближаването на зимата повечето обитатели в Парка за танцуващи мечки край Белица заспаха зимен сън. Днес е последният работен ден. От утре - 1 декември - до 1 април 2018 г. паркът ще бъде затворен за посетители, съобщи за БТА Васил Мадолев - ръководител на екип в парка. \"Очаква се до няколко дни още 6-7 мечки също да заспят. Този процес започна преди месец и половина. Но тъй като по време на зимния сън е възможно някакъв по-остър шум да предизвика събуждането им, затова вече трета година осигуряваме спокойствие до началото на април, докато не стане и последната мечка. Работата на парка обаче не прекъсва. Когато зимата е тежка, обикаляме всеки ден, отстраняваме паднали дървета, поправяме скъсани места на оградата, тъй като има случаи когато мечки излизат извън територията на парка за ден-два\", допълни Мадолев. В сравнение с миналите години този сезон има по-малка посещаемост на парка, но това се дължи най-вече на лошото време в началото на пролетта.", "date": "2017.11.30", "title": "Паркът в Белица утре затваря врати - танцуващите мечки заспиват"}
{"url": "https://www.24chasa.bg/novini/article/6583272", "text": "Страстната целувка може да бъде равнозначна на загуба на слуха, както свидетелства случай с китайска жена, пише в. \"Дейли мейл\", цитиран от БТА.  Таблоидът се позовава на неотдавнашен инцидент с дама от южната провинция Гуандун. Тя отишла на преглед в болницата, оплаквайки се от загуба на слуха. Лекари разкрили причината, след като 20-годишната жена им признала, че предишния ден тя разменила страстна целувка за сбогом с любимия, който тръгнал на работа в друг град. Лекарите обясняват подобни инциденти с факта, че целувката намалява налягането в устната кухина, а това води понякога до повреждане на тъпанчето. В случая с въпросната жена, тя имала късмет, защото си възвърнала слуха след два месеца. Трайно оглушаване може да се предизвика и при целувка директно върху ушната мида. При упражненото всмукване отново има вероятност да бъде увредено тъпанчето и да бъдат разместени фините костици в ухото. Професор Леви Райтър от университета Хофстра в САЩ се е сблъсквал в своята практика с над 30 увреждания на слуха, предизвикани от страстни целувки.", "date": "2017.11.30", "title": "Страстната целувка може да причини \nглухота"}
{"url": "https://www.24chasa.bg/novini/article/6583257", "text": "В дните 20/29.11.2017 г. в гр. Вършец неизвестен извършител взломил прозорец и проникнал в сградата на СОУ \"Иван Вазов\", корпус ІІ, откъдето извършил кражба на 2 мултимедии - бяла и черна на цвят, с неустановени до настоящия момент марка. От проведените незабавни оперативно-издирвателни мероприятия по „горещи следи” е установено, че извършители на престъплението са криминално проявените И.И./28 г./ и 16-годишен, и двамата от гр. Вършец. Те са направили пълни самопризнания. От проведените беседи с тях и снети обяснения е установено, че двете мултимедии са продадени на жител на гр. Вършец за сумата от 60 лв. Откраднатите вещи са установени и предадени в РУ Вършец. В същия период от време 16-годишният извършил кражба на преносим компютър и музикална уредба от училището. При извършено претърсване в дома му е открита и иззета музикалната уредба, а преносимият компютър е предаден от лице, закупило го от него за сумата от 60 лв. Третата кражба от СОУ \"Иван Вазов\", корпус ІІ, двамата извършили на 14/15.11.2017 г. през незатворен прозорец в закусвалнята, намираща се в столовата на училището, откъдето отнели 800 лeвa. Двамата са направили самопризнания по случая. В хода на разследването е установено, че в края на ноември двамата взломили долен панел на входна врата и проникнали в тотопункт на ул. \"Република\" в курортния град, откъдето отнели неустановено брой тото фишове и 3 лотарийни билета с изплатени суми, които останали в непълнолетния. Работа по случая продължава РУ Вършец.", "date": "2017.11.30", "title": "Апаши задигнали компютри от училище и ги продали за 60 лева"}
{"url": "https://www.24chasa.bg/novini/article/6583258", "text": "Пътнически самолет на турската авиокомпания Търкиш еърлайнс е направил извънредно кацане на пристанище Хартум, Судан, заради съобщение за бомба на борда, съобщава ТАСС, цитирайки официалния представител на Управлението на гражданската авиация в Судан Абдел Хафез Абдел Рахим. По думите му самолетът Боинг 738 със 107 пътници на борда е извършвал полет от Найроби към Кайро, когато било получено съобщение за взривно устройство, заложено в самолета. По данни на кувейтската информационна агенция КУНА за потенциалната заплаха съобщил един от пътниците на борда, информира БТА, Рахим посочи, че в момента служители на специалните служби проверяват самолета и се води разследване.", "date": "2017.11.30", "title": "Самолет на Търкиш еърлайнс кацна извънредно в Судан заради сигнал за бомба"}
{"url": "https://www.24chasa.bg/novini/article/6583304", "text": "В последния ден от работата на Международния наказателен съд за бивша Югославия, държавният глава на Хърватия Колинда Грабар-Китарович призова сънародниците си да признаят вината на хърватите за престъпленията, извършени от тях в Босна и Херцеговина през последното десетилетие на XX век, предава AFP. Президентът заяви в четвъртък, че гражданите трябва да признаят, че някои от престъпленията в Босна и Херцеговина са извършени от техни сънародници, предаде БТА. Изявлението й бе направено само ден след зрелищното самоубийство на военновременния командир на босненските хървати Слободан Праляк. „Ние, хърватите, трябва да имаме силата да признаем, че някои от нашите сънародници в Босна извършиха престъпления и те трябва да бъдат държани отговорни за тях\", подчерта Колинда Грабар-Китарович в рамките на телевизионно обръщение.", "date": "2017.11.30", "title": "Президентът на Хърватия: Да признаем престъпленията на хърватите в Босна и Херцеговина"}
{"url": "https://www.24chasa.bg/novini/article/6583371", "text": "Парламентът одобри бюджетите за 2018 г. на Министерството на околната среда и водите, на Министерството на икономиката, Министерството на енергетиката, Министерството на туризма, Министерството на регионалното развитие и благоустройството, Министеството на земеделието, храните и горите, Министерството на транспорта, информационните технологии и съобщенията, Министерството на младежта и спорта и Министерството за Българското председателство на Съвета на Европейския съюз. Не беше прието нито едно от предложенията на опозицията по бюджетите на министерствата. Депутатите продължават с второто четене на текстовете от законопроекта за държавния бюджет за 2018 г. За политика за подготовка и провеждане на Българското председателство на Съвета на ЕС през 2018 г. са предвидени 3 300 000 лева в бюджета на ресорното министерство. За политика в областта на устойчивото развитие на туризма са отделени 16 707 100 лв., която ще се реализира с две програми на Министерството на туризма - \"Подобряване на политиките и регулациите в сектора на туризма\" и \"Развитие на националната туристическа реклама и международно сътрудничество в областта на туризма\". В бюджета на Министерството на транспорта, информационните технологии и съобщенията са предвидени 175 млн. лева за \"БДЖ Пътнически превози\" и 17 562 000 лева субсидия за \"Български пощи\" ЕАД. В бюджета на Министерството на земеделието, храните и горите са отделени 17 млн. лева за извършване на обществена услуга за защита от вредното въздействие на водите, възложена на \"Напоителни системи\" ЕАД. В момента парламентът обсъжда бюджетите на държавните агенции и комисии за следващата година.", "date": "2017.11.30", "title": "Парламентът одобри бюджетите на министерствата за 2018 г."}
{"url": "https://www.24chasa.bg/novini/article/6583654", "text": "Снощи в някои квартали на столицата въздухът е бил 7 пъти по-мръсен от допустимото. Това сочат резултатите от измервателните станции на Изпълнителната агенция по околна среда в столицата, предаде  .  Най-мръсен въздух са дишали в Надежда, Хиподрума, Павлово и Младост. За цялото денонощие нормите на замърсяване с фини прахови частици са надвишени над два пъти и половина. В още девет населени места в страната е имало замърсяване над нормата.", "date": "2017.11.30", "title": "Въздухът в София отново е опасно замърсен"}
{"url": "https://www.24chasa.bg/novini/article/6583676", "text": "Британският министър на вътрешните работи Амбър Ръд изрази днес надежда, че ще има резултат от критиките във Великобритания срещу президента на САЩ Доналд Тръмп заради това, че е препратил по \"Туитър\" видеозаписи на крайнодясна британска група, предадоха Ройтерс и Асошиейтед прес. В реч пред Камарата на общините вътрешната министърка каза: \"Мисля, че всички ние - може би - се вслушваме в критиките на наши приятели по-внимателно, отколкото на хора, с които нямаме отношения. Така че се надявам коментарът на премиера да има въздействие върху президента\", предава БТА. Вчера британската министър-председателка Тереза Мей заяви чрез своя говорител, че Тръмп е допуснал грешка, повтаряйки в \"Туитър\" пост на групата \"Великобритания на първо място\". Постът съдържал видеоклипове, на които според нея мюсюлмани пребиват до смърт момче, унищожават християнска статуя и бият момче с патерици. Тръмп отговорил в \"Туитър\" на укора на Тереза Мей, но на погрешен адрес - на жена с профил @theresamay, която няма нищо общо с британския премиер. После този \"туит\" бил изтрит и президентът на САЩ - вече на верния адрес @theresa_may - препоръчал на Мей да не се занимава с него, а да се съсредоточи в борбата с \"деструктивния радикален ислямски тероризъм\" в Обединеното кралство. Днес Мей, също чрез свой говорител, заяви, че \"огромното мнозинство\" мюсюлмани във Великобритания спазват законите и че където има екстремизъм, той среща противодействие. Кметът на Лондон Садик Хан се присъедини днес към призивите да бъде отменено официалното посещение на американския президент в кралството. По думите на кмета Тръмп прави реклама \"на отвратителна екстремистка група\" и неговото официално посещение \"няма да бъде добре дошло\". Сред критиците на Тръмп във Великобритания бе и Брендън Кокс, вдовецът на депутатката Джо Кокс, убита през миналата година от десен екстремист. \"Всеки ден във вашата страна има масова стрелба, вашето равнище на убийства е многократно по-високо от това в Обединеното кралство, вашата здравна система е позор, вие можете да прокарате всичко в Конгреса, който контролирате. Аз бих се съсредоточил върху това\", написа в \"Туитър\" Кокс. Винс Кейбъл, лидер на либералдемократите, които са в опозиция, прикани Мей да поиска от Тръмп да й се извини публично за нанесеното срещу нея лично \"оскърбление\". \"Тя трябва да сложи край на унизителната зависимост на Брекзит Великобритания от добрата воля на зъл расист. Отмени визитата\", написа той в \"Туитър\" за посещението на Доналд Тръмп във Великобритания, което всъщност още не е насрочено.", "date": "2017.11.30", "title": "Британски министър: Критиката на Тереза Мей срещу Тръмп ще даде резултат"}
{"url": "https://www.24chasa.bg/novini/article/6583669", "text": "Безработицата в еврозоната през октомври намаля до 8,8% спрямо 8,9% през септември. Това се казва в отчета на европейското статистическо ведомство Евростат. Индексът достигна най-ниската си стойност от януари 2009 година. Анкетираните от агенция Ройтерс анализатори прогнозираха, че показателят ще се запази на нивото от септември – 8,9%. Най-ниска безработица в страните от ЕС през октомври отново е регистрирана в Чехия /2,7%/, Малта /3,5%/ и в Германия /3,6%/. Най-много са безработните в Гърция /20,6% - тази оценка е направена през август 2017 г./ и Испания /16,7%/. България се намира в златната среда с 6,1%, предаде  .  Безработицата в Евросъюза спадна през октомври до 7,4% от 7,5%, които бяха регистрирани през септември. Нивото на безработица в ЕС през октомври е най-ниското от ноември 2008 г. Година по-рано хората без работа в зоната с единна валута бе 9,8%, а в ЕС – 8,3%. В абсолютни стойности броят на безработните в ЕС през октомври 2017 г. възлиза на 18,243 милиона души, а в еврозоната – 14,344 милиона.", "date": "2017.11.30", "title": "Над 18 млн. европейци са безработни"}
{"url": "https://www.24chasa.bg/novini/article/6583687", "text": "Хамалин, работил на белгийското летище Шарльороа, е задържан, след като отправил във Фейсбук заплахи срещу полицаи, съобщават местни медии, цитирани от БТА. Работникът написал, че му се иска да разстреля полицаи с автомат. Тези заплахи били възприети като терористична проява. По искане на прокуратурата допускът на хамалина до летището е отнет. Разследването досега е установило, че хамалинът, член на местен профсъюз, оказвал натиск, за да бъдат наемани на работа на летището негови познати и хора от северноафрикански произход. Допълва се, че са извършени претърсвания и подслушвания, но не се съобщава дали са намерени оръжия, притежавани от задържания. Неотдавна белгийското контраразузнаване започна поголовни проверки на служителите в чувствителни области. Държавните и общинските служби, както и частните дружества, досега проверяваха служителите си само понякога и по своя преценка. Очаква се въвеждане на уеднаквен списък от показатели за длъжности и работни места, които подлежат на задължителна преценка от специалните служби. Първоначално проверките ще обхванат телекомуникационните дружества, лекарствената и химическата промишленост, градския транспорт. Покрай атентатите в ЕС медиите в Белгия съобщиха, че радикализирани служители са били засечени в армията и атомните централи в страната, както и на летище \"Завентем\" в Брюксел. Един от терористите, които се взривиха на аерогара \"Завентем\" миналата година, бе работил по-рано в Европейския парламент в белгийската столица.", "date": "2017.11.30", "title": "На летище в Белгия задържаха хамалин, отправил заплахи срещу полицаи"}
{"url": "https://www.24chasa.bg/novini/article/6583716", "text": "Косовският премиер Рамуш Харадинай заяви, че не бива да се позволява млади хора да бъдат част от идеологията, която води до тероризъм, посочвайки, че Косово е готово да приеме всички завръщащи се от бойните полета, съобщи Танюг, цитирана от БТА. Косово е отечество на всички граждани - било албанци или от малцинствени общности. Ислямът в Косово никога не е бил заплаха. Косово трябва да каже \"Не\" на екстремизма , каза Харадинай на представянето на доклад на Програмата на ООН за развитие, който включва интервюта с бойци, завърнали се от фронтовете в Сирия и с техните семейства. Според думите на Харадинай този доклад трябва да помогне по-добре да се разберат причините и обстоятелствата защо младежи и девойки напускат Косово и отиват да воюват в чужбина, съобщи РТК2. Те се поддават на екстремни идеологии, които представляват опасност не само за тях самите, но и за техните семейства и общество, посочи Харадинай.", "date": "2017.11.30", "title": "Рамуш Харадинай: Косово е готово да приеме завърналите се от бойните полета"}
{"url": "https://www.24chasa.bg/novini/article/6583726", "text": "Иран отрече да е забранявал на самолета с българския премиер Бойко Борисов да прелети над Иран. \"Разрешение за прелитане на българския самолет е било дадено по официално искане от българското посолство в Техеран\", каза днес в отговор на зададен му въпрос говорителят на иранското външно министерство Бахрам Касеми, цитиран от агенция ИРНА и БТА. Изявлението му е по повод  . Според него иранските авиодиспечери получили грешна информация за полета от пилота на самолета, който не е предал правилно кода за допуск на кулата за управление на полетите, поради което самолетът на българския премиер не е бил идентифициран, обясни Касеми. Той предположи, че \"несъвпадението между наличната в контролната кула информация и получената (от самолета) може би се дължи на промени, направени от пилота в последния момент. Говорителят изрази съжаление за грешката и отбеляза, че \"иранското въздушно пространство е отворено за самолети на приятелски страни като България\". Касеми добави, че Иран има едно от най-безопасните въздушни пространства в света и че невоенни самолети от съседни страни безопасно летят през неговото небе.", "date": "2017.11.30", "title": "Иран: Грешка на пилота е причината за отклоняването на българския самолет"}
{"url": "https://www.24chasa.bg/novini/article/6583762", "text": "Основен ремонт и оборудване на 27 центъра за спешна медицинска помощ във всяка от областите в страната и техните филиали. Това предвиждат инвестициите по процедурата за модернизация на Спешната помощ, която ще се финансира по линия на управляваната от Министерството на регионалното развитие и благоустройството Оперативна програма „Региони в растеж“ 2014-2020 г, съобщават от пресцентъра на МРРБ. Управляващият орган обяви за съгласуване проект на Насоки за кандидатстване по процедурата. Финансирането е по Приоритетна ос 4 „Регионална здравна инфраструктура”. Общият бюджет е 163,5 млн. лв., а бенефициент – Министерството на здравеопазването. Крайният срок за кандидатстване е 30 март 2018 г. Предвижда се да бъдат закупени съвременни санитарни превозни средства, осигурени с комуникационно оборудване и медицинска апаратура за спешна медицинска помощ. Ще има възможност и за телемедицина, което ще позволи отдалечени консултации със специалисти. Ще се строят нови сгради, ще се реконструират, ремонтират или преустроят съществуващи и ще се оборудват центровете за спешна медицинска помощ и техните филиали. Ще се подобри достъпът за лица с увреждания до сградите и околното пространство. Помещенията, в които се приемат и обработват повикванията за спешна медицинска помощ от тел. 112 и в които се осъществява координация на спешните екипи, ще бъдат модернизирани. В залите ще се създадат и условия за практическо обучение на екипите. Целите на процедурата са да се подобри достъпът до спешна медицинска помощ, спешната диагностика, лечение и наблюдение на пациентите до 24 ч., както и да се намали броят хоспитализации в здравната система. Проектът на Насоките за кандидатстване е публикуван в подменю \"Актуални процедури\" в меню Оперативна програма „Региони в растеж 2014-2020\" на интернет страницата на ОПРР 2014-2020 – www.bgregio.eu, както и на сайта на Министерството на регионалното развитие и благоустройството. Предложения и коментари по проекта на могат да се изпращат в срок до 11.12.2017 г. (включително) по официален път или на електронна поща: oprd@mrrb.government.bg. Кандидатстването по процедурата ще се осъществява изцяло по електронен път, чрез Модула за електронни услуги на Информационната система за управление и наблюдение „ИСУН 2020“.", "date": "2017.11.30", "title": "Всички спешни центрове ще бъдат модернизирани с над 163 млн. лв"}
{"url": "https://www.24chasa.bg/novini/article/6583756", "text": "Над 5 милиарда евро или 45% са договорените суми до момента по оперативните програми за периода 2014-2020 г. В сравнение с предходния програмен период имаме над 25% увеличение на подадените проектни предложения, 4,5 млрд. лв. повече договорени суми, близо 3% увеличение на плащанията. Това съобщи вицепремиерът Томислав Дончев по време на Годишната среща с представители на Европейската комисия за преглед на изпълнението на програмите, финансирани от Европейските структурни и инвестиционни фондове (ЕСИФ), която се проведе днес в Министерския съвет. Това съобщиха от правителствената информационна служба. Продължаваме активно да работим за намаляването на административната тежест, касаеща всички участници в системата, популяризирането на електронни документи и процеси, включително и пълното интегриране на Програмата за развитие на селските райони (ПРСР) в ИСУН 2020, отбеляза вицепремиерът Дончев. Виктория Алиата, директор в ГД „Регионална и селищна политика“ на Европейската комисия, подчерта, че през настоящата година за първи път се прави съвместен преглед на постигнатото от България през новия програмен период, разглежда се приносът към целите на Стратегията Европа 2020 и се коментират конкретни препоръки по изпълнението на програмите. Вторият преглед ще е през 2019 г., когато вече ще се говори за постигнати индикатори и оценка на изпълнението. Участие във форума взеха също представители на ГД „Трудова заетост, социални въпроси и приобщаване“, ГД „Земеделие и развитие на селските райони“ и ГД „Морско дело и рибарство“ на ЕК, които отбелязаха своето задоволство от степента на сътрудничество, както и напредъка, реализиран от отделните управляващи органи на програмите, съфинансирани от ЕСИФ. Важно за България е изпълнението на всички предварителни условия и полученото потвърждение от Европейската комисия, както и достигнатото над 95% усвояване за програмен период 2007-2013.", "date": "2017.11.30", "title": "Над 5 млрд. евро са договорени до момента по оперативните програми за периода 2014-2020 г."}
{"url": "https://www.24chasa.bg/novini/article/6583780", "text": "Дюнерите може да изчезнат от страните от ЕС до края на 2018 година, ако остане в сила прието решение на Еврокомисията да забрани съдържанието на фосфат в суровото замразено месо. Фосфатът е необходим, защото задържа водата в месото и то остава крехко и сочно дори и след като е било замразено. Без него при печене месото ще се разпада. Съставката се слага не само в замразено месо, а и в сладкиши, кока-кола, различни салами. Всъщност до проблем с дюнера вчера се стигна, след като комисията по здравните въпроси в Европарламента реши да поправи стар пропуск. Фосфатът е разрешен в различни хранителни продукти, като се контролира само горната граница. При описването на продуктите, в които е допустимо да има фосфат обаче, в комисията са забравили да упоменат и суровото замразено месо. Така се оказва, че дюнерите, които масово се правят именно с дълбоко замразено месо, са забранени за продажба. Комисията вкара поправка на гласуване в Европарламента, за да поправи пропуска си. Зелените и социалдемократите обаче изненадващо блокираха гласуването и не допуснаха корекцията. Това означава, че до края на 2018 година дюнерът ще бъде забранен, ако не се прави от свежо месо. Европарламентът ще гласува още веднъж, но преди това е натоварил здравната комисия да проучи какви са последните научни доклади за влиянието на фосфата върху здравето. При превишаване на допустимата доза, той нанася поражения на бъбреците и кръвообращението. „Без него месото на шиша ще се овъглява отвън, а ще остава сурово отвътре“, обясни евродепутатката от германския ХДС Ренате Зомер. „Европейската служба за защита на потребителите е преценила, че поемането на до 4200 мг фосфат на ден не е опасно за здравето. Една порция дюнер съдържа само 134 мг“, допълва още Зомер. За сравнение – една чаша кола съдържа 210 мг. Дневно в страните от ЕС се изяждат 500 тона дюнери. 80% от месото за тях се произвежда в Германия. Затова и тя ще бъде особено силно засегната, ако поправката не бъде приета – смята се, че ще отпаднат 110000 работни места.", "date": "2017.11.30", "title": "Eвропарламентът уби дюнера!"}
{"url": "https://www.24chasa.bg/novini/article/6583767", "text": "Хърватия е възмутена от присъдата на Международния трибунал на ООН за военните престъпления в бивша Югославия, чието четене вчера бе временно прекъснато от драматично самоубийство в съдебната зала на осъден военнопрестъпник, отбелязва ДПА. Петима други босненски хърватски лидери също бяха осъдени. Хърватски депутати заявиха, че решението на трибунала да потвърди присъдите свързва кампанията на етническо прочистване в Босна с държавното ръководство на Хърватия по онова време. В съвместна декларация парламентарно представените партии в Хърватия посочиха, че присъдата пренебрегва \"исторически факти и доказателства\" и поради тази причина е \"несправедлива и неприемлива\". \"Със своя трагичен акт...генерал Слободан Праляк символично насочи вниманието към несправедливостта в присъдата\", заявиха водещите хърватски партии и изразиха съболезнования на семейството на Праляк. В началото на заседанието депутатите запазиха минута мълчание в памет на Праляк. Хърватските медии също нападнаха Международния трибунал в Хага, посочва ДПА. \"Тъжен край\", пише \"24 сата\". \"Хагският трибунал се провали във всичко, което трябваше да направи\", посочва вестникът.", "date": "2017.11.30", "title": "Хърватия: Присъдата на трибунала в Хага е \"несправедлива и неприемлива\""}
{"url": "https://www.24chasa.bg/novini/article/6583779", "text": "Британската министър-председателка Тереза Мей обеща днес да увеличи икономическата подкрепа за Йордания - ключов прозападен съюзник - в момент, когато има тревоги, че растящите икономически трудности на арабската държава могат да подкопаят нейната стабилност, предаде Асошиейтед прес, цитирана от БТА.  Мей разговаря с йорданския крал Абдула Втори в края на тридневна обиколка в Близкия изток, насочена към засилване на връзките с региона, преди Великобритания да напусне Европейския съюз. Срещата се състоя в момент, когато Мей е замесена в спор в социалните медии с американския президент Доналд Тръмп заради неговите действия, разглеждани като разпалващи антиислямски настроения. Тръмп предизвика възмущение вчера, след като сподели в Туитър подстрекателски видеозаписи, публикувани от крайнодясна британска организация, показващи, както се твърди, насилие, извършено от мюсюлмани. Канцеларията на Мей порица Тръмп, като нарече постъпката му \"погрешна\". Американският президент отвърна, че е по-добре британската министър-председателка да се \"съсредоточи върху разрушителния радикален ислямски тероризъм в Обединеното кралство\". Нито Мей, нито Абдула споменаха за спора в кратките си изявления в началото на срещата им в Аман. Йорданският крал е водещ защитник на религиозната търпимост и е смятан от Запада за важен партньор в борбата с ислямските бойци. Мей каза, че посещението е възможност за разширяване на сегашните връзки, които се съсредоточават главно върху сигурността, и за изграждане на \"дългосрочни отношения в икономиката и икономическото развитие\". Абдула заяви, че подкрепата на Великобритания за \"укрепване на нашата икономическа издръжливост ще бъде много важна\". Той добави, че \"по политическите въпроси . . . сме на едни и също позиции\".", "date": "2017.11.30", "title": "Тереза Мей се срещна с йорданския крал в края на близкоизточната си обиколка"}
{"url": "https://www.24chasa.bg/novini/article/6583781", "text": "Президентът на България ген. Румен Радев лично засвидетелства уважението си към институцията Национална спортна академия „Васил Левски“ на Тържественото събрание по повод 75-ата годишнина от основаването на НСА, на 30 ноември в Аула Максима, съобщиха от пресцентъра на НСА Ген. Радев връчи на ректора проф. Пенчо Гешев Почетния знак на президента и поздрави Академичната общност. В приветствието си президентът изтъкна важната роля на спорта и спортното образование за пълноценното развитие на младите хора и за преодоляването на проблеми със сериозна социална значимост като агресията. Ген. Радев подчерта приносът на Националната спортна академия към утвърждаване на ценностите на спорта и олимпийските идеали, към развитието на спортната наука и благодари на Академичната общност на НСА за всичко, което са правили и продължават да правят за българския спорт. „В развитите държави спортът вече е част от икономическото развитие на страната“, допълни президентът. От своя страна ректорът на НСА проф. Гешев подари на президента стилистична пластика на входната арка на НСА, превърнала се в неин символ през годините. Събитието уважи и кметът на Столична община Йорданка Фандъкова, която неколкократно изрази благодарност за отличната съвместна работа с Национална спортна академия в многобройните проекти и инициативи за популяризиране на физическата активност и масовия спорт. Г-жа Фандъкова акцентира върху високото качество на образованието в НСА. Именно това качество осигурява подготовката на така необходимите специалисти, благодарение на които все повече стават децата в спортните зали и на басейните. Кметът изтъкна предстоящото домакинство на София като европейска столица на спорта през 2018 г. – кампания, чието начало ще бъде поставено след броени дни със Спектакъла „Расте, но не старее“, подготвен съвместно от Национална спортна академия и Столична община. Г-жа Фандъкова подари на Академията икона на Св. София и получи от ректора художествен плакет, изобразяващ кампуса на НСА. Слово за историческото развитие, академичните традиции и успехи на Национална спортна академия „Васил Левски“ представи проф. Лозан Митев, председател на Общото събрание на НСА и ръководител сектор „История на физическото възпитание и спорта“. В историческа ретроспекция проф. Митев акцентира върху най-важните моменти от основополагането на Академията с Указ на Цар Борис III през 1942 г. до днешни дни. От трибуната на Тържественото събрание приветствия към Академичната общност на НСА отправиха зам.-министърът на образованието и науката Петър Николов, зам.-министърът на младежта и науката Ваня Колева, председателят на Съвета на ректорите проф. Любен Тотев, зам.-председателят на Световната асоциация на спортните университети проф. Сергей Сейранов. Официални гости на събитието бяха посланиците на Кипър – Н.пр. г-н Ставрос Августидис и Южна Корея – Н.пр. г-н Шин Бу-нам, както и зам.-ръководителят на дипломатическата мисия на Судан. С присъствие уважиха тържеството и зам.-началникът на Отбраната на Република България вицеадмирал Емил Евтимов, зам.-началникът на Сухопътните войски полк. Стоян Стоянов, кметът на Район „Студентски“ Димитър Дилчев, председателят на Националното представителство на студентските съвети Яна Вангелова, председателят на Съвета на настоятелите Красимир Дачев, членът на Изпълнителното бюро на Българския олимпийски комитет Здравка Йорданова, изпълнителният директор на Българския спортен тотализатор Дамян Дамянов и др. Почетен медал за принос в развитието на НСА „Васил Левски“ връчи ректорът проф. Пенчо Гешев на двамата свои предшественици - проф. Светослав Иванов (ректор в периода 1999-2003 г.) и проф. Лъчезар Димитров (ректор в периода 2003-2012 г). Преподавателите проф. д-р Виден Георгиев, проф. Константин Жалов, проф. Иван Попов, проф. Петър Киров- двукратен олимпийски, трикратен световен шампион и проф. Давид Давидов бяха наградени с Почетния знак на ректора за значим принос. Със Златна значка на НСА за изключителен принос бяха отличени проф. Димитър Гюрков, проф. Никола Попов, проф. Димитър Бърдарев, проф. Иван Петков, проф. Петър Банков, проф. Йордан Калайков, проф. Димитър Кайков, доц. Мария Квартирникова, доц. Стефан Въгларов, доц. Стефан Станчев, гл. ас. Димитър Добрев и гл. ас. Никола Аладжов. Събранието завърши с поднасяне на венец пред паметника на Васил Левски - патрон на Академията и паметниците на ректорите в двора на Ректората. В програмата на предстоящите събития, с които НСА отбелязва 75-ата си годишнина предстоят I Международен научен конгрес “Приложни науки в спорта” и Спектакълът „Расти, но не старее“. Конгресът ще се проведе на 1 и 2 декември в НСА, под патронажа на министъра на младежта и спорта Красен Кралев. Организационният комитет на конгреса е под ръководството на ректора на НСА проф. Пенчо Гешев и зам.-ректора по научната и международната дейност проф. Татяна Янчева. Откриването е на 1 декември в 10 ч. в Аула Максима, когато в пленарната сесия #BeActive ще участват Антоанета Ангелова-Кръстева – директор на Дирекция „Иновации, международно сътрудничество и спорт“ на Европейската комисия, Асен Марков - гл. секретар на Министерството на младежта и спорта и Ирена Димитрова - директор на Дирекция „Превенция, интеграция, спорт и туризъм“ на Столична община. В пленарната сесия ще бъдат представени примери за успешни практики, сред които професионалния опит на носителя на Интернационалната титла на IBF и на Интерконтиненталната титла на WBA боксьора Кубрат Пулев. Ще бъде излъчено и специално видеопослание от Димитър Бербатов, който продължава обучението си в НСА в магистърска степен. Юбилейните чествания ще завършат с грандиозен спектакъл под надслов „Расте, но не старее“ на 2 декември в Зала 1 на Националния дворец на културата. Спортното шоу се организира съвместно със Столична община и ще постави старта на инициативата „София- Европейска столица на спорта - 2018“. Предвидени са две представления – от 14 и 18 ч., в които ще участват над 500 студенти и преподаватели от Националната спортна академия, както и олимпийски, световни и европейски шампиони като кулминация на спектакъла.", "date": "2017.11.30", "title": "Президентът Румен Радев удостои НСА с почетен знак"}
{"url": "https://www.24chasa.bg/novini/article/6583994", "text": "Четирима мъже са арестувани при спец акция на служители на сектор \"Противодействие на криминалната престъпност\" в ОДМВР-Благоевград и колегите им от РУ-Петрич, под наблюдението на Окръжна прокуратура. Към 5,30 часа, в района на ГКПП Кулата – Промахон бил спрян лек автомобил \"Фолксваген Туарег\", управляван от Н.Е., на 38 г. от Казанлък. При последвалото претърсване на колата, криминалистите открили тайник, в който били укрити пакети с 2,018 килограма хероин. В хода на организираните незабавни действия е засечен втори автомобил – „\"Ауди\". Задържан е А. Д., на  48 г., също от Казанлък, съпричастен към престъпната дейност. При извършените процесуално-следствени действия от колата са иззети близо 2900 евро. В рамките на операцията криминалистите предприели претърсвания в жилища, обитавани от С. К., на 54г. от с. Тополница и Б. Д., на 48 г. от с. Скрът, също съпричастни към престъплението. От дома на С.К. са намерени и иззети около 1,050 килограма хероин ,близо 600 г канабис, , около 12,07 г амфетамин и 1,6 грама кокаин. На адреса са открити и над 55 000 евро и приблизително 3 500 лева, както и акцизни стоки без бандерол - близо 1,500 кг нарязан тютюн и около 400 литра алкохол. От жилището на Б. Д. криминалистите иззели сумата от около 8 000 евро. На С.К. и Б.Д. са повдигнати обвинения за притежание на наркотици, а на А.Д. и Н.Е. са повдигнати обвинения за контрабанда.", "date": "2017.11.30", "title": "Четирима в ареста за дрога, тютюн и алкохол"}
{"url": "https://www.24chasa.bg/novini/article/6583989", "text": "Запазва се годишният размер на партийните субсидии, предава „Фокус“. Текстът бе гласуван на второ четене от депутатите с 103 гласа „за“, 8 „против“ и 37 „въздържали се“ и е част от преходните и заключителни разпоредби на държавния бюджет за 2018 г. С него се изменя и Законът за политическите партии. С така приетия текст годишният размер на субсидията за политическите партии през 2018 г. ще бъде 11 лв. за един получен действителен глас. Предложението на „Воля“ бе държавната субсидия за партиите извън Народното събрание и с не по-малко от 1 % от всички действителни гласове на последните парламентарни избори да бъде 1 лв. за получен глас, а за парламентарно представените политически сили - 11 лв. Впоследствие обаче от групата на Веселин Марешки оттеглиха предложението си. В тази връзка заместник- председателят на ПГ на „БСП за България“ Жельо Бойчев посочи, че политиците трябва да дискутират този въпрос в Закона за политическите партии, за да отговорят на очакванията на българските граждани, които искат да знаят за какво точно се харчат парите от бюджетите на политическите партии.", "date": "2017.11.30", "title": "Депутатите запазиха годишния размер на партийните субсидии"}
{"url": "https://www.24chasa.bg/novini/article/6583986", "text": "Американският президент Доналд Тръмп атакува отново севернокорейския лидер Ким Чен-ун след поредното изпитание на балистична ракета, предаде Асошиейтед прес. Тръмп написа в Туитър, че \"китайският пратеник, който неотдавна се завърна от Северна Корея, явно не е имал никакво въздействие върху малкия човек ракета\". \"Трудно е да си представим, че неговият (на Ким) народ и армия ще продължат просто така да живеят в подобни ужасни условия. Русия и Китай осъдиха изстрелването\", добави американският президент. Вчера Северна Корея изстреля най-мощната си досега ракета. Тръмп се закани да попречи на КНДР да се сдобие със способност да нанася удари по САЩ с ракети с ядрени бойни глави, включително с военна сила, ако се наложи. Вчера американски и китайски генерали са водили необичайни разговори по въпроси от сферата на сигурността. Това станало броени часове след изстрелването на севeрнокорейската ракета. Обсъжданията били с фокус върху това как могъщите въоръжени сили на САЩ и Китай биха комуникирали при възникване на криза, отбелязва Асошиейтед прес. Разговорите били водени на необявена среща в Националния университет по отбрана във Вашингтон, на фона на сигнали от Пекин за по-голяма готовност да обсъжда варианти как двете световни сили биха се справили с още по-извънредна ситуация на Корейския полуостров от ракетното изстрелване. Пентагонът подчерта, че разговорите са били планирани далеч преди изненадващото изстрелване на севернокорейската ракета в ранните часове на вчерашния ден. Официални източници настояха, че в центъра на двустранния диалог не е била нито Северна Корея, нито каквото и да било друга конкретна тема. Днес държавният секретар на САЩ Рекс Тилърсън изрази задоволство от действията на Китай към Северна Корея в контекста на напрежението с нейната програма за ядрено оръжие, но заяви, че Пекин може да направи повече по линия на износа на петрол, за да постави под натиск КНДР, предаде Ройтерс. \"Китайците правят доста. Смятаме обаче, че могат да направят и повече по отношение на петрола. Наистина ги призоваваме да намалят още нефта, не да го спират изцяло, но да спрат още\", каза Тилърсън в Държавния департамент.", "date": "2017.11.30", "title": "Тръмп разкритикува пак Ким Чен-ун след изстрелването на балистичната ракета"}
{"url": "https://www.24chasa.bg/novini/article/6583996", "text": "6-годишната Гери от София, за която хиляди българи дариха средства за лечение в чужбина, е починала вчера, предаде  . Момиченцето страдаше от тежко онкологично заболяване - злокачествен невробластом с метастази в костите, и преди година след призиви за събиране на непосилните за нейните родители 600 000 евро за лечение в чужбина хиляди българи помогнаха. В края на декември м.г. детето и родителите му заминаха на лечение в клиника в Германия, където Гергана бе подложена на серия от тежки химиотерапии. През септември момиченцето дори е записано в първи клас, като в един момент Гери е била с показатели на здраво дете, дори е имала разрешение да ходи на училище. В средата на октомври обаче състоянието на детето рязко се влошава. Само за една седмица болестта се завръща с голяма сила. Установено е, че Гери има много метастази и всеки ден се появяват нови. Вариантите, които стоят пред родителите й, са или да я оставят да изживее каквото е отредено пълноценно и без болка, или да я подложат на лечение с радиация, което според лекарите или ще я убие или ще я остави инвалид за цял живот. Лекарите съветват родителите да спрат лечението, защото е мъчително и безнадеждно, но те отказват и решават да продължат борбата за живота на детето си. За съжаление вчера малкото момиченце е починало. \"След мъчителни болки и страдания Гери си отиде! Вече е звездичка, която свети ярко, там някъде отгоре!\", написаха нейните близки във фейсбук страницата \"Да помогнем на Гери\".", "date": "2017.11.30", "title": "След дълга борба с рака почина 6-годишната Гери от София"}
{"url": "https://www.24chasa.bg/novini/article/6584024", "text": " Германските власти са взели решение да ограничат дипломатическите си отношения със Северна Корея след последното ракетно изпитание на Пхенян. Това съобщи в четвъртък външният министър на Германия Зигмар Габриел, който в момента е на визита във Вашингтон, предава ТАСС, цитирана от Фокус. Външнополитическото ведомство на ФРГ ще отзове един от дипломатите си в Пхенян, но това няма да е посланикът. На 29 ноември Северна Корея проведе първия от 15 септември ракетен пуск. Ракетата от нов тип „Хвасон-15“ достигна височина 4475 км и преодоля дистанция от 950 км за 53-минутния си полет. Ракетата се приземи на 250 км от северната японска префектура Аомори.", "date": "2017.11.30", "title": "Германия: Ограничаваме дипломатическите си връзки със Северна Корея"}
{"url": "https://www.24chasa.bg/novini/article/6584054", "text": "Турският президент Реджеп Тайип Ердоган увери днес, че неговата страна не е нарушила американските санкции срещу Иран, след като бивш турски министър е обвинен в процес в Ню Йорк, съобщава АФП, цитирана от БТА. Ние имаме търговски и енергийни връзки с Иран. Ние не сме нарушили санкциите /срещу Иран/. Каквото и да е съдебното решение, ние сме направили правилното. Ние никога не сме поемали ангажименти към САЩ /за нашите енергийни връзки с Иран/, е заявил Ердоган пред депутатите от управляващата Партия на справедливостта и развитието на закрито заседание днес, съобщава в.\"Хюриет дейли нюз\". Изказването на Ердоган е направено ден след свидетелството пред американски съд на турско-иранския бизнесмен Реза Зараб, който заяви, че е дал над 50 милиона евро подкупи на бивш турски министър, за да улесни незаконна търговия със злато с Иран, отбелязва АФП. Зараб, който бе арестуван в САЩ през март 2016 г., пледира виновен и сътрудничи на американското правосъдие. В свидетелските си показания той заяви, че бившият заместник-директор на турската държавна Халкбанк Мехмет Хакан Атила му е помогнал да прикрие тази незаконна търговия. Случаят силно притеснява Анкара и решението на Зараб да помага на американското правосъдие кара да тегне над Турция заплахата от тежки санкции срещу банковия сектор, отбелязва АФП. От седмици турските лидери полагат усилия да дискредитират съдебния процес, като твърдят, че той е направляван от ислямския проповедник Фетхуллах Гюлен, когото Анкара обвинява, че е организирал опита за преврат през юли 2016 г. Гюлен отрича тези обвинения. Турският правителствен говорител Бекир Боздаг определи днес процеса в Ню Йорк като \"постановка\" и изтъкна, че много привърженици на Гюлен са били в съдебната зала. Той посочи, че показанията на Зараб са \"клевети\", произнесени \"под натиск\". Махир Юнал, говорител на управляващата Партия на справедливостта и развитието, заяви от своя страна, че \"Турция няма /да се остави/ да бъде взета за заложник от един човек, който също е задържан като заложник\", имайки предвид Зараб. В показанията си пред съда по-рано тази седмица Зараб описа системата, която според него му е позволила да осъществява през 2012 и 2013 г. доходоносна незаконна търговия, целяща да позволи на Иран да използва продажбите си на горива за своите международни плащания, въпреки забраната, наложена на американски и международни банки за търговия с Иран. Според Зараб тогавашният турски министър на икономиката Зафер Чаглаян е приел да му помогне да приложи своята схема, при условие че дели с него печалбите 50 на 50. Бизнесменът посочи, че е дал \"между 45 и 50 милиона евро\", а после \"около седем милиона долара\" подкупи на бившия министър между март 2012 и март 2013 г. Той каза, че значителни суми са минавали през няколко сметки на Халкбанк, но банката отрече днес всякаква връзка с незаконни дейности. Нашата банка не е участвала в никаква трансакция с която и да било страна, чийто произход е несигурен или незаконен, посочи банката в съобщение.", "date": "2017.11.30", "title": "Ердоган: Турция не е нарушила американските санкции срещу Иран"}
{"url": "https://www.24chasa.bg/novini/article/6584059", "text": "Ламтежът за „царските“ имоти е неуважение към България, съобщиха от пресцентъра на ВМРО. Ето и целия текст на изявлението им: ВМРО се противопоставя на опитите за мълчаливо и лекомислено отстъпване на т.нар. царски имоти по посока на фамилията Сакскобургготски. Питаме: заради това ли беше всичко, господин Сакскобургготски? За да си върнете имотите? Не е ли това обидно към собствената Ви фамилна привързаност към България. Към кое в България е привързана Вашата фамилия? Към дворците ли? ВМРО винаги е напомняла, че въпросът „монархия или република“ в България е решен с референдум, който е нелегитимен. Този референдум следва да се повтори – в интерес на коректността. Но общественото мнение в България е отдавна ясно. Както е ясен и заветът на Васил Левски. България е република. И слава Богу! България е република и ако някой иска да се титулува цар, следва да знае, че в днешни дни това остава единствено благородническа титла, която не обвързва държавата. По никакъв начин! Дори да са приети калпави лобистки закони, които позволяват на една фамилия да съди държавата, идва ред държавата да поправи нещата, а не да отстъпва. Въпросните имоти са на институцията цар, т.е. на държавността. Днес такава институция в България няма. Имотите не са лични, те са държавни. И винаги са били. Във всеки смисъл на думата и без оглед на правните еквилибристики. Държавни означава обществени. ВМРО с тревога следи и опитите на Сакскобургготски да наложи отново нарицателното Цар Симеон Втори, заедно с атрибути като Ваше величество. Част от медиите в България използват тези думи. Величество е българският народ, от когото произтича властта. В днешни дни монархията и атрибутите ѝ навсякъде в цивилизования свят са само скъпо струващ маскарад. България дължи уважение на своята историческа царска традиция – тя е част от завещаното ни средновековно достойнство, което ни отличава от всички останали. Но стремежът към имоти е неуважение и принизяване на царската традиция, и на самата България. Затова ВМРО предлага ресорните институции да положат всички усилия, за да запазят собствеността на въпросните имоти в държавни ръце. Ако искат, могат да дадат на фамилията на Симеон Сакскобургготски преференциални условия за дългосрочно ползване. Но именно държавата да остане принципал. Наместо това обаче виждаме опити за „сделка“ със Сакскобургготски – явно срещу предполагаеми негови международни контакти. Последните са доста съмнителни, но показват желанието на Бойко Борисов да приобщава всички към политиката си. Това несъмнено е добро държавническо поведение, но с него не бива да се търгува. Господин Борисов, защитете държавния интерес! Господин Сакскобургготски, покажете великодушието, което настоявате, че имате. И се откажете от претенции!", "date": "2017.11.30", "title": "ВМРО: Ламтежът за „царските“ имоти е неуважение към България"}
{"url": "https://www.24chasa.bg/novini/article/6584062", "text": "Германският канцлер Ангела Меркел е заявила в телефонен разговор с турския президент Реджеп Тайип Ердоган, че ще работи за ускоряване на трансфера на финансова помощ, обещана от ЕС на Турция в рамките на споразумението за мигрантите, предаде Ройтерс, цитирана от БТА. Двамата лидери са се споразумели също да ускорят подобряването на двустранните отношения, след като бъде формирано ново германско правителство, са посочили източниците.", "date": "2017.11.30", "title": "Меркел към Ердоган: Ще работя за ускоряване на помощта от ЕС за Турция"}
