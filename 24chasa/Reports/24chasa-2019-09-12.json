{"url": "https://www.24chasa.bg/novini/article/7652092", "text": "Половината от българските общини имат просрочени задължения, показват данни на Министерството на финансите за второто тримесечие. 131 общини са с просрочени дългове от 132,1 млн. лв. Сравнено със същия период на 2018-а, 83 имат намаление задълженията с общо 32 млн. лв., а 50 увеличават просрочията с 26,7 млн. лв. С около 1,2 млн. лв. нараства просрочието на общините спрямо края на 2018 г., посочват от министерството на Владислав Горанов. До края на юни Столична община, Пловдив, Бургас, Сливен, Русе и Стара Загора формират най-голям излишък по бюджета си. Спрямо края на 2018 г. най-голямо намаление на задълженията за разходи отчитат Столичната община, Пловдив и Перник. Най-голямо намаление на поетите ангажименти за разходи спрямо края на предходната година имат Септември, Хасково, Видин, Смолян и Созопол. Общинският дълг и гаранции към 30 юни възлизат на 1,3 млрд. лв. - 602,7 млн. лв. е вътрешният, а 782,6 млн. лв. е външният. Близо 85% от средствата са за финансиране на инвестиционни проекти. За задълженията при 9 общини без Велинград, където има съгласуван план за оздравяване през 2017 г., се наблюдава намаление на просрочието. Със заем от централния бюджет са покрили предвидените за погасяване просрочени задължения - Симитли, Видин и Мизия. При 6 общини просрочията намаляват с по-бавен от заложения план. Общини с най-голям дял на просрочените задължения спрямо годишните разходи са Чирпан - 66,9%, и Белоградчик - 55,1%. С най-голямо отрицателно салдо е Смолян - 3,8 млн. лв.", "date": "2019.09.12", "title": "50% от общините имат просрочени задължения"}
{"url": "https://www.24chasa.bg/novini/article/7651435", "text": "Третото издание на Фестивала на розовия домат ще се проведе на 15 септември от 11:00 часа в Княжеската градина в София. За трета поредна година МЕТРО събира на едно място производители на розови домати и уникални български земеделски продукти, създатели на автентични български сирена, популярни шеф готвачи и майстори на традиционна българска кулинария. По време на фестивала ще бъдат представени най-добрите производители на розови домати, участващи в програмата на МЕТРО \"Отгледано с грижа в България\", както и производители на сладкия реселешки лук, уникалния смилянски боб и на български фермерски сирена. Посетителите на фестивала ще имат възможност да опитат авторски доматени ястия, подготвени от най-добрите софийски готвачи и ресторанти. По време на събитието ще готвят ресторантите Космос и Андре, популярните шеф готвачи Георги Бойковски и Джун Йошида, както и екип от млади звездни таланти от софийския Chefs Club. Майсторите от академия \"Кулинарен историк\", водени от Ангел Ангелов, както и гостите на събитието, ще приготвят заедно най-голямата лютеница в юнашки тиган. Посетителите ще могат да опитат и фантастичните телешки гюзлеми на \"Дивата ферма\" и техните меса и суджуци. Десетки фолклорни танцови групи, победители в конкурса \"Хоро се вие извива\", ще представят уникално надиграване. Гостите ще чуят и изпълнения на духовия оркестър \"Виво Монтана\". В работилницата на организация \"Нулев отпадък\" можете да се включите в правенето на домашна паста за зъби и да се научите как можете да превърнете стари тениски в торби за пазаруване. Събитието тази година е част и от честванията на 20 годишнината от отварянето на първите МЕТРО магазини в България. През 1999 г. МЕТРО става първата голяма международна компания стъпила на българския пазар, за да постави началото на модерната търговия в страната. Повече за фестивала можете да научите ", "date": "2019.09.12", "title": "Софийски ресторанти и фермери ще представят българския розов домат на 15 септември"}
{"url": "https://www.24chasa.bg/novini/article/7651917", "text": "Луксозното издание на „Предизвикай: Вещното право!” съдържа 68 постановления и тълкувателни решения на Върховния съд и на Върховния касационен съд, постановени във връзка със Закона за собствеността. „Тълковникът“ съдържа актове от период от близо 60 години, които са систематизирани съобразно главите на ЗС. Актовете са оформени и по традиционния за поредицата „Предизвикай: Съдебната практика!“ начин – с ясно открояване на поставения пред съда въпрос и на дадения отговор. В това издание от поредицата е добавен и богат инструментариум за ориентиране и работа със съдебната практика. Малко текст от книгата: В предговора към книгата Стоян Ставру пише: Стоян Ставру завършва „право“ в СУ „Св. Климент Охридски“ през 2002 г. От 2010 г. е магистър в същия университет по „Социална и юридическа психология“. Лектор в различни семинари в областта на гражданското и медицинското право. Защитава докторска дисертация на тема „Правна същност на сервитутните права според българското законодателство“ (СУ „Св. Климент Охридски“ , 2009). От 2005 г. е хоноруван асистент в СУ „Св. Климент Охридски“ по вещно право и гражданско право – обща част. От 2012 г. е хоноруван преподавател и по биоправо, част от магистърската програма „Интегративна биоетика“ във Философския факултет на СУ „Св. Климент Охридски“. От 2009 г. като хоноруван преподавател в Нов български университет води курсовете по медицинско право, правни проблеми на клиничната медицина и правни проблеми в доболничната помощ. Учредител на Фондация за развитие на правосъдието и член на Настоятелството и на Изследователския екип на фондацията (2011). Лектор в Центъра за обучение на адвокати „Кръстю Цончев“ (от 2012 г.). В СУ „Св. Климент Охридски“ защитава докторска дисертация на тема „Човешкото тяло между въплътеността и конвенцията. Съвременни перспективи“ (2015). Създател е на професионален сайт „Предизвикай правото!“ (http://challengingthelaw.com/).", "date": "2019.09.12", "title": "Предизвикай: Вещното право! 1961-2019 (твърди корици)"}
{"url": "https://www.24chasa.bg/novini/article/7651940", "text": "\"Така наречената афера не е свързана с движението \"Русофили\", а с конкретни негови членове и твърдения на службите и прокуратурата, че те извършват незаконна дейност, т.е. шпионаж. Има събрани доказателства. Препоръчвам на всички политици да бъдат по-обрани и да не бързат с политическите коментари в аванс. Прокуратурата и службите трябва да си свърши работата\". Така вицепремиерът Томислав Дончев коментира в предаването \"Лице в лице\" по bTV най-горещата тема за шпионската афера с \"Русофили\". \"Такива неща се случват по света, всяка държава е важно да се опита да набира информация от други държави, работа на държавата е да не допусне такива неща, затова има такива текстове в Наказателния кодекс. Такива неща не би следвало при малко повече разум и мъдрост от двете страни да имат дългосрочен лош ефект върху отношенията с която и да е държава\", каза още Дончев.  \"Хибридни мероприятия у нас има, опити за дезинформация, фалшиви новини особено по мрежите сигурно са 30-40% от новинарския поток и за мен проблемът е не разпространението им,а че хората им вярват масово, тук проблемът е, че никога не може да се каже със 100% кой ги организира\", каза вицепремиерът. \"Не съм забелязъл да има промяна в стила на работа и в работната среда\", отговори той на въпроса дали има антируски настроени министри в кабинета. \"Не ме е страх, интригите станаха прекалено много, не мога да ги проследя всички. Ако при всяка такава ситуация се напрягаме, няма да свършим никаква работа\", коментира Дончев наскоро излезлите чатове, свързани с опита за преврат срещу властта. \"Не си спомням съвсем цивилизована кампания - всички са от политическо безсилие, ту аз съм бил хайдутин, изедник, изборите са уникален шанс да научиш за себе си неща, които не ги знаеш\", допълни още Дончев. \"Настроението в ГЕРБ е да се стегнем и да покажем възможно най-добри резултати на изборите, избягвам военните аналогии, не обичам и спортните - да ги набием, да ги убием на изборите - не обичам да казвам такива неща\", заяви Дончев.", "date": "2019.09.12", "title": "Томислав Дончев: Не ме е страх от заговор срещу властта"}
{"url": "https://www.24chasa.bg/novini/article/7651951", "text": "Австриец, внасящ незаконно 88 живи влечуги, от които 43 отровни, в куфар от Филипините, беше спрян от митничари на летището във Виена, съобщи ДПА, цитирана от БТА. Змиите са открити при сканирането на куфара. Когато мъжът казал, че сред тях има отровни, служителите решили да пренесат куфара затворен до зоологическата градина Шонбрун. Освен змии в куфара е имало варани и гекони. Малките екземпляри са били сложени в найлонови чорапи. Пътникът е планирал да продаде влечугите на панаир в Германия. Срещу него ще бъде заведено дело за нарушаване на австрийския закон, забраняващ търговията със защитени видове. Влечугите ще останат в зоологическата градина в Шонбрун и в още един австрийски зоопарк.", "date": "2019.09.12", "title": "Митничари във Виена намериха 88 змии\nв куфар"}
{"url": "https://www.24chasa.bg/novini/article/7651969", "text": "Над половината от 199 джихадисти, които са били задържани и осъдени за тероризъм през 2015 г. в страни от ЕС, ще излязат от затвора преди 2023 г. и това създава проблем за службите за сигурност, се казва в доклад на словашкия мозъчен тръст \"Глобсек\", предаде Франс прес, цитирана от БТА. От 199 джихадисти, които са задържани и осъдени за тероризъм, 57 процента ще излязат от затвора до 2023 г. 45 от тях вече са освободени. Според експертите от \"Глобсек\" обаче едва ли всички освободени джихадисти ще се завърнат към терористичната дейност, затова трябва властите да разглеждат всеки случай поотделно.", "date": "2019.09.12", "title": "Доклад: В ЕС расте заплахата от освобождаваните от затвора джихадисти"}
{"url": "https://www.24chasa.bg/novini/article/7651972", "text": "Възрастен мъж е бил евакуиран в Бургас, след като се е срутила стена на партерен етаж в сграда, в която живеел, пенсионерът не е пострадал. До инцидента се стигнало, когато започнал да работи багер на съседен строителен обект, в който трябва да изникне нова жилищна сграда на ул. \"Кавала\" №19. Мястото е точно срещу сградата на просветния инспекторат и в момента строителните дейности са преустановени, видя наш репортер. Срутената стена е част от общинска сграда, която се ползвала от хора в неравностойно положение. От общината заявиха, че РДНСК ще извърши проверка на инцидента. \"Получихме сигнал по обед и веднага спряхме строителството на обекта. Иззета е документацията на строителната фирма, ще бъде проверена не само тя, но и проектантът на сградата и упражняващият строителен контрол. Санкцията при нарушения е до 30 хил. лв.\", обясни пред репортер на \"24часа\" директорът на РДНСК Бургас - Милен Ненчев. Той уточни, че в сградата, чиято стена рухна, не е имало обитатели, освен възрастния мъж. Двуетажната постройка ще бъде укрепена.", "date": "2019.09.12", "title": "Стена се срути при строеж на нов блок в Бургас, евакуират възрастен мъж (Снимки)"}
{"url": "https://www.24chasa.bg/novini/article/7651979", "text": "Голяма част от пожарите това лято са предизвикани от неправилна употреба на газови бутилки, електрически инсталации и палене на открит огън. Това каза  главен инспектор Стефан Стефанов, началник сектор „Превантивна дейност“ в Главна дирекция „Пожарна безопасност и защита на населението“, пред . Той обясни, че спрямо миналата година пожарите са били повече, а тяхното потушаване е отнело повече време. „През лятото ликвидирането на пожарите сред природата - полски и горски пожари, изисква участието на доста повече техника и доста повече личен състав, тъй като голяма част от действията, които извършват нашите колеги на терен са свързани с пряко участие на човешка дейност. Това е нещо, което трябва да свършим на терен с много хора. За наша радост не работим сами на тези произшествия. В наша помощ са доброволци, представители на Министерството на земеделието и други наши партньори от общини и области“, добави гл. инспектор Стефан Стефанов. Той каза още, че паленето на огън в близост до сухи треви и храсти е изключително опасно. По думите му екипите на Пожарна безопасност успяват да реагират максимално бързо на всеки сигнал, което се дължи на добрата техника и подготовка на пожарникарите.", "date": "2019.09.12", "title": "Газови бутилки, елинсталации и огън на открито - причини за пожарите това лято"}
{"url": "https://www.24chasa.bg/novini/article/7651786", "text": "Програма \"Хоризонт\" ще има нов директор, след като управителният съвет на БНР взе решение да прекрати договора си с досегашния - Ивайло Савов, който се пенсионира. Ръководството на радиото благодари на Савов и назначи временно за изпълняващ длъжността директор на програма „Хоризонт“ настоящия главен редактор Николай Кръстев до избора на титуляр.  Още една промяна има в програма \"Хоризонт\" - водещата на \"Преди всички\" и дългогодишен съдебен репортер Силвия Великова е свалена от ефир. \"Нямам писмена заповед за това, никой не ми е давал в писмен вид причините за свалянето ми\", обясни пред \"24 часа\" Силвия Великова. По-рано днес, към 13,30 ч - малко преди тя да се отправи към протеста срещу кандидатурата на Иван Гешев за главен прокурор, който трябвало да отрази, избраният за и.д. директор на \"Хоризонт\" Николай Кръстев й казва, че няма вече да води \"Преди всички\" и няма да отразява новините за съдебната власт. \"Прочетох, че генералният директор на БНР Светослав Костов обяснил, че в длъжностната ми характеристика пишело, че съм старши редактор, но не и водещ и репортер. Тя е доста стара, от много години, така че е нормално да пише това\", обясни още Великова. Вместо нея утре \"Преди всички\" ще се води от колежката й Диана Дончева.", "date": "2019.09.12", "title": "Шефът на \"Хоризонт\" пенсиониран, Силвия Великова свалена от ефир"}
{"url": "https://www.24chasa.bg/novini/article/7651988", "text": "Говорителят на руското външно министерство Мария Захарова заяви, че Москва е запозната с обвиненията към председателя на движение \"Русофили\" и разчита, че България няма да предприеме стъпки, които да влошат двустранните отношения с Русия. На редовна пресконференция тя коментира шпионския скандал, съобщи \"По въпроса с обвинението на председателя на националното движение \"Русофили\" в България в шпионаж, ние сме запознати с тези обвинения. Дейността на тази неправителствена организация е съдействала за развитието на двустранното сътрудничество и укрепване на приятелските отношения между нашите страни. Разчитаме, че правителството на България ще се въздържа от стъпки, които да поставят под въпрос нашите двустранни отношения и постигнатото от нас в много области, включително хуманиратната и културната сфера\", заяви Мария Захарова.", "date": "2019.09.12", "title": "Захарова за шпионския скандал: Дано България да не влоши отношенията с Русия"}
{"url": "https://www.24chasa.bg/novini/article/7652019", "text": "„Топлофикация Перник” възстановява топлоподаването в града, след като в присъствието на експерти от РИОСВ-Перник и на кмета Вяра Церовска бяха премахни поставените пломби към генераторите, за да може да бъде възстановено подаването на гориво. Това съобщи директорът на дружеството Любомир Спасов. „Служители от РИОСВ-Перник ще бъдат изпратени за 24-часово наблюдение на нашата работа. Ние сме изключително доволни от този факт, защото няма да има възможност никой да разпространява неверни твърдения, че използваме неразрешен вид гориво. Чрез това 24-часово наблюдение няма да бъдем въвлечени в нечий сценарий, целящ да опетни името на дружеството, както и да има и грам съмнение и подозрение, че не спазваме буквата на закона и разрешенията, дадени ни от компетентни инстистуции”, допълва още Спасов. „Отново заявявам, че ние сме отговорно предприятие, което усилено и ежедневно работи, за да може да осигури и предостави качествена услуга на своите абонати. Това се доказа чрез решението на Административния съд в Перник, с което постанови спирането на предварителното изпълнение на заповедта на директора на РИОСВ -Перник, с която бе спряна дейността на парогенераторите. Както и с издадената заповед на РИОСВ-Перник, с която се преустановява също принудителна административна мярка, първоначално наложена от тях.” „Уверяваме всички наши абонати, че ще продължаваме да работим професионално, прозрачно, със същата отдаденост и хъс, за да може да запазим доверието, което са ни гласували нашите клиенти и да убедим и останалите, че предоставяме качествена услуга на достъпна за тях цена”, категоричен бе Спасов и допълни, че няма да позволи на когото и да е било да опетнява името на „Топлофикация-Перник”.", "date": "2019.09.12", "title": "Топлофикацията в Перник работи отново"}
{"url": "https://www.24chasa.bg/novini/article/7652014", "text": "Турция изпраща нов посланик в София. За пръв път в историята на турската дипломация жена-дипломат ще заема посланическия пост в България. Айлин Секизьок ще смени на поста в София досегашния посланик Хасан Улусой, който ще замине като посланик на Турция в Белгия. Указът за новите назначения на турските посланици беше оповестен от министъра на външните работи Мевлют Чавушоглу, а списъкът с имената бе публикуван от Анадолската агенция. Според биографични данни, поместени във в. Хюрриет, Айлин Секизьок постъпва на работа в турското външно министерство на 19 години, като по това време е най-младата жена в системата на турската дипломация. Завършила е международни отношения, заемала е длъжността заместник-директор в отдела за сигурност и разузнаване. Интересна подробност е, че съпругът на Айлин Секизьок - Хасан Секизьок, също е дипломат и е назначен за посланик на Турция в Северна Македония. Общо 26 са новите назначения на турски посланици в различни страни - Естония, Беларус, Казахстан, Шри Ланка, Лаос, Виетнам и др. Исмаил Арамаз, който е бивш посланик в София, ще бъде посланик в Йордания. За постоянен представител на Турция в Организацията за ислямско сътрудничество е назначен посланик Мехмет Метин Екер. Суат Хайри Ака ще представя Турция в Международната Организация за гражданско въздухоплаване.", "date": "2019.09.12", "title": "За първи път! Жена става посланик на Турция у нас"}
{"url": "https://www.24chasa.bg/novini/article/7652025", "text": "ТЕЦ „Брикел” ще закупи специална апаратура, която да измерва атмосферния въздух с цел всички да следят състоянието му. Станцията ще бъде монтирана в центъра на Гълъбово”. Това съобщи директорът на дружеството Янилин Павлов. Той посочи, че с разрешение на компетентните институции в периода между 28 юли и 21 август тази година ТЕЦ \"Брикел\" експериментално е изгорил 17 000 тона RDF (неопасни битови отпадъци) и почти двойно количество слама, примесени с въглища. “Експериментът в \"Брикел\" е извършен с цел търсене на алтернативно на въглищата гориво. На 21 август по наше желание и във връзка с високите температури, характерни за сезона, сме го преустановили, макар че сме имали разрешение за по-дълго време. За това наше решението също сме уведомили всички институции”, посочва Павлов. „До 25 септември ще изпълним всички предписания на РИОСВ Стара Загора, включително и ще премахнем от площадките си сламата и битовите отпадъци.”, подчерта директорът на ТЕЦ „Брикел” и допълва, че вече са започнали работа по указанията на РИОСВ Стара Загора, за да преключат в срок. „Нашето Дружество стриктно спазва изискванията на компетентните институции и за това и този път ще бъдем отговорни, но продължаваме да твърдим, че при всяко едно измерване до сега, не са констатирани превишения на допустимите стойности, включително и на последните две извършени през август месец.”, категоричен бе Павлов и отново напомни, че те са едно от най-проверяваните Предприятия и че са докладвали всяко едно тяхно действие на РИОСВ Стара Загора и на МОСВ. „Считаме, че сме намесени в престоящата кампания за местни избори и политичиеските партии си мерят на наш гръб силите. Наложена ни е най-крайната мярка наказание от РИОСВ Стара Загора, а за такъв тип нарушение, което те казва, че са установили, следва да бъдат предприети мерки от типа административна глоба и на дружеството да бъде направено предписание да се прекратят тези дейности.”, обясни Павлов. По думите му действията на институциите ще доведат до големи загуби за предприятието. „Решенията им ще лишат хората от възможността да използват жизнено важните за тях брикети за отопление. ТЕЦ „Брикел“ е заставена да спре своята дейност, което означава, че ще бъде спряно топлоподаването към абонатите на община Гълъбово”, каза директорът на ТЕЦ „Брикел”.", "date": "2019.09.12", "title": "\"Брикел\" слага в центъра на Гълъбово станция да мери въздуха"}
{"url": "https://www.24chasa.bg/novini/article/7652032", "text": "През октомври отваря паркингът до метростанция „Стадион Васил Левски“ - 3 нива със 193 места. Заедно с метрото досега изградихме 6 буферни паркинга с 2397 места. Това съобщи във фейсбук столичния кмет Йорданка Фандъкова. През 2020 г. планираме да изградим още 6 паркинга. Целта е гражданите да могат да оставят колите си и да използват метрото за придвижване в града. Изграждането на нови паркинги е ключова задача в следващите години – от една страна, изграждане на нови буферни паркинги по линии на градския транспорт и от друга – изграждане на паркинги в кварталите.", "date": "2019.09.12", "title": "Паркингът до метростанция „Стадион Васил Левски“ ще отвори през октомври (Снимки)"}
{"url": "https://www.24chasa.bg/novini/article/7652024", "text": "Филипинско село се опитва да реши проблема със замърсяването с пластмасови отпадъци, като предлага ориз срещу донесения боклук, съобщи Ройтерс. Жителите на Баянан, близо до столицата Манила, могат да получат 1 кг ориз, който е основна храна за филипинците, за всеки 2 кг пластмасови отпадъци. Отпадъците се предават на властите за подходящо обработване или рециклиране. Филипините са сред водещите морски замърсители в света, показват научни изследвания. Разпоредби за производството на опаковки там няма, а съществуващите закони за твърдите отпадъци не се прилагат стриктно, предава БТА. \"Донесох 14 кг отпадъци и получих 7 кг ориз. Това е голяма помощ за нас - каза 49-годишната Вероника Долорико. - Районът около нас е наистина мръсен. Ако можех, щях да събера цялата пластмаса край пътя\". Една пета от населението във Филипините е под границата на бедност с месечна консумация под 241 долара на човек. Оризът струва 0,70 долара за килограм, което е скъпо за бедните хора. Хората в Баянан са предали повече от 213 кг пластмасови отпадъци през август.", "date": "2019.09.12", "title": "Във филипинско село: Предаваш на властите  2 кг пластмаса и получаваш 1 кг ориз"}
{"url": "https://www.24chasa.bg/novini/article/7650278", "text": "        Трима български ученици- Андрей, Звездин и Николай, ще се борят за награден фонд от 62 хил. евро в конкуренцията на над 150 участници на престижния Европейски конкурс за млади учени (EUCYS) в София. От 13 до 18 септември ще бъдат представени над 100 иновативни проекта на 150 деца от 37 страни, включително Канада, Китай, Русия, САЩ и Южна Корея.  “Това е 31-ото издание на състезанието, като България ще бъде домакин за първи път. Натрупахме много опит по време на нашето председателство на Съвета на ЕС и благодарение на това убедихме Европейската комисия, че можем да се справим. С това домакинство на най-големия европейски конкурс за млади учени ще промотираме България и ще докажем на нашите партньори, че страната ни може да бъде културен, туристически и образователен център”, обясни заместник-министърът на образованието и науката Карина Ангелиева. Идеята на форума е да представи младите таланти, бъдещите изследователи и иноватори. Той е на панаирен принцип и всеки може да се запознае с уменията, идеите, творчеството и креативността им. Всички участници са на възраст между 14 и 20 г. Ще бъдат присъдени 4 първи награди по 7000 евро. Вторите ще са по 5000 евро, а за третите места - 3500 евро. Проектите ще се оценяват от 20 топ учени.  На 16 септември 09:30 до 16:00 часа в Интер Експо Център всеки ще може безплатно да посети конкурса, за да разгледа щандовете на младите изследователи и техните проекти. Дори да не успеят да грабнат наградите, проектите имат шанс да бъдат забелязани от Европейското патентно ведомство.  “Преди години Славея от Севлиево бе разработила идеен проект, с който глухите да слушат музика. За да го докаже, използва балони, с които те могат да усещат трептенията и мелодията чрез допир. Тя беше разработила проекта със симфония на Моцарт и получи наградата на Европейския патентен офис за стаж”, даде пример заместник-министърката. Автоматизирано създаване на изкуствен интелект без човешка намеса е проектът, с който се надява да спечели състезанието Звездин Бесарабов. “Сега подобни системи се създават изключително трудно от много експерти и не са достъпни за по-малки компании и учени, които все пак искат да се възползват от мощта на такива технологии”, разказва младият учен, който тази година завърши НПМГ. Затова Звездин залага на мрежа от компютри, които без човешка намеса да създадат изкуствен интелект. Идеята идва миналата година след работа с научния му ръководител Тодор Колев. Този изкуствен интелект може да се използва във всякакви сфери. С него може колата да се управлява сама, да се търгуват акции на борсата. Изкуственият интелект може да се използва и за диагностика на заболявания чрез снимково разпознаване. Тази разработка формира основата на иновативния стартъп ScyNet, който цели да я внедри в практиката като създаде отворена платформа за автоматизирано създаване на изкуствен интелект. Чрез нея учените и по-малките институции и частни организации могат да получат достъп до най-модерния изкуствен интелект.  “През последните 4 г. се занимавам по-задълбочено с различни научни разработки. Правил съм печатни платки, машини за ръкопис, изкуствен интелект, който прогнозира пазара”, разказва за интересите си Звездин. За него образованието е много важно. Той подготви предложение за промяна в гимназиалната система и го изпрати на образователния министър Красимир Вълчев. “Надявам се скоро да бъде прието и училището да бъде малко по-приветливо. Идеята е, че ако ученик има интерес в някаква сфера – например информатика или математика, добър е в нея и постига резултати на състезания, може да подаде молба до директора да бъде освободен от тези часове”, обясни предложението си момчето. Звездин е приет в University College London, но смята да се върне в България и да помогне за развитието на образованието. “Има твърде много незабелязан потенциал за развитие в страната - от подкрепящи институции до частни инициативи - и трябва да подобрим средата, която позволява на моите връстници да се запознаят и възползват от това”, разказва момчето. Извън науката Звездин обича да кара планинско колело, кънки на лед и да композира на пиано. Компютърен алгоритъм, който да датира човешката възраст по черепа, е проектът на Андрей Гиздов, с който се надява да спечели състезанието. “Краниалните шевове се използват за датиране на човешката възрастта открай време. В продължение на много години субективната оценка на простото око е била решаващият фактор при правенето на предсказания за възрастта, като в повечето случаи, не особено точни”, обяснява идеята си Андрей.  С помощта на машинно обучение и компютърни алгоритми се постигна по-прецизен модел за датиране на човешката възраст на базата на краниалните шевове в черепа. Идеята му може да се приложи в археологията, антропологията, криминологията. Андрей е на индивидуално обучение в НПМГ, като в 10-и клас е избран за пълна стипендия в английско училище и така има двойно образование. “Винаги съм се занимавал с компютри, а в 6-и клас направих космическа игра за клуб по астрономия”, обяснява момчето. През следващата година печели награда и за проекта си за совалката “Атлантис”. Прави я от подръчни материали - стиропор, лепило, спрейове, салфетки и боя. Андрей е почитател на спорта и здравословния живот. Тренира фитнес, бадминтон, плуване и ски. “Обичам да се занимавам и с музика и бийтбокс”, допълва Андрей. Финалист е на UK Beatbox Battle, който ще се проведе през ноември. Фенотипизиране на мозъчните клетки посредством ненадзиравано машинно обучение. С този сложен на пръв поглед проект Николай Пашов ще се бори за голямата награда в конкурса. Всъщност идеята му е да разпознава с алгоритъм клетките в мозъка. Идеята се ражда през миналата година, когато той е в Масачузетския технологичен институт. В една от лабораториите му дават база данни със снимки на мозъка, които са направени с различни химикали, така че да се виждат отделните клетки. Неговата задача е да направи алгоритъм за изкуствен интелект, които да разпознава различните клетки на мозъка. Сега доразвива идеята си и автоматизира още повече процеса, така че човешката намеса да е минимална.  Неговият проект може да се използва в най-различни сфери и дори в компютърните игри. “Може да се следи и как клетките реагират помежду си и така да се събира информация за емоции и различни заболявания”, обяснява Николай, който през тази година завърши 91 НЕГ “Проф. К. Гълъбов”. “От IX клас се занимавам с програмиране, защото е забавно, а и има неограничени възможности”, разказва той. Един от проектите му е оптичен кардиограф. Прави опит да създаде и устройство за 3D сканиране. Харесва планинското колоездене, трекинг, футбол, фитнес, китара, компютърни игри.1 месец е бил на трекинг в Скандинавия с палатка, а на автостоп е минал 4000-5000 км.", "date": "2019.09.12", "title": "Български ученици в борба за  62 000 евро"}
{"url": "https://www.24chasa.bg/novini/article/7652048", "text": "Не би следвало да има компенсации от страна на държавата, тъй като първоначалната инвестиция от страна на „Контур Глобал Марица Изток 3” е възстановена. Това заяви министърът на енергетиката Теменужка Петкова в ефира на  Коментарът след новините” по повод предстоящото прекратяване на договора за дългосрочно изкупуване на електрическа енергия от \"Марица Изток 3\", където беше установено предоставяне на неправомерна държавна помощ. Министерски съвет възложи на вицепремиера Томислав Дончев, на финансовия министър Владислав Горанов и на енергийния министър да стартират процедура по водене на преговори с „Контур Глобал”, така че този договор да бъде прекратен, за да не се стига до изплащане на компенсации. Петкова обясни, че след прекратяването на договора, сметките на потребителите ще намалеят. „Безспорно за всички потребители на електрическата енергия е ясно, че към цената на енергийната компонент има една добавка, която се казва „Задължение към обществото”. В рамките на добавката се включват всички разходи, които обществото трябва да плати. В тях влизат разходите, които прави държавата за производство на електрическа енергия от ВЕИ, разходите по отношение на двата дългосрочни договора с двете централи. Отпадайки, сметката на потребителите ще намалее”, обясни тя. Теменужка Петкова отрече твърдението на БСП, че за последните три месеца българските производители плащат най-високата цена за електроенергия в цяла Европа. „Подобно твърдение не е вярно. Има средни цени за месец юли, август, септември. Колегите могат да ги погледнат и да видят за какво става въпрос. През август само в рамките на 4 дни от месеца цените на Българската независима енергийна борса са били по-високи и то с малко от съседните борси”, добави тя. По повод шпионския скандал с Движение \"Русофили\" енергийният министър, която е съпредседател на междуправителствената комисия между България и Русия, заяви, че страната ни има много добър диалог с Русия. \"В областта на енергетиката проблем в нашите двустранни отношения няма\", беше категорична Теменужка Петкова. Министърът на енергетиката заяви, че България работи усилено за диверсификация на природния газ. \"Една трета от нашето потребление гарантирано е диверсифицирано от следващата година\", добави Петкова.", "date": "2019.09.12", "title": "Петкова: Имаме добър диалог с Русия, няма проблем в отношенията"}
{"url": "https://www.24chasa.bg/novini/article/7651669", "text": "Фейсбук съобщи, че е санкционирал страницата на израелския премиер Бенямин Нетаняху заради нарушение на правилата на тази социална мрежа против подбуждащи към омраза изказвания, предадоха Асошиейтед прес и ДПА, цитирана от БТА.  Фейсбук съобщи днес, че е спрял за 24 часа бота (автоматичната чат функция) на страницата. В страницата беше публикуван призив към избирателите да се избегне идването на власт на \"слабо ляво правителство, разчитащо на араби, които искат да избият всички ни - жени, деца и мъже\". Този пост предизвика бурни реакции от опозиционни политици. В интервю за местно радио Нетаняху заяви, че не той е писал поста, а негов служител и че постът е бил премахнат. Нетаняху вече е бил обвиняван в разпалване на радикални реакции срещу израелските араби, особено в предизборни кампании. Дясната му партия Ликуд, която сега е в оспорвана надпревара с центристката партия \"Синьо и бяло\" за парламентарните избори на 17 септември, ухажва националистичните гласоподаватели с борбени изказвания и радикални обещания.", "date": "2019.09.12", "title": "Фейсбук блокира чат бота на Нетаняху заради антиарабски постове"}
{"url": "https://www.24chasa.bg/novini/article/7651657", "text": "Парламентът на Чешката република ратифицира днес протокола за членство на Северна Македония в НАТО, съобщи агенция МИА. На заседанието присъства премиерът на Северна Македония Зоран Заев. Страните членки на алианса подписаха протокола за членство на Северна Македония на 6 февруари. След като той бъде ратифициран в парламентите на всичките 29 страни членки, Северна Македония ще стане официално пълноправна членка на алианса, уточнява БТА. Досега протоколът е ратифициран от 21 страни.", "date": "2019.09.12", "title": "Чехия ратифицира протокола за членство на Северна Македония в НАТО"}
{"url": "https://www.24chasa.bg/novini/article/7651673", "text": "Лидерите на афганистанските талибани се съгласиха, че искат сделка със Съединените щати, но някои бързаха повече от други. Талибанските преговарящи имаха разногласия със своя Съвет на лидерите - или шура, за това дали да пътуват за Кемп Дейвид още преди президентът Доналд Тръмп внезапно да отмени планираната за миналия уикенд среща с високи залози. Според талибански служители, запознати с обсъжданията, Съветът на лидерите бил против пътуването до Кемп Дейвид и смъмрил преговарящите, които горели от нетърпение да присъстват. Талибаните водеха преговори със САЩ от повече от година в катарската столица Доха, където въоръженото ислямско движение поддържа политическо представителство под наименованието Ислямско емирство Афганистан. Говорителят на представителството в Доха Сухаил Шахин заяви във вторник пред талибанския уебсайт Ал Емара, че пратеникът на САЩ Залмай Халилзад е поканил талибанските преговарящи в Кемп Дейвид в края на август. Талибаните приели, но се бавели, искайки сделката да бъде обявена първо от Катар. Те също така искали церемония по подписване, на която да присъстват външните министри на няколко страни, включително Пакистан, Русия и Китай. Забавянето станало, след като шурата направила отказ и порицал своите преговарящи. Това не беше първото разногласие между преговарящите и шурата, казаха талибански източници, пожелали анонимност, защото не бяха упълномощени да обсъждат вътрешни дебати с репортери. Няколко месеца по-рано шурата се противопоставила на предложение, направено от главния преговарящ и съосновател на талибаните молла Абдул Гани Барадар, да се дадат на американците 14 месеца, за да изтеглят своите приблизително 14 000 войници от Афганистан. Шурата дала на Барадар да разбере, че не е съгласен с графика и че Барадар не може да взема решения, независимо от шурата. Все пак няколко талибански служители, запознати както с преговарящия екип, така и с шурата, казаха, че въпреки различията в мненията талибанските лидери обсъждали всеки член от споразумението, а преговарящият екип или убедил шурата да се съгласи, или се покорил на нейните решения. \"Удивително е как талибаните се мобилизираха на най-високо ниво, за да подкрепят преговорите със САЩ\", каза заместник-директорът на програмата за Азия в центъра \"Уилсън\" във Вашингтон Майкъл Кугелман. \"Висши талибански служители не само подкрепиха преговорите, а помогнаха за тяхното ръководене.\" \"Това навежда на мисълта, че за Вашингтон може да е трудно да използва разногласията сред талибаните в опит да засили своите позиции в преговорите\", каза той. \"Сред талибаните може да има разделения, но те представляваха сравнително единен фронт в преговорния процес. Повече, отколкото може да се каже за афганистанското правителство или дори за правителството на Тръмп.\" Водещият преговарящ Барадар, смятан за най-влиятелния талибански събеседник, настоява за сделка за мир в Афганистан още преди САЩ да пожелаят да започнат преговори. Още през 2010 г. той тайно започна преговори с тогавашния президент на Афганистан Хамид Карзай. Когато съседен Пакистан разбра за това, Барадар беше арестуван при операция, извършена съвместно с ЦРУ. Той прекара осем години в пакистански затвор - наказание за опита му да заобиколи Исламабад в мирните преговори. По-рано Карзай заяви пред Асошиейтед прес, че най-малко в два случая е отправил искане както към Пакистан, така и към САЩ за освобождаването на Барадар, но е получил отказ. Според наличните информации първите тайни контакти между талибаните и САЩ, насочени към намиране на начин за преговори, са били осъществени не по-рано от 2013 г. Въпреки че Вашингтон търси изход от своята най-дълга война, талибаните са в най-силните си позиции, откакто бяха изгонени през 2001 г., и контролират повече от половината Афганистан, като извършват почти ежедневни смъртоносни нападения в страната. Едногодишната мисия за мир на Халилзад е най-усърдният опит на Вашингтон за мир, съсредоточен не само върху талибаните, правителството на Афганистан и влиятелни афганистански фигури, а и върху съседите, които често са обвинявани в открита намеса в Афганистан. Сред страните, които се намесват, са Пакистан и Русия, обвинявани, че помагат на талибаните срещу бунтовниците от \"Ислямска държава\" с дълбоки връзки с Централна Азия, а също Иран, който обучава афганистански бойци, известни като Бригада Фатимаюн, сражавала се в Сирия редом до иранския Корпус на гвардейците на ислямската революция. \"Една от тревогите ми е, че ако преговорите скоро не се възобновят, огромният напредък, който Зал (Халилзад) постигна за изграждането на силен . . . регионален консенсус за мир в Афганистан, може да се загуби и (съседите на Афганистан могат) да се върнат към дестабилизиращо поведение и увъртания\", предупреди вицепрезидентът на програмите за Азия в Института за мир на САЩ Андрю Уайлдър. \"Ако Пакистан усети, че САЩ прибързано ще изтеглят войските през следващата година . . . Пакистан може да реши, че е по-важно отвсякога да подкрепи подставена групировка като талибаните, за да защити интересите, които Пакистан смята, че има в Афганистан\", а те биха могли да бъдат да се ограничи до минимум влиянието на Индия, каза Уайлдър. Междувременно талибаните не са склонни да се извиняват за своите безмилостни нападения, които вземат множество цивилни жертви и са обвинявани за провала на преговорите. Тръмп заяви по-рано тази седмица, че талибаните впоследствие са изразили съжаление. Талибанският говорител в Доха Шахин не изглеждаше никак каещ се. Той заяви, че САЩ също така са продължили своята военна кампания, успоредно с мирните преговори, и добави, че \"не е имало прекратяване на огъня и споразумението не е било подписано\". Въпреки заеманите позиции изглежда, че двете страни продължават да преговарят, макар то да се изразява само в питане на другата какво означава всичко това. \"Ние се свързахме с тях (американските служители) и те също се обърнаха към нас\", каза Шахин. \"Потърсихме официално разяснение от тях за решението на Тръмп. Надяваме се да получим отговор и очакваме техния отговор.\" САЩ продължават да искат да изтеглят войските си от Афганистан. Въпреки че обяви преговорите с талибаните за \"мъртви\", Тръмп каза, че американските войски са се превърнали в полицаи в Афганистан, а това не е тяхната работа. Той каза, че афганистанското правителство трябва да \"излезе напред\" и да поеме тази роля. \"Талибаните са в добра позиция в момента\", каза Кугелман. \"Те ще останат готови отново да преговарят за сделка за изтегляне на войските със САЩ в бъдеще, но за разлика от САЩ не бързат да постигнат такава.\" /БТА/", "date": "2019.09.12", "title": "Талибаните искат сделка със САЩ, но някои бързат повече от други"}
{"url": "https://www.24chasa.bg/novini/article/7651687", "text": "До края на 2020 г. в България трябва да бъдат изградени първите станции за зареждане на автомобили с водород, а до 2030 г. броят им може да достигне до 50. Това е заложено в проект на специално наредба, съобщиха от пресцентъра на Министерството на регионалното развитие и благоустройството (МРРБ). Проектонаредбата е разработена от експерти на (МРРБ), съвместно с Министерството на вътрешните работи, Министерството на околната среда и водите, Министерството на икономиката и Министерството на транспорта, информационните технологии и съобщенията. Документът е качен за обществено обсъждане в Портала за обществени консултации и на интернет страницата на МРРБ. Водородното гориво е сред алтернативите варианти с потенциал за дългосрочно заместване на нефта, обясняват от МРРБ. Редица европейски оценки показват, че все още не е създадена положителната икономическа ситуация за развитие на инфраструктура за алтернативни горива, в това число - за доставчици на инфраструктура за изграждане на станции за зареждане с водород. В същото време, ЕС се договори за обвързващи цели за дела на възобновяемата енергия в транспортните горива (10 процента до 2020 г.) и за намаляване на интензивността на емисиите на въглероден двуокис от автомобилните горива (с 6 на сто до 2020 г.). Обявеното в Бялата книга намаляване с 60 процента на емисиите на въглероден двуокис до 2050 г. изисква и значителен подем на използването на алтернативни горива.", "date": "2019.09.12", "title": "Първите станции за зареждане на коли с водород трябва да заработят до края на 2020 г."}
{"url": "https://www.24chasa.bg/novini/article/7651653", "text": "Решение за незабавна екстрадиция на гражданина на Република Северна Македония Милан Ст. , на 61 г., постанови тричленен състав на Окръжен съд-Кюстендил, под председателството на съдия Йоланда Цекова. То е по молба за екстрадиция от 13 август 2019 г. на Министерство на правосъдието на Сърбия, издадена на основание Заповед за арест от 15 септември 2016 г. на първи Основен съд в Белград. Македонецът е търсен за изтърпяване на наказание от 2 години и 100 дни, наложено му с присъда на Основния съд в Кралево, за престъпления против собствеността и данъчната система. Милан Ст. бе задържан при влизане в България на ГКПП-Гюешево на 23 юли. Окръжен съд-Кюстендил го остави в ареста за 40 дни, докато се изпълни процедурата по екстрадиция. Пред съда македонецът даде съгласието си за незабавна екстрадиция.", "date": "2019.09.12", "title": "Екстрадират македонец, търсен от Сърбия да лежи в затвора"}
{"url": "https://www.24chasa.bg/novini/article/7651692", "text": "Списък с големи български сайтове, които да бъдат хаквани и после изнудвани, е имало в \"ТАД груп\". Той е бил направен по поръчка на шефа на фирмата Иван Тодоров, се разбра по време на мярката му за неотклонение в спецапелативния съд.  Служителите на фирмата е трябвало да докладват на собственика всеки ден какви опити да хакнат различни компании са правили. Лично Тодоров пък настоял камерите във фирмата да бъдат обърнати, така че да гледат в компютрите на служителите му.  Той следял всяко едно тяхно движение, изтъкна прокурор Николай Христов. Той посочи, че Тодоров вече има още едно обвинение - за лидер на група за изнудвания. Прокурорът поиска Тодоров да остане в съда заради хакването на НАП. В момента съдът с председател Галя Георгиева съвещава,  за да вземе решение.  Утре ще стане ясно решението на съда. ", "date": "2019.09.12", "title": "Иван Тодоров от \"ТАД груп\"с ново обвинение - за лидер на група за изнудване"}
{"url": "https://www.24chasa.bg/novini/article/7651716", "text": "Натровената с храна и отменила заради това днешния си брифинг Десислава Иванчева разхожда кученце в спецсъда, видя репортер на \"24 часа\".  Осъдената на първа инстанция за подкуп бивша кметица на \"Младост\" е в компанията на близката си приятелка и също подсъдима Биляна Петрова.  Пременена в ефирна червена рокля, бяла ризка, изчистен десен и разкопчана почти до средата и отворени сандали, Иванчева влезе в Специализирания съд, водейки на каишка йоркширския си териер.  Дали заради присъдата на стопанката си или просто от биологична нужда, животинчето се облекчи върху сградата на храма на Темида. Не стана ясно обаче каква е целта на посещението на Иванчева и Петрова. ", "date": "2019.09.12", "title": "Натровената Иванчева разхожда кученце в спецсъда (Снимка)"}
{"url": "https://www.24chasa.bg/novini/article/7651713", "text": "\"Срокът за връщането на надчислените от Министерство на финансите субсидии, бе ясно дефиниран и гласуван от депутатите в парламента по твоя воля, които ти и екип тъй страстно нападате: Връщат се до края на 2020 година! Оттук насетне, кога и как ще ги върнем в законния срок до края на 2020 та година, ще го решим ние, а не някой друг. Не взимаме субсидия от повече от 2 години, както ти правилно отбелязваш и тези надплатени 15 000 лв. са поради грешка на Министерство на финансите, както ти отново отбелязваш правилно. Това написа във фейсбук Светльо Витков, който е лидер на партията \"Глас Народен\". Написаното от него е в отговор на публикация в социалната мрежа от водещия Слави Трифонов във връзка с невърнатите надвзети субсидии от партиите.", "date": "2019.09.12", "title": "Светльо Витков към Слави: Представяше партиите за нещо лошо. Тогава защо ще правиш партия"}
{"url": "https://www.24chasa.bg/novini/article/7651748", "text": "2 групи протестират пред столичната съдебна палата. Едните са подръжници на сдружението \"Боец\". Сред тях са традиционно протестиращите Николай Колев - Босия, Димитър Стоянов от \"Бивол\", Самият лидер на сдружението. Втората група са познатите от предишен митинг младежи с черни дрехи и татуировки. Двете групи са враждебно настроени една срещу друга. Младежите замерваха със стотинки протестиращите срещу номинацията на Иван Гешев.  Пред съдебната палата има много полиция, както и общински служители, които съблюдават протестиращите да не блокират движението на трамваите. Протестът продължава като най-честите скандирания са \"Мафия\".  Сред младежите с черни фланелки се появиха и подръжници на Ценко Чоков които скандираха Чоков е невинен. ", "date": "2019.09.12", "title": "2 групи на протест пред Съдебната палата"}
{"url": "https://www.24chasa.bg/novini/article/7651785", "text": "Състав на Окръжния съд в Добрич остави без уважение жалбата на изпълнителния директор на „ВиК“АД-Добрич, Тодор Гикински срещу определение на Районния съд, с което той временно е отстранен от длъжност. В мотивите си съдът посочва, че с постановление от 30 август 2019 г. по досъдебно производство на окръжния следствен отдел при Окръжната прокуратура Гикински е привлечен като обвиняем за това, че през периода от 10 до 14 февруари 2019 г. в селоБатово, областДобрич, в качеството си на изпълнителен директор на акционерното дружество, чрез посредственото извършителство на трети лица - работници и служители във фирмата, в нарушение на разпоредби от Закона за водите, е изградил съоръжение за водоползване от река Батовска. Съдът коментира, че в случая е налице обвинение за умишлено престъпление от общ характер, предполагаемо извършено от жалбоподателя във връзка с работата му - при упражняване на правомощия, произтичащи от длъжността „изпълнителен директор“ на ВиК-Добрич. От друга страна, е налична служебна зависимост на основните свидетели по делото, които са работници и служители в акционерното дружество, посочва съдът. Съдебният състав коментира в определението си и налични по делото данни за оказано от страна на жалбоподателя давление във връзка с показанията на някои от свидетелите по делото. Тези обстоятелства безусловно налагат временното отстраняване от длъжност на жалбоподателя до отпадането на нуждата от тази мярка, което изцяло зависи от развоя на продължаващото разследване и неговия краен резултат, посочва съдът. Воден от изложените съображения, Окръжният съд потвърди вече наложената на жалбоподателя мярка „отстраняване на обвиняемия от длъжност“. Постановеният съдебен акт е окончателен.", "date": "2019.09.12", "title": "Водният шеф в Добрич остава отстранен от длъжност"}
{"url": "https://www.24chasa.bg/novini/article/7651789", "text": "Кандидати на двете най-влиятелни опозиционни партии в Косово за предстоящите предсрочни избори на 6 октомври се сбиха след телевизионен дебат, предаде Танюг. По време на снощния дебат в телевизия Т7 между кандидата на Демократичния съюз на Косово Дардан Моликай и кандидата на движение Самоопределение Хаки Абази атмосферата в студиото била напрегната, а събеседниците нервни и непосредствено след излизането от студиото двамата се сбили, съобщи прищинският портал Газета Експрес, цитиран от БТА. Абази каза, че Моликай го стиснал за гърлото и го ритнал с крак, докато Моликай твърди, че нищо не се е случило освен малко по-ожесточен спор като продължение на дебата в студиото. Лидерите на двете партии Иса Мустафа и Албин Курти до последния момент преговаряха за евентуална предизборна коалиция, но преговорите завършиха с неуспех заради разногласията за общ кандидат за премиер.", "date": "2019.09.12", "title": "Опозиционни кандидати за изборите в Косово се сбиха след тв дебат (Видео)"}
{"url": "https://www.24chasa.bg/novini/article/7651796", "text": "Правителството на САЩ е заключило, че през последните две години Израел вероятно е шпионирал Белият дом като е поставил шпионски устройства около сградата и на други ключови места във Вашингтон, според трима бивши американски държавни служители, пише списание Politico. За разлика от други случаи, в които чужди държави са се опитвали да шпионират американското правителство, този път администрацията на Тръмп няма намерение да отговори на опитите на Израел и за Тел Авив все още няма никакви последици, предава  . Малките шпионски устройства вероятно е трябвало да докладват на Израел за действията на президентът на САЩ Доналд Тръмп, както и да шпионират неговите най-близки съветници и членове на кабинета. Не е ясно дали все пак опитите на Тел Авив са били успешни. Според анализи на ФБР и други агенции, работещи по случая, именно Израел стои зад поставянето на устройствата, смятат държавните служители, някои от които са работили в тези агенции. „Ясно е, че Израел е отговорен за тях“, заяви един от тях. Посланикът на Тел Авив във Вашингтон все пак отрече обвиненията. „Тези обвинения са абсолютно неоправдани. Израел не провежда разузнавателни операции в САЩ.“, каза той. Служител от администрацията на Тръмп заяви, че не е сред отговорностите на кабинета да „коментира по случаи, свързани с безопасността или разузнаването“. ФБР също отказа да коментира темата.", "date": "2019.09.12", "title": "\"Политико\": Израел е сложил шпиониращи устройства около сградата на Белия дом"}
{"url": "https://www.24chasa.bg/novini/article/7651521", "text": "\"За необходимата геополитическа преориентация на България или това, което ние наричаме Проект \"България\". Така Николай Малинов е определил предмета на своята докладна записка до руснаците. В нея има пасажи, в сравнение с които дори докладите на бившия първи Тодор Живков звучат меко. Реториката му по-скоро е сталинистка и е характерна за първите години на студената война. Ето избрани пасажи: Повече от четвърт век България се намира почти изцяло под ударите на САЩ, при това се прави опит да бъде подменен цивилизационният избор на нашата страна, който бе направен още преди 1150 години. Потиска се историческото съзнание на българите, насажда се нихилизъм към славянството и православието, разкъсват се естествените исторически и културни връзки между България и Русия. Западът нахлу нагло и безцеремонно в България с цялата си либертарианска идеологическа и икономическа мощ на свободния пазар и за кратко време почти напълно бяха унищожени нашата армия и стопанство (има се предвид икономиката, по времето на социализма тя се наричаше народно стопанство - от руското народное хозяйство - б.пр.) Под влияние на англосаксонския Запад България беше присъединена към НАТО и ЕС с всички произтичащи от това зависимости. Днес България сама по себе си е колония на САЩ. В същото време неоосманска Турция завоюва позиция след позиция, а Западът гледа с презрение на българите. Това презрение и даже ненавист произтича от факта, че българското самосъзнание остава славянско, православно и русофилско. Процесът на овладяване от Запада е отишъл толкова далеч, че е трудно да се разчита единствено на масовите емоции и инстинкти на българите - необходимо е Русия да се върне към своите стратегически дълбини, една от които е България. По-нататък Малинов търси причините на парадокса - 80 на сто от българите да са русофили, пък управляващите вече четвърт век да са във васално подчинение на Вашингтон и Брюксел. Той ги намира в следното:  Първо. Изключително мощно вмешателство на САЩ: системно подкупване на български политици, активни структури на гражданското общество, създадени и финансирани от Вашингтон.  Второ. Основните СМИ (средства за масова информация) са или западна собственост или се намират във финансова зависимост от западни източници. Трето. Гласуването на значителна част от българския електорат - турци и цигани (от една четвърт до една трета) се ръководи от мотиви извън политиката. Четвърто. Електоратът на бившата комунистическа партия БСП безкритично следва своето ръководство. Управляващата партия ГЕРБ е прозападна и успява да си осигури силен клиентелистки вот. Следва мрачна картина - обезсилват се масово русофилските настроения на българския народ. И тук - целите в бяло - се появяват русофилите. Малинов прави огромна реклама на своето Национално движение \"Русофили\". То било уникално в света, имало 30 000 членове и целта му била \"да преориентира България геополитически на основата на православието, славянската култура и традицията, които неизменно ни обединяват с Русия\". За да постигнат тези свои цели Малинов и другарите му щели да работят в 5 основни направления. 1. Дейност в неправителствения сектор чрез НД\"Русофили\" 2. Създаване и поддръжка на интернет сайтове. 3. Създаване на влиятелен аналитичен център - \"тинк танк\" 4. Създаване на собствен телевизионен канал 5. Създаване на не профанирана русофилска партия, която ще позволи постепенно прерастване на НД \"Русофили\" в масова електорална сила За тази цел Малинов иска средства за масова информация, които да разпространяват идеите му. Иначе осъществяването на целта за геополитическо преобръщане било невъзможно.  Затова той иска от руските си покровители сериозна поддръжка в следните направления: 1. Осъществяване на сериозен пробив в националното информационно пространство. Създаване на телевизионен канал, информационна агенция, придобиване на съществуващи или създаване на нови сайтове. 2. Придобиване на компанията \"Виваком\" със съдействието на Внешторгбанк - ВТБ и намирането на инвеститор, който ще придобие компанията, но тя трябва да остане под руски контрол. (Малинов излага плана си в отделно приложение, което ще публикуваме по-късно) 3. Развитие на потенциални възможности за икономическо сътрудничество в селското стопанство и свързаните с него промишлени отрасли, което ще превърне заетото в тях население в наш електорат. 4. Създаване на влиятелен аналитичен център (\"Тинк танк\"), който ще развива нашите тези и послания 5. Развиване на политическа партия, която трябва да присъства в парламента като непреодолим фактор и да се бори за геополитическата преориентация на България. След това Малинов пише, че Русия още чака ние, българите, сами да се справим, но ние сме малък народ и това не го можем, затова руснаците трябва да помогнат като придобият печелившите отрасли на българската икономика и да предприемат реални действия за преобръщането на геополитическата ни ориентация. ", "date": "2019.09.12", "title": "Вижте плана на Николай Малинов как Русия да овладее България (Превод на български)"}
{"url": "https://www.24chasa.bg/novini/article/7651802", "text": "Учителка от северния окръг Сату Маре е била задържана, след като нападнала двама ученици, съответно на 6 и 7 години, със сълзотворен спрей, защото й пречели в час, съобщава Медиафакс, цитирана от БТА.  Инцидентът е станал вчера в училище в село Сантъу. Преподавателката е задържана по обвинение в малтретиране на малолетни лица и превишаване на правомощията си и трябва да се яви пред съда днес. \"Получихме сигнал, че една учителка е напръскала в час със сълзотворен спрей двама ученици на 6 и 7 години, понеже пречели на провеждането на часа. Жената беше задържана и предстои да се яви пред съда за съответните законови мерки\", заяви говорителката на полицейския инспекторат в Сату Маре Паула Кокера. Тя уточни, че двете деца са били откарани в болница, но не се е наложило да бъдат хоспитализирани. След инцидента цялото училище е било евакуирано. Трудовият договор на учителката е прекратен. Телевизия Диджи24 цитира министъра на образованието Екатерина Андронеску, която казва, че 43-годишната учителка е имала подобни прояви и преди и е била известна като \"агресивна\". Въпреки \"рецидивите\" й обаче учителката не можела да бъде отстранена от системата, тъй като всяка година лекарят й издавал бележка, че здрава и годна за работа с ученици, заяви Андронеску.", "date": "2019.09.12", "title": "Учителка в Румъния нападна две деца на 6 и 7 години със сълзотворен спрей"}
{"url": "https://www.24chasa.bg/novini/article/7651805", "text": "Операция срещу незаконно разпространение на акцизни стоки е проведена от служители на Регионална дирекция „Гранична полиция“ – Смолян“. Полицейските действия, предприети от 9 до 11 септември на територията на Пловдив, са осъществени съвместно с колеги от ОДМВР и с участието на служители от Главна дирекция „Гранична полиция“, под ръководството на Районна прокуратура – Пловдив. Проверени са складови бази, моторни превозни средства и частни имоти, за които имало съмнение, че се използват за съхранение, превозване и преработка на акцизни стоки без платени такси към държавата. В хода на операцията, в следобедните часове на 9 септември, един от съвместни екипи е проверил лек автомобил със софийска регистрация пред офис на куриерска компания в Пловдив. При огледа на леката кола, управлявана от жител на благоевградския регион, са открити 52 запечатани найлонови плика с различно тегло, съдържащи ситно нарязана жълто - кафява тревна маса с мирис на тютюн, с етикети на известни тютюнопреработващи компании, с общо тегло около 147 кг. При последвалата проверка в офиса на фирмата са намерени още 10 килограма ситно нарязана маса, пакетирана по сходен начин. Като съучастник е задържан жител на Пловдив. На него и на шофьора е определена мярка за задържане за срок до 24 часа. Незаконната стока е иззета. Образувано е досъдебно производство по чл.234 от НК. На същата дата, около 16 часа, при проверка в централен склад на куриерска компания в Пловдив са установени 97 запечатани плика с различно тегло, съдържащи ситно нарязана жълто - кафява тревна маса с мирис на тютюн, също с етикети на известни марки. Общото тегло на иззетия тютюн е 140 кг. В рамките на същата операция е инспектирана и складова база в Пловдив, където при проверка на помещенията, са намерени 12 чувала с нарязан тютюн и 26 плика от по 1 кг, всичко с общо тегло 225 кг. При последвала проверка в къща в Пловдив допълнително са иззети откритите още 292 кг нарязан тютюн, разпределен в чували и 5 кг, разфасовани в опаковки по 1 кг. При огледа са открити и две везни, принтер, лаптоп, транспортни документи и транспортни опаковки на известна куриерска фирма, опаковъчно фолио. Общото иззето в рамките на операцията количество тютюн без заплатени акцизни такси е 819 кг. Работата по документирането на случая продължава.", "date": "2019.09.12", "title": "Близо 820 кг тютюн с неплатен акциз са открити в Пловдив"}
{"url": "https://www.24chasa.bg/novini/article/7651811", "text": "Председателката на бъдещата Европейската комисия Урсула фон дер Лайен беше под натиск днес, за да промени наименованието на ресора на еврокомисаря Маргаритис Схинас, обвързващо миграцията със защитата на европейския начин на живот. Критики към наименованието отправиха евродепутати, а днес и председателят на настоящата Европейска комисия Жан-Клод Юнкер, предаде Франс прес, цитирана от БТА. Гръкът Маргаритис Схинас от Европейската народна партия беше номиниран за заместник-председател на ЕК, който ще отговаря за \"защитата на нашия европейски начин на живот\" и беше натоварен и с миграционното досие. Наименованието на ресора на Схинас обаче породи полемика. Днес Жан Клод-Юнкер, който е от същата политическа сила като Схинас и Фон дер Лайен, също се включи в полемиката. \"Не ми харесва идеята, че европейският начин на живот се противопоставя на миграцията\", заяви Юнкер пред Евронюз. \"Да приемаме онези, които идват отдалеч, е част от европейския начин на живот\", допълни той. Говорителка на ЕК обаче не съзря в това изявление критики към решението на Фон дер Лайен за наименованието на ресора на Схинас. Социалистите, либералите и зелените - трите основни политически противници на ЕНП в Европейския парламент, отправиха призив това наименование да бъде променено. От обкръжението на Фон дер Лайен казаха, че няма да се взима прибързано решение и че се проучват всички аргументи. В писмо, в което се дефинира мисията на Схинас, Фон дер Лайен пише, че \"Европейският начин на живот се основава на солидарността, душевния мир и сигурността. Ние трябва да отговорим и успокоим основателните страхове и безпокойства от въздействието на незаконната имиграция върху нашата икономика и нашето общество\". Новият екип на еврокомисията трябва да започне работа на 1 ноември. Изслушванията на номинираните са еврокомисари ще бъдат от 30 септември до 8 октомври. Сега номинираните за еврокомисари се подготвят за тях.", "date": "2019.09.12", "title": "Фон дер Лайен е под натиск заради името на ресора на един от бъдещите еврокомисари"}
{"url": "https://www.24chasa.bg/novini/article/7651456", "text": "Днес за жалост не можем да кажем, че \"Ислямска държава\" е ликвидирана. Не се знае съдбата на халифа Ибрахим ал Бадри, известен с псевдонима Абу Бакр ал Багдади, и на ред негови приближени. Някои джихадисти се пръснаха из различни страни. Отряди от ИД са забелязани в обхванатите от войни Либия и Йемен, а също така в Афганистан, Пакистан и държави от Централна Азия, предаде БТА.  Част от бойците на ИД - жители на Сирия и Ирак, се върнаха там, откъдето бяха дошли, и временно спряха терористичната си дейност. Други се крият в труднодостъпни пустинни и планински райони или пък действат нелегално - извършват диверсии и внезапни дръзки атаки. Само през месеците от януари насам хора на ИД осъществиха няколкостотин терористични атентата и нападения в Ирак и Сирия. Пентагонът дава доста висока оценка за броя на оцелелите бойци от ИД в двете страни - от 14 до 18 хил. души. С надеждата да възстановят след време позициите си в Ирак и Сирия водачите на ИД развиха активна вредителска дейност в Афганистан и Пакистан, планирайки от този плацдарм да разпрострат влиянието си в страните от Централна Азия и да възстановят ислямския халифат вече в нови, по-широки граници. \"Ислямска държава\" разполага днес с голям потенциал да инфилтрира различни военнополитически групировки и социални слоеве от афганистанското общество. През лятото на 2018 г. първите въоръжени сблъсъци на афганистански талибански отряди с терористи от ИД завършиха с поражение за бойците на халифата, но през изтеклата година ситуацията започна да се променя в тяхна полза. Те отнеха от талибаните някои опорни пунктове и бази в северните райони до границата с Туркменистан и анклава в пещерите Тора Бора, където се криеше едно време водачът на Ал Каида Осама бин Ладен. ИД успя също да изтласка талибаните от някои зони в Източен Афганистан, в провинциите Нангархар и Кунар, да разгърне мащабна диверсионно-терористична война в ред други провинции в страната и да формира дълбоко законспирирани клетки в Кабул. Серия терористични атаки, организирани от ИД в столицата, приключи с мащабно престъпление, когато на 17 август 2019 г. терорист самоубиец задейства взривно устройство на сватбена церемония - загинаха 63-ма и пострадаха още 180. Засилването на ИД в източните области е особено опасно, доколкото през този регион минава почти половината от целия афганистански наркотрафик. Успоредно с превземането на наркобизнеса бойците от ИД се мъчат да поемат контрола върху добива на полезни изкопаеми в страната и международните транзитни превози. Неотдавна започна да излъчва и тяхно радио - \"Халифат\", в провинция Нангархар. Лидерите на ИД разчитат максимално да използват за пропагандни цели готвеното споразумение между Вашингтон и талибаните, уж предварително съгласувано от посланика на САЩ Халилзад с катарската група талибани на 31 август т. г. в Доха. Ако Доналд Тръмп бе одобрил текста и бе сключена сделката с талибаните, Вашингтон смяташе да започне изтеглянето на 5400 американски военни от Афганистан - кажи-речи една трета от целия военен контингент на САЩ в страната. Пентагонът заяви, че до 135 дни войските на САЩ ще напуснат пет военни бази. Безспорно дори в такъв случай в страната биха останали за известно време 8500 американски военни плюс няколко хиляди служители на ЦРУ и на частни военни компании, но те едва ли биха могли да държат на власт със сила режима на президента Ашраф Гани или на негов приемник. И рязко би нараснала вероятността гражданската война да ескалира, после да дойдат на власт било талибаните, било още по-радикални ислямисти. Независимо как ще приключат преговорите на САЩ с талибанските лидери, ИД се мъчи да дискредитира талибаните, като ги обвини в предателство на джихада, с което да внесе разцепление в редиците им, да предизвика нова гражданска война в страната и в крайна сметка да отслаби позициите на всички участници във вътрешноафганистанската конфронтация - централните власти, талибанското движение и привържениците на бившия Северен алианс (узбеки и таджики). Пратеници на ИД вече дейно привличат на своя страна най-радикално настроените талибани. Водачите на \"Ислямска държава\" не крият, че планират да се обединят по-специално с отцепническата група талибани, предвождана от молла Абдула Расул. За укрепване на позициите на ИД в Афганистан спомагат липсата на добро сътрудничество и неизчезващото напрежение между пакистанските и афганистанските власти. Въпреки нееднократните твърдения на Исламабад, че в Пакистан няма последователи на \"Ислямска държава\", те несъмнено присъстват и в тази страна; по неофициални данни броят им там надхвърля 10 хил. души. В Афганистан може да се стигне до ситуация, аналогична на тази в Ирак и Сирия през лятото на 2014 г., когато джихадистите се възползваха от отслабването на тези държави заради вътрешни разпри и граждански войни и създадоха на тяхна земя ислямски халифат. Дори ако запазят контрол само върху някои провинции и райони от страната, бойците на ИД ще имат шанс да попълват финансовите и материалните си ресурси, сложили ръка на наркотрафика, транспортните потоци и природните ресурси, също и да разпростират идеологическото си влияние върху централноазиатските страни. Активизирането на ИД в Афганистан съвпадна и с насрочените за 28 септември президентски избори, в които за висшия пост ще се състезават главно двама кандидати - сегашният държавен лидер Ашраф Гани и премиерът Абдула Абдула. Основен дестабилизиращ фактор ще остане неуреденият конфликт между централната власт и талибаните, но за Кабул ще е проблем и да пази крехкия баланс на интереси, характерни за различните етнически и политически сили в новото правителство (пущуни, хазарейци, таджики, узбеки и т. н.). Радикалните ислямистки групировки от рода на ИД ще се мъчат всяка посвоему да стимулира разцеплението в афганистанското общество и държавата, превръщайки страната в плацдарм за терористичната си дейност в Южна и Централна Азия.", "date": "2019.09.12", "title": "Тероризмът се загнезди в Централна Азия"}
{"url": "https://www.24chasa.bg/novini/article/7651455", "text": "Европейският парламент ще изслуша предложените за нови еврокомисари от 30 септември до 2 октомври. Това съобщи на пресконференция председателят на ЕП Давид Сасоли. Той добави, че евродепутатите ще гласуват състава на новата ЕК на 23 октомври, предава БТА. Сасоли уточни, че на днешната среща на председателите на парламентарните групи е било изразено несъгласие с наименованието на някои от задачите на бъдещите еврокомисари. Следващата седмица ръководството на ЕП ще се срещне в Страсбург с новоизбрания председател на ЕК Урсула фон дер Лайен, за да обсъдят този въпрос. Председателят на ЕП съобщи, че евродепутатите ще приемат резолюция, свързана с оттеглянето на Великобритания от ЕС. В документа ще се посочва, че ЕС остава твърд и единен в преговорната си позиция. ЕП ще изрази готовност да бъде дадена нова отсрочка до напускането на Великобритания, за да се избегне раздяла без сделка. ЕП е готов да обсъди всяко работещо предложение за намирането на изход в преговорите, заяви Сасоли. По неговите думи е добре преговарящите да се върнат към първоначалното предложение - споразумението между Лондон и ЕС да предвижда предпазна мярка по границата на остров Ирландия, касаеща само Северна Ирландия. Ако Великобритания напусне ЕС без сделка, отговорността ще бъде единствено на Лондон, коментира Сасоли.", "date": "2019.09.12", "title": "ЕП ще гласува на 23 октомври състава на новата Европейска комисия"}
{"url": "https://www.24chasa.bg/novini/article/7651472", "text": "Собственик на заведение отнесе глоба в размер на 3 000 лв, затова че здравни инспектори са установили в помещението да се пуши, предаде  Според представителите на Регионалната здравна инспекция, в заведението което се намира в град Мадан, били установени осем човека, които пушили цигари, а по масите имало и пепелници. Санкцията, наложена от директора на Здравната инспекция в Смолян, е наложена в края на юни, но собственикът на бара е обжалвал глобата пред Районен съд-Мадан. Според жалбоподателя, в заведението се е пушило, но хората били с електронни цигари. Тези твърдения обаче не били взети под внимание от магистратите, а свидетелските показания на здравните инспектори, според които в момента на проверката осем броя клиенти пушили тютюневи изделия-цигари, като пред тях на масите имало поставени пепелници,пълни с пепел и угарки от цигари.", "date": "2019.09.12", "title": "Собственик на заведение отнесе глоба от 3 000 лв. заради пушачи"}
{"url": "https://www.24chasa.bg/novini/article/7651492", "text": "Съществува риск от избухване на ядрена война в съвременната международна ситуация. Това заяви в четвъртък заместник-министърът на външните работи на Русия Сергей Рябков по време на презентацията на доклада „Ново разбиране и пътища за укрепване на многостранната стратегическа стабилност“ в пресцентъра на ТАСС. „Има риск от избухване на ядрена война. Тази негативна динамика се проявява особено забележимо през последната година“, посочи дипломатът, цитиран от  . По неговите думи, действията на Запада стават все по-емоционални и от време на време много агресивни. „Те избягват обсъждането на назрелите въпроси по същество, блокират работата на каналите за диалог, продължават да разрушават архитектурата на контрола над въоръженията и целенасочено провеждат откровено деструктивна линия за разрушаване на градените десетилетия ефективни договорни механизми в сферата на сигурността и стабилността“, поясни Рябков. „Това е крайно опасно и безотговорно поведение. То може да има много негативни последици за стратегическата стабилност“, заключи заместник-министърът. Той добави, че ядрените държави трябва да потвърдят недопустимостта на ядрената война. „Отговорните ядрени държави трябва да препотвърдят недопустимостта на ядрената война. Това са класически формули. Те бяха изковани включително с участието от американска страна на президента Роналд Рейгън, който е кумир на много днешни дейци, задаващи тона във Вашингтон“, каза Рябков.", "date": "2019.09.12", "title": "Русия: Има риск да започне ядрена война"}
{"url": "https://www.24chasa.bg/novini/article/7651489", "text": "Руският опозиционер Алексей Навални разкритикува днес \"истерията\" на Кремъл след вълната от  , предаде Франс прес. В блога си Навални описа обиските като най-голямата полицейска операция в историята на съвременна Русия. Той твърди, че арестите се дължат на изборните удари, понесени от властта на местните избори в неделя в Москва, предава БТА. В социални медии Навални написа, че Путин е ядосан от случилото се на местните избори в неделя и допълни, че действията на полицията в конкретния случай не се различават от тези на крадците, влизащи с взлом някъде, допълва Ройтерс. Организацията на Навални - Фонд за борба с корупцията - е обект на разследване за пране на пари от началото на опозиционните протести това лято, припомня Франс прес. Протестите на опозицията избухнаха в резултат на решение на избирателните власти да не допуснат опозиционни кандидати до участие в местния вот в руската столица.", "date": "2019.09.12", "title": "Навални за обиските на негови сътрудници: Путин е ядосан от случилото се на местните избори"}
{"url": "https://www.24chasa.bg/novini/article/7651505", "text": "Установени и задържани са инициатори на сбиване в пловдивско заведение. Около 23.30 часа във вторник патрул на Първо РУ реагирал на сигнал за конфликт в ресторант в район \"Южен\". Това съобщиха от пресцентъра на МВР. Според първоначалната информация, петима употребили алкохол клиенти нанесли побой на двама мъже от съседна маса, които им отправили забележка, след което изчезнали в неизвестна посока. При прерасналата физическа саморазправа била ударена и 31-годишна посетителка, на която е оказана медицинска помощ. В хода на проверката са снети обяснения от персонала на заведението и очевидци на случилото се. Уведомен е дежурен районен прокурор и са предприети действия за издирване на извършителите. В рамките на вчерашния ден са установени и задържани пловдивчани на 39 и 43 години, двама жители на Куклен на 32 и 50 години и 47-годишен свиленградчанин. Под наблюдение на Районна прокуратура - Пловдив работата по случая продължава.", "date": "2019.09.12", "title": "Петима нахлуха в пловдивско заведение и пребиха други двама, задържаха ги"}
{"url": "https://www.24chasa.bg/novini/article/7651285", "text": "Китай изстреля ресурсния сателит „ZY-1 02D\" с ракетата-носител „Чанджън-4В\" от Центъра Тайюан, провинция Шанси, предаде  . Той ще предоставя данни за управлението на природните ресурси, екологичния мониторинг, предотвратяването и контрола на бедствия, опазването на околната среда, градското строителство, транспорта и управлението на извънредните ситуации.", "date": "2019.09.12", "title": "Китай изстреля ресурсен сателит"}
{"url": "https://www.24chasa.bg/novini/article/7651519", "text": "Съд в Белфаст отхвърли днес иск, в който се твърди, че стратегията на британското правителство за излизането на Великобритания от Европейския съюз би навредила на мирния процес в Северна Ирландия, предадоха Асошиейтед прес и Ройтерс. Според подадения иск Брекзит без сделка на 31 октомври би подкопал договореностите между правителствата на Великобритания и Ирландия, постигнати при мирния процес. В иска се изтъква, че излизане на Великобритания от ЕС без сделка би противоречало на мирното споразумение за Северна Ирландия от 1998 година. Висшият съд в Белфаст отхвърли тези аргументи, предаде БТА. Това е едно от няколкото съдебни дела, заведени срещу плана на британския министър-председател Борис Джонсън да изведе Великобритания от ЕС на 31 октомври, със или без сделка. Върховният съд на Великобритания трябва да се произнесе окончателно по исковете след заседание следващата седмица.", "date": "2019.09.12", "title": "Северноирландски съд отхвърли иск, свързан с Брекзит"}
{"url": "https://www.24chasa.bg/novini/article/7651508", "text": "Бившият лидер на управляващата в Румъния Социалдемократическа партия (СДП) Ливиу Драгня бе доведен днес от затвора Рахова в Трибунала на Букурещ, за да бъде изслушан като свидетел по дело, в което бившият председател на Камарата на депутатите Валериу Згоня е съден за търговия с влияние, съобщават румънски медии. Драгня изчаква в залата за задържани, тъй като друг свидетел по делото - бившият премиер Виктор Понта, не се е явил за заседанието, отбелязва информационният сайт Зиаре, цитиран от БТА. Бившият \"силен човек\" в Румъния се намира в затвора от май т.г., след като Върховният касационен съд потвърди първоинстанционната му присъда от три години и половина затвор по обвинение в подстрекаване към злоупотреба със служебно положение. По-конкретно Драгня бе осъден за фиктивното назначаване на две жени в държавната агенция за закрила на детето, които всъщност работели за неговата партия. Неговият съпартиец Валериу Згоня бе изпратен на съд от Националната дирекция за борба с корупцията в началото на миналата година. Згоня е обвинен, че като председател на Камарата на депутатите и заместник-председател на СДП в периода юли 2012 г. - април 2013 г. е приел срещу подкуп да помогне на роднина на окръжния съветник Думитру Добрика да бъде назначен на висша държавна длъжност. Според обвинителния акт Згоня е получил впоследствие от Думитру Добрика общата сума от 62 143 леи (25 677 лв.), които покрили негови разходи за туризъм и по строежа на вила в окръг Ковасна.", "date": "2019.09.12", "title": "Изведоха от затвора Ливиу Драгня да даде показания по корупционно дело"}
{"url": "https://www.24chasa.bg/novini/article/7651524", "text": "Дебютът на iPhone 11 Pro тази седмица остави някои хора във възторг от новата система от 3 камери, но пък други потръпнаха, пише Digital Trends, цитиран от  iPhone 11 Pro и iPhone 11 Pro Max идват с камера с 3 обектива, която може да прави широкоъглни и супер широкоъгълни снимки. Обаче нямаше и 2 дни и първият негатив излезе наяве - трипофобията при някои хора започва да се обажда. Трипофобията се определя като \"страх или отвращение от струпването на дупки на едно място\". Този страх все още не е признат за официална фобия, но много учени и психолози потвърждават наличието ѝ. Най-често срещаните неща, които отключват този страх са пчелнтие пити, струпване на очи по картини, корали, ягоди, пипалата на октоподи, а явно вече и съвсем новият iPhone 11 Pro. Хората с трипофобия се оплакват от настръхване, некомфортно усещане, че нещо пълзи по кожата им, потене, дори паник атаки. Ако оставим настрана външния им вид, новите камери на iPhone 11 Pro са съществено подобрение. Те ще имат и функцията Deep Fusion, която прави анализ пиксел по пиксел, за да прецизира снимките до кристално чисти детайли. Ще може да се увеличава фокуса на снимките с 0.5x, 1x, 2x и дори 10x пъти. Хората, които все пак изпитват този дискомфорт могат да се насочат към iPhone 11, който има само две камери. Прочети още на: https://www.dnes.bg/notifikacii/2019/09/12/novite-kameri-na-iphone-11-otkliuchvali-tripofobiia.422617", "date": "2019.09.12", "title": "Новите камери на iPhone 11 отключвали трипофобия"}
{"url": "https://www.24chasa.bg/novini/article/7651538", "text": "Разработването на Европейска стратегия за борба с рака, която да помогне на държавите-членки на ЕС да подобрят превенцията и грижите за онкоболните, е сред най-важните цели, които си поставя предложената за нов европейски комисар по здравеопазването Стела Кириакидис от Кипър, предаде  Здравеопазването е приоритет за новата Европейска комисия, „за да можем наистина да постигнем най-високите нива на безопасност и здраве на европейските граждани“, посочи Стела Кириакидис в първото си изявление след обявяването на предложенията за нов състав на Европейската комисия. Ангажиментът за представяне на Европейска стратегия за борба с рака бе високо оценен от европейски здравни институции и неправителствени организации. Изпълнителният директор на Европейската агенция за борба с рака (ECCO) Майк Мориси заяви, че „това е послание, което всички европейски граждани ще се радват да чуят“. Първите реакции приветстват и избора именно Стела Кириакидис да поеме този портфейл като едно от разпознаваемите лица в европейски мащаб в областта на здравеопазването, с много активна роля в профилактиката на рака в Кипър и Европа. Биография, съответстваща на ресора Кипърката е била вицепрезидент (1999-2003 г.) и президент (2004-2006 г.) на европейската конфедерация за борба с рака на гърдата EUROPA DONNA Europe. Тя е член основател и първи президент на кипърската организация на EUROPA DONNA, която ръководи в периода 2000-2015 г., и отново бе избрана на този пост през април тази година. Кириакидис бе назначена от президента на Кипър и за председател на Националния комитет по рака на страната. Тя участва в много благотворителни дейности за борба с рака в Кипър. Отличена е с много кипърски и международни награди специално за работата й и приноса й в тази област. В мандата си като еврокомисар по здравеопазването Стела Кириакидис ще работи за по-добър достъп на пациентите до скъпи и недостъпни досега лекарства, за въвеждане на новите технологии в здравеопазването. Сред приоритетните ѝ цели е и подобряване на комуникацията с гражданите по въпросите на ваксинацията и борбата с митовете, които съществуват в тази област. 63-годишната Стела Кириакидис е с много интересна научна, обществена и политическа биография. Тя е клиничен психолог и специалист по детска психология, завършила е във Великобритания. Има дългогодишен опит в социалната и здравната сфера, член и председател е на много специализирани научни комитети и организации в Кипър и Европа в областта на медицината. От 2006 г. е депутат в кипърския парламент от дясноцентристката партия ДИСИ („Демократичен сбор”, от семейството на ЕНП) и неин вицепрезидент 2013 г. Заместник-председател бе на парламентарната комисия по здравеопазване.", "date": "2019.09.12", "title": "Стратегия за борба с рака е приоритет №1 на бъдещия здравен еврокомисар"}
{"url": "https://www.24chasa.bg/novini/article/7651537", "text": "Криминално проявен мъж и непълнолетен са задържани за кражби - съобщават от Областната дирекция на МВР-Добрич. След проведени полицейски действия, в сряда е задържан криминално проявен 37-годишен мъж от село Крапец. В хода на работа е установено, че мъжът е извършител на две домови кражби в селото - на велосипед, който задигнал на 24 юли т.г. и на две дамски чанти и тример за трева, извършена на 6 септември. Вещите, обект на посегателствата, са установени и иззети по надлежния ред. Работата по установяване и документиране на престъпната му дейност продължава по описа на полицейското управление-Шабла. 17-годишен младеж от град Балчик е задържан също в сряда след проведени полицейски действия. Установено е, че е откраднал лек автомобил «Опел» с добричка регистрация, паркиран в района на улица «Панорамен път» в крайморския град. По случая е образувано бързо полицейско производство.", "date": "2019.09.12", "title": "В Добричко заловиха двама крадци"}
{"url": "https://www.24chasa.bg/novini/article/7651556", "text": "На председателя на долната камара на френския парламент, Националното събрание, Ришар Феран снощи бяха повдигнати обвинения в конфликт на интереси, предадоха Франс прес и Асошиейтед прес. Повдигането на обвинения на действащ председател на долната камара на френския парламент, който е четвъртият по значение човек в държавната йерархия на Франция, е нещо безпрецедентно, отбелязва Франс прес. Сатиричният вестник \"Канар аншене\" разкри, че през 2011 г. застрахователна компания, която е била ръководена от Феран, е решила да наеме търговски помещения, които са принадлежали на интимната му приятелка. Феран отрича да е извършил нещо нередно, предава БТА. Първа жалба по този казус го беше принудила да напусне правителството през юни 2017 г. Тогава прокуратурата беше започнала разследване, което прекрати през октомври същата година поради давност на предполагаемото деяние. След това сдружението за борба с корупцията \"Антикор\" заведе ново дело като граждански ищец, което автоматично води до сезиране на съдия-следовател и започване на разследване. Сега обаче Феран обяви, че е решен да остане на поста си и \"да продължи да изпълнява задачите си\", а президентът Еманюел Макрон публично го подкрепи. Говорителка на президента заяви, че Феран \"ще се защити и ще се бори\" в съда.", "date": "2019.09.12", "title": "Обвиняват шефа на френския парламент в конфликт на интереси"}
{"url": "https://www.24chasa.bg/novini/article/7651585", "text": "В района на Националния учебен и логистичен център на БЧК (НУЛЦ) и полигона на ГД „Пожарна безопасност и защита на населението“ в село Лозен, екипи за действия при бедствия и кризи на Българския Червен кръст и на Единната спасителна система на България (ЕСС) демонстрираха реакция при едновременно възникнали инциденти на различни локации след мащабно бедствие и спасяване на множество пострадали. Национално учение за близо 160 души от доброволните екипи на БЧК за действие при бедствия и кризи (ДЕРБАК) се провежда от 10 до 14 септември 2019 г. в района на НУЛЦ на БЧК, полигона на ГД „ПБЗН“, с Лозен и яз. Панчарево. Целта е да бъде тествана и надградена способността им за работа на терен при нарастващо напрежение и да се подобри координацията и процедурите, използвани в рамките на ЕСС при бедствие от голям мащаб.", "date": "2019.09.12", "title": "БЧК с демонстрация за спасяване на пострадали при бедствия"}
{"url": "https://www.24chasa.bg/novini/article/7651574", "text": "Съветът на ЕС съобщи, че е приел да бъде удължен до 15 март 2020 г. срокът на санкциите заради действия, насочени срещу териториалната цялост на Украйна, предаде БТА. Мерките включват запор на имущество и ограничения за пътуване и се прилагат за 170 граждани и 44 организации. В отговор на кризата в Украйна се прилагат и други мерки на ЕС, включително икономически санкции срещу отделни области на руската икономика, в сила до 31 януари 2020 година. Прилагат се ограничителни мерки в отговор на незаконното анексиране на Крим и Севастопол в сила до 23 юни 2020 година. Днешното решение било прието писмено и ще бъде публикувано в Официалния вестник на ЕС утре, се отбелязва в съобщението.", "date": "2019.09.12", "title": "Съветът на ЕС удължи до март санкциите заради събитията в Крим и Севастопол"}
{"url": "https://www.24chasa.bg/novini/article/7651593", "text": "Израелският премиер Бенямин Нетаняху посочи, че е важно Израел да има \"свобода на действие\" срещу Иран и \"Хизбула\", преди да отлети днес за Русия, където ще се срещне с президента Владимир Путин, предаде ДПА, цитирана от БТА.  Споменавайки специално Сирия, Нетаняху каза: \"Това посещение има за цел да продължи важното сътрудничество, което предотвратява колизии между нас и руските сили, и да продължим да следваме общата цел, по която имаме съгласие, но която все още не е постигната и която е далече от постигане. Тази цел, заради която отлитам (за Русия) е изтеглянето на Иран от Сирия.\" Срещата с Путин, на която ще присъства и руският министър на отбраната Сергей Шойгу, е днес в черноморския курорт Сочи. \"Сирийската арена е главна. Понастоящем ние действуваме на няколко фронта по целия спектър, за да гарантираме сигурността на Израел пред лицето на опитите на Иран и неговите сателити да ни нападнат, и ние работим срещу тях. Важно е ние (Израел) да запазим свободата на действие на армията на Израел, включително и за ВВС, против иранските цели, целите на \"Хизбула\" и други терористични цели\", подчерта Нетаняху.", "date": "2019.09.12", "title": "Нетаняху, на път за среща с Путин, иска свобода на действие срещу Иран"}
{"url": "https://www.24chasa.bg/novini/article/7651242", "text": "Китай призова днес САЩ да възприемат по-конструктивен подход за диалог в отговор на добрата воля на Северна Корея и желанието й за подновяване на преговорите за денуклеаризация, и предложи санкциите на ООН срещу Пхенян да бъдат облекчени, предадоха Ройтерс и Франс прес. На пресконференция в Пекин китайският външен министър Ван И приветства неотдавнашните \"позитивни сигнали\" на Северна Корея за подновяване на преговорите със САЩ, предаде БТА. \"Ще се радваме Северна Корея и САЩ да подновят преговорите по график в края на месеца\", каза И на съвместна пресконференция с малайзийския си колега Сайфудин Абдула. Опитът показва, че за да постигнат преговорите истински напредък, основните искания и на двете страни трябва да се вземат предвид, допълни китайският първи дипломат. \"Ако има предварителни условия, изгодни само за едната страна или списъци с такива, или дори упражняване на изключителен натиск върху другата страна да направи едностранни отстъпки, то това, което не е сработвало в миналото няма да проработи и в бъдещето\", заяви И. Китайският външен министър индиректно разкритикува американската стратегия, която предвижда вдигане на санкциите срещу Пхенян само в замяна на пълната денуклеаризация на Северна Корея, посочва АФП.", "date": "2019.09.12", "title": "Китай към САЩ: Подновете преговорите със Северна Корея"}
{"url": "https://www.24chasa.bg/novini/article/7650952", "text": "ЧЕЗ Разпределение България извърши профилактика на съоръженията от електроразпределителната мрежа, които се намират в близост до учебни заведения. Проверени са съоръженията около всички училища и детски градини, които се намират на обслужваната от ЧЕЗ Разпределение територия в Западна България. Кампанията се осъществява по повод началото на учебната година. Тя има за цел да потвърди, че съоръженията по електроразпределителната мрежа са в перфектно техническо състояние. \"Правим подобни проверки в началото на всяка учебна година, за да се уверим, че сме взели всички необходими мерки, за да гарантираме безопасността на нашите деца. Профилактиката е необходима и за да минимизираме риска от смущения на учебния процес, заради евентуални прекъсвания на електрозахранването“, каза Васил Василев, директор „Експлоатация и поддържане“ в ЧЕЗ Разпределение България. Сигнали при забелязани нередности по съоръжения на компанията могат да бъдат подавани на денонощната информационна линия 0700 10 010, на имейл адрес   и в центровете за обслужване на клиенти на дружеството.", "date": "2019.09.12", "title": "ЧЕЗ Разпределение провери всички съоръжения в близост до училища и детски градини"}
{"url": "https://www.24chasa.bg/novini/article/7651234", "text": "Хиляди хора спонтанно се събират по улиците на Буенос Айрес, за да танцуват в ритъма на кумбия, която критикува президента Маурисио Макри : този нов начин за мобилизация стана популярен преди президентските избори в Аржентина на 27 октомври. Тези демонстрации, които продължават едва няколко минути, по примера на \"флашмоб\" се организират чрез социалните мрежи, където се разпространяват уроци по хореография на заразителния ритъм на песента \"Si vos queres\" /Ако поискаш/. Хиляди аржентинци се събраха в края на миналата седмица в няколко квартала на столицата, за да изразят недоволството си от правителството и десноцентристкия президент Маурисио Макри, който се кандидатира за втори мандат. \"Не успявам да си платя наема/Не знам какво да правя, не знам какво да правя/Работа и само работа по цял ден/Освен това автобусите поскъпнаха и нямам сигурност в работата\", гласи песента на групата за \"дисидентска кумбия\" Судо Марика, родена с цел да \"критикува\" Макри след победата му на изборите през 2015 г. Текстът на песента разказва за аржентинската икономическа криза - рецесия, галопираща инфлация, 32 процента от хората под прага на бедността...- и призовава за промяна в управлението. \"Макри си тръгна/Макри си тръгна/ Ако поискате и Ларета също\", се казва в песента по повод резултатите от първичните избори на 11 август, станали барометър преди президентските избори, на които се очертава като силен фаворит левоцентристкият кандидат Алберто Фернандес 16 процента преднина пред Маурисио Макри За сметка на това кметът на Буенос Айрес, Орасио Родригес Ларета от управляващата коалиция на президента Макри може да бъде преизбран на 27 октомври, когато ще бъдат произведени и местните избори. \"На всяко избрано място, без предварително уведомление, веднъж зазвучи ли музиката, хората започват да танцуват в синхрон. Щом спре музиката, хората бързо се разпръсват\", обясняват на потенциалните участници анонимните организатори на хаштага #SiVosQueres, които общуват чрез УотсАп, Туитър, Фейсбук и Инстаграм. Феноменът стартира в края на август, на големия булевард \"Кориентес\" в центъра на столицата и се разпространи чрез социалните мрежи. \"Това ми се струва жизненоважно, защото четирите години (от мандата на Макри) бяха ужасни. Чрез танца може да събудим и други хора\", каза пред АФП 29-годишната Беренисе в централния квартал Пуерто Мадеро, където се състоя едно от тези събирания. Чрез тази кампания, организаторите искат да привлекат \"онези, които мислят, че да изберат управляващата партия е най-добрия вариант\". \"Силата на тези действия е в колективния им характер\", твърдят те пред АФП, при условие да останат анонимни. Организаторите отричат да са свързани с която и да било партия, макар мнозина да ги свързват с лявата опозиция и с \"киршнеризма\". Бившият президент Кристина Киршнер (2007-2015 г.), фигурира като кандидат за вицепрезидент в тандем с Алберто Фернандес. Думата \"радост\" често е повтаряна от участниците, като предизвикателство към \"революцията на радостта\" възхвалявана от Маурисио Макри при победата му на изборите през 2015 г., на фона на недоволството, породено от покачването на цените и многото обвинения за корупция срещу правителството на Кристина Киршнер, самата тя разследвана от правосъдието за множество афери. В Аржентина не е рядкост политиците - мъже и жени - да потанцуват по време на митинги. Маурисио Макри го е правил, Кристина Киршнер също. Кумбията - жанр в танцувалната музика, произхождащ от Колумбия, отдавна е станал популярен във всички социални слоеве в Латинска Америка. \"Смятам, че подобна песен може да преобърне изхода от избори, защото обединява\", казва разпалено Пабло Хиордано, дошъл да потанцува малко в Пуерто Мадеро. /БТА/", "date": "2019.09.12", "title": "Танци по улиците в Аржентина в знак на протест срещу президента Макри (Видео)"}
{"url": "https://www.24chasa.bg/novini/article/7651258", "text": "През второто тримесечие на годината са били доставени 360 милиона смартфона в световен мащаб. Над 40% от тях са произведени в Китай, сочат данните от скорошно проучване на компанията „Counterpoint\", предаде  . Пазарният дял на Хуауей на европейския пазар през първата половина на годината е бил 25,4%, докато в Индия китайските смартфони OnePlus изпревариха Samsung и Apple с пазарен дял от 43%, с което марката стана най-бързо развиващата се в Индия през второто тримесечие на 2019 г. Тайната на успеха се крие в истинското разбиране на чуждия пазар и пригодените за него маркетингови решения. Например, за да разшири влиянието си в Европа, Хуауей подписа споразумение за спонсорство с немския футболен клуб Борусия Дортмунт, а OnePlus стъпи на индийския пазар чрез партньорство с „Amazon India\" през 2014 г. През 2017 г. откри първия си магазин в Бангалор. В момента компанията има над 20 магазина, изследователски и развоен център в Индия и осигурява работа на около 200 местни жители.", "date": "2019.09.12", "title": "Китайските смартфони са с най-голям дял в световните доставки"}
{"url": "https://www.24chasa.bg/novini/article/7651259", "text": "66-годишна жена е пострадала при верижна катастрофа в Смолян. Това съобщиха от пресцентъра на ОДМВР – Смолян. На 11.09.2019г. около 11:00ч. в гр.Смолян, на ул. „Хан Пресиян“ е възникнала верижна катастрофа с пострадал участник в движението. Товарен автомобил „Фолксваген Транспортер“, със софийска регистрация, управляван от Л.Б. на 23 години от гр.София, поради неспазване на дистанция, се удря в движещия се пред него лек автомобил „Фолксваген Голф“ със смолянска регистрация, управляван от 66-годишната Т.Д. от гр. Смолян, който се удря в спрелия на пешеходна пътека пред него лек автомобил „Фиат Пунто“, със смолянска регистрация, управляван от З.Д. на 42 години от гр. Смолян. При катастрофата е пострадала водачката на втория автомобил, която е с контузия в областта на главата. Оказана и е медицинска помощ в МБАЛ – Смолян и е освободена за домашно лечение. Произшествието е посетено от екип на „Пътна полиция“ и е взето отношение по Закона за движение по пътищата.", "date": "2019.09.12", "title": "Жена пострада при верижна катастрофа в Смолян"}
{"url": "https://www.24chasa.bg/novini/article/7651270", "text": "С него започва ново летоброене за Истанбул, а може би и за цяла Турция. Новият кмет Екрем Имамоглу се превръща в проблем за президента Ердоган, защото излага на показ невъобразимите разхищения на предишната власт, предаде  \"Всичко ще бъде прозрачно\", обещава новият кмет на Истанбул Екрем Имамоглу и вече изпълнява обещанията си: на един от градските площади на вниманието на минувачите са изложени стотици луксозни лимузини, карани от местните големци, включително и от шефа на специализираната служба, отговаряща за засаждането на лалетата. Минувачите, естествено, се възмущават, отбелязва \"Зюддойче цайтунг\" и цитира една жителка на Истанбул: \"Семейството ми живее в града вече от три поколения. Искам да знам какво е правил Ердоган с нашите пари, кой ги е карал тези луксозни мерцедеси?\". Друг отбелязва, че това е срамно, а трети нарича хората на Ердоган \"безнравствени\". Опозиционният политик Имамоглу стана кмет на Истанбул на 23 юни, след като надви кандидата на управляващата Партия на справедливостта и развитието (ПСР) с цели 800 000 гласа. Това беше безпрецедентен успех. Привържениците на Ердоган в Истанбул сега навярно преживяват истинска травма, отбелязва германското издание. Те не могат вече да организират масови прояви в града, тъй като не разполагат с градските автобуси. С тях са били превозвани държавните служители, чието присъствие на демонстрациите в подкрепа на Ердоган е било задължително. Новият кмет Имамоглу обаче забрани ползването на градските автобуси за партийни цели. Освен това той спря милионните субсидии, раздавани доскоро на близки до правителството религиозни фондации, включително на една, в чието ръководство е дъщерята на Ердоган. Позицията на кмета е, че в сегашните времена трябва да се икономисват пари, а наличните суми да се използват приоритетно за социални цели – например за ограмотяване. В Истанбул живеят 250 000 души, които не изобщо не могат да четат и пишат. Имамоглу си е поставил за цел да икономиса най-малко пет милиарда турски лири (около 800 милиона евро), като 50 милиона лири ще дойдат само от прекратяването на договорите за ненужно луксозните служебни лимузини. Има и други новости. Междувременно заседанията на градския съвет се предават на живо, в събота и неделя метрото се движи и през нощта, за да се насърчи културния живот. При предшествениците на Имамоглу бяха закрити редица театри, исторически сгради на кинотеатри бяха пожертвани за нови строежи, актьори и писатели бяха дадено под съд. След първата си победа през март Имамоглу призова хората на изкуството да забравят своите страхове. Но държавната власт, чиито представители са и мнозинство в градския съвет, продължава да демонстрира присъствие - на площад \"Таксим\" денонощно стоят няколко водохвъргачки, предназначени да сплашат всички, дръзнали да протестират. Срещу новия кмет и неговите хора има и съпротива. Преди няколко дни председателката на Републиканската народна партия в Истанбул Джанан Кафтанджъоглу, която „Нойе Цюрихер Цайтунг\" смята за „архитект на успеха на Имамоглу\", бе осъдена на близо десет години затвор за няколко туита. При това някои от тях са писани преди седем години. Обвиненията срещу нея гласат: обида на президента, терористична пропаганда. „Това е отмъщение\", гласеше по този повод заглавието на опозиционния вестник \"Джумхюриет\". Дори един близък до правителството журналист шокирано отбеляза, че и за убийство не се налага толкова сурово наказание. Докато мине обжалването, Кафтанджъоглу остава на свобода, а Имамоглу казва: \"Демокрацията в Турция ще придобие нова зрялост. Ние не сме загрижени, ще бъдем свидетели на промяната\". С него в Истанбул започва ново летоброене, а може би дори и в цяла Турция, предрича \"Зюддойче Цайтунг\".", "date": "2019.09.12", "title": "Имамоглу: кметът, който се превърна в проблем за Ердоган"}
{"url": "https://www.24chasa.bg/novini/article/7651260", "text": "Кандидатката за премиер от Демократичния съюз за Косово Вьоса Османи заяви, че тази партия няма да премахне 100-процентовите мита върху стоките от Сърбия и Босна и Херцеговина и ще иска Белград да се върне към диалога, съобщи Косова онлайн, цитиран от Танюг. В рамките на предизборната кампания Османи каза, че тя и депутатът Кораб Сейдиу са предложили да се установи пълна реципрочност със Сърбия, което би било приемливо и за международната общност. Тя добави, че митата няма да бъдат отменени, а срещу Белград ще бъдат предприети още допълнителни мерки, предава БТА. \"Ще искаме от Сърбия да се върне към диалога и да разговаря с нас по тези въпроси. Ще разговаряме и за търговията, свободното движение, признаването на документите, защото Сърбия не признава митническите ни печати, нито медицинските удостоверения, както и тези във връзка със сигурността\", каза Вьоса Османи. Премиерът в оставка и лидер на Алианса за бъдещето на Косово Рамуш Харадинай също е на твърдата позиция, че митата върху стоките от Сърбия няма да бъдат отменени, докато Сърбия не признае независимостта на Косово.", "date": "2019.09.12", "title": "Кандидатка за премиер на Косово: Няма да махнем митата, ще вземем и други мерки срещу Сърбия"}
{"url": "https://www.24chasa.bg/novini/article/7651303", "text": "Видеоклип с \"Мерцедес\", който се движи с висока скорост в насрещното на АМ \"Хемус\", възмути социалните мрежи. На него черен автомобил се движи в аварийната лента с включени аварийни светлини обратно на посоката на движение.  Според потребителката, качила видеото, автомобилът е шофиран от жена, която дори говорела по телефона. Жената е карала от Слънчево до Тополи със скорост от 120 км/ч, споделя още Надежда Джамбазова, която публикува скандалните кадри. Според нея в колата се е намирало и дете.", "date": "2019.09.12", "title": "Заснеха \"Мерцедес\" със 120 км/час в насрещното на АМ \"Хемус\" (Видео)"}
{"url": "https://www.24chasa.bg/novini/article/7651308", "text": "Семейство, изпаднало в беда на върха на водопад в САЩ, се спаси благодарение на писмо в бутилка, разказа порталът Sanluisobispo.com. Инцидентът е станал през лятото в националния парк Лос Падрес в Калифорния. Къртис Уотсън, Кристъл Рамирес и сина им Хънтър отишли на почивка в резервата. На третия ден те се спуснали с рафтинг по река Аройо Секо и стигнали до върха на 12-метров водопад. По думите на Уотсън, той е познавал този район и е преминавал по същия маршрут преди 7 години. Носел въже, с което планирал да се спусне. Но този път водният поток е бил много по-мощен и по-бърз. За да премине нататък, семейството трябвало да мине през няколко пролома, за да завържат въжето на безопасно място. Приключенците решили, че няма да успеят да преодолеят това препятствие. \"Това беше неизвестен и непредсказуем участък от пътя. Беше хлъзгаво и твърде опасно, за да рискуваме. Решихме да се установим на временно безопасно място\", споделя Уотсън. Така те се озовали сами на скала без връзка. Уотсън се опитал да се обади за помощ, но безрезултатно. Осъзнавайки, че ако не бъдат открити, ги чака сигурна смърт, мъжът решил да надпише думата „помощ“ върху пластмасовата си бутилка за вода и да я спусне надолу по течението с надеждата, че някой ще намери съобщението. Вътре той сложил бележка, в която посочил местонахождението им. Семейството напалило огън и си легнало. Около полунощ те се събудили от шума на хеликоптер. На следващата сутрин били отведени на безопасно място. Както се оказало, бутилка с посланието е била открита от туристи наблизо и те се свързали с местните власти. Хората, оказали помощ, не са се представили и не са оставили свои контакти.", "date": "2019.09.12", "title": "Писмо в бутилка спаси семейство, блокирано на водопад в САЩ"}
{"url": "https://www.24chasa.bg/novini/article/7651265", "text": "Професии като фотографи на домашни любимци, дизайнери на традиционни костюми и на стаи за бягство, стават все по-популярни сред младите китайци с появата на нови индустрии, форми и модели за бизнес в Китай през последните години. Според скорошен доклад 55% от допитаните практикуващи новите професии, печелят над 5 000 юана (около 703 щатски долара) на месец, а над 24% - по 10 000 юана, посочва . Джан Тиенхан е известен в Китай като най-добрия фотограф на кучета. Той завършва магистърска степен по фотография в британски университет. Тази година Джан получи втора награда на конкурс за фотографи на кучета, организиран от най-голямата британска организация за хуманно отношение към кучетата „Kennel Club\". Той бе единственият азиатски фотограф в надпреварата тази година. Джан упражнява тази професия вече 10 години. Според него най-важните качества, които трябва да притежава фотографът на домашни любимци, са любовта и търпението към животните. Все повече родени след 80-те и 90-те, дори след 2000 г. са основната сила за новите професии, тъй като са по-гъвкави в мисленето и работата. Те обръщат повече внимание на вътрешния опит и осъзнаването на индивидуалните стойности, считат експерти в индустрията.", "date": "2019.09.12", "title": "Младите китайци предпочитат новите професии"}
{"url": "https://www.24chasa.bg/novini/article/7650065", "text": "Делото срещу 18 служители на “Пътни такси” на ГКПП Кулата е на път да запише рекорд по продължителност. Процесът е минал само на първа инстанция в Кюстендилския районен съд, който оправда т.нар. кантарджии по обвиненията, че са присвоили общо близо 4 млн. лв. от преминаващи автомобили през граничния пункт. Прокурорът по делото Лидия Манолова протестира решението и делото е в окръжния съд. Поредното заседание е насрочено за края на октомври. Още докато беше в районния съд, и срещу него делото бе спряно. Сега втори подсъдим е сериозно болен и бе назначена съдебномедицинска експертиза, която установи, че той не е в състояние да се явява в съда. На поредното заседание се очаква и срещу него делото да бъде спряно. “Всички тези хора, както и семействата им, са съсипани. От 2006 г. те ходят по разпити, по дела, уволнени бяха от работа. Това са 13 г. и наистина едва издържат. Някои от тях са безработни, не могат да отидат и на работа в чужбина. Забраната им за напускане на страната преди няколко години падна, но заради съдебния процес няма как да излязат навън, защото почти всеки месец има заседание”, каза адвокат Албина Анева, която заедно с колегата си Росен Недин е защитник на 12 от подсъдимите, които са от Петрич и Сандански. До делото срещу 18-те се стигна след и боеприпаси в къщата на Велик Христов от петричкото с. Марино поле. На 25 май 2006 г. антимафиотите атакуват имота на Христов. Там откриват пушка с оптика, близо 800 патрона, щик, шомполи за пушка, четка за почистване на оръжие, гилзи, 2 бронежилетки, металотърсач. Най-интересното обаче, на което се натъкват, се оказват 18 чувала и 10 кашона с квитанции за платени такси, кантарни бележки и други отчетни документи на тогавашното Управление “Пътни такси и разрешителни” към Изпълнителната агенция “Пътища”, 2000 винетни стикера категория К-1 на стойност 72 хил. евро и няколко банкноти на обща стойност 905 евро. Велик на “Пътни такси” на Кулата по онова време Иван Тиньоков. Разследващите започнали описи на всички намерени над 100 хил. квитанции в пликове, върху всеки от които имало инициали на контрольори от службата. След продължило близо 2 г. разследване прокурор Лидия Манолова написа рекордния обвинителен акт от над 21 хил. листа, а цялото дело е 270 тома, събрани в над 100 кашона без веществените доказателства. Всички 18 служители бяха обвинени, че за периода от юни 2002 до декември 2004 г. са присвоили около 3,7 млн. лв.   Според обвинението по време на работа кантарджиите събирали такси от автомобили за ползване на пътната инфраструктура, издавали оригинални квитанции за по-ниски такси, които отчитали в управлението, но в същото време събирали по-големи суми, които запазвали за себе си - От направените описи на квитанциите станало ясно, че първенец в присвояването според обвинителния акт е служителят Атанас Иванов с 461 675 лв. След него е Марин Бардаров с 449 107 лв. Следват ги Огнян Башлиев с 426 770 лв., Георги Божудов с 424 524 лв., Костадин Карабельов, Иван Дончев, Христо Панчев, Георги Смилянов, Николай Тренев, Румен Бърдаров, Георги Хаджиев, Никола-Илия Арменов, Димитър Талев, Владимир Киряков, Георги Силянов, Иван Дончев, които са се облагодетелствали с по-малки суми. След внасянето на обвинителния акт в Петричкия районен съд обаче защото сред обвиняемите е братът на прокурор Ирина Арменова - Никола-Илия Арменов. Другият мотив е, че в Петрич всеки магистрат има познат или е близък с някой от обвиняемите - градчето е малко. Така делото бе разпределено в районния съд в Кюстендил. Обвинителният акт бе връщан за несъответствия и накрая делото влезе в съда. Материалите по него бяха превозени от Петрич до Кюстендил с микробус. Съдът назначи комплексна експертиза, като бяха сравнени отчетените в Управление “Пътни такси и разрешителни” 547 253 квитанции и намерените в дома на Велик Христов 96 674. Съвпадащи са били 81 833 квитанции. Анализирайки тези 81 833 броя, вещите лица са заключили, че през периода юни 2002 г. - декември 2004 г. обвиняемите контрольори са събрали 175 371 лв., 2 319 765 евро и 19 184 щатски долара, на обща стойност 4 746 395 лв.   За всеки месец от анализирания период се твърди, че има разлики между посочените общо като събрани от обвиняемите суми от пътни такси и тези, отчетени и внесени в управлението. Заключението на сочи, че левовата равностойност на констатираната разлика е 3 743 709 лв., които не са постъпили в бюджета. Съдът обаче отчете, че намерените квитанции наподобяват оригиналните, но са втори екземляри и върху нито една от тях не е поставен личен печат на контрольор и няма подпис. Графологична експертиза установи, че всеки от обвиняемите е надписал различен брой пликове, в които са били квитанциите. 735 броя пликове не са анализирани от експертите, тъй като върху тях ръкописният текст е с недостатъчно графически признаци за сравнително изследване, а върху някои от тях липсва ръкописен текст. Разпитаните автори на програмния продукт, който се използвал за плащане на пътните такси, казват, че теоретично е възможно създаването на паралелна програма с цел отклоняване на пари, но не твърдят, че такава е имало. за работа на паралелна програма. Но вместо незабавно да бъдат иззети компютрите и сървърите, тези показания само са прибавени към протоколите по делото. Затова и когато съдът потърси компютрите и сървъра, за да ги подложи на експертиза, същите се оказаха изчезнали безследно. Така на практика съдът бе лишен от възможност да провери истинността, достоверността на твърдяното съществуване на подобна, наречена от обвинението паралелна програма”, се казва в решението на съдия Пламен Деянов. Поради липсата на компютрите и сървъра, събиращ информацията, тезата за съществуването и използването на паралелна програма съдът прие за недоказана. Намерените квитанции са различни от оригиналните и заради това съдът прие, че те може да са бракувани заради грешки или пък квитанции, с които е провеждано обучение на контрольорите и др. “Възможно е тези квитанции да са създадени само с цел да станат обществено достояние и мотив за уволнение на всички непокорни служители”, допуска дори съдия Деянов и не приема, че тези квитанции са финансово-счетоводни документи, послужили за извършване на престъпление. Не стана ясно обаче откъде тези чували с документи са се озовали в дома на частно лице. При обиска стопанинът на къщата Велик Съдът е категоричен, че нямало доказателства, че отразената сума в поне една от квитанциите действително е платена от шофьор при преминаване на ГКПП. Няма как да се докаже и осчетоводяването на такива документи от превозвачите, ако те наистина са заплатили подобни такси на Кулата, защото фирмите пазят подобни първични счетоводни документи 3 г. За да оправдае всички кантарджии, съдът е категоричен, че няма доказателства, че подсъдимите са присвоили посочените суми. Обстоятелството, че са намерени чували и кашони с квитанции, наподобяващи оригиналните, поставени в надписани пликове, не доказвало несъмнено присвояване на пари, категоричен е съдът. Приема, че са намерени отчетни документи, но не и доказателства, че сумите, отразени в тях, са изплатени на когото и да било. за да се установи за всеки подсъдим, че е прибрал незаконно посочените суми. Имало само предположения, че намерените квитанции наистина са изготвени от всеки един и отразените в тях суми са наистина изплатени. Дали втората инстанция обаче ще открие доказателства за присвоените огромни средства, каквото е мнението на прокуратурата, тепърва ще се разбере.", "date": "2019.09.12", "title": "18 служители на “Пътни такси” на съд през октомври заради присвоени близо 4 млн. лв."}
{"url": "https://www.24chasa.bg/novini/article/7651329", "text": "Днес за жалост не можем да кажем, че \"Ислямска държава\" е ликвидирана. Не се знае съдбата на халифа Ибрахим ал Бадри, известен с псевдонима Абу Бакр ал Багдади, и на ред негови приближени. Някои джихадисти се пръснаха из различни страни. Отряди от ИД са забелязани в обхванатите от войни Либия и Йемен, а също така в Афганистан, Пакистан и държави от Централна Азия. Част от бойците на ИД - жители на Сирия и Ирак, се върнаха там, откъдето бяха дошли, и временно спряха терористичната си дейност. Други се крият в труднодостъпни пустинни и планински райони или пък действат нелегално - извършват диверсии и внезапни дръзки атаки. Само през месеците от януари насам хора на ИД осъществиха няколкостотин терористични атентата и нападения в Ирак и Сирия. Пентагонът дава доста висока оценка за броя на оцелелите бойци от ИД в двете страни - от 14 до 18 хил. души. С надеждата да възстановят след време позициите си в Ирак и Сирия водачите на ИД развиха активна вредителска дейност в Афганистан и Пакистан, планирайки от този плацдарм да разпрострат влиянието си в страните от Централна Азия и да възстановят ислямския халифат вече в нови, по-широки граници. \"Ислямска държава\" разполага днес с голям потенциал да инфилтрира различни военнополитически групировки и социални слоеве от афганистанското общество. През лятото на 2018 г. първите въоръжени сблъсъци на афганистански талибански отряди с терористи от ИД завършиха с поражение за бойците на халифата, но през изтеклата година ситуацията започна да се променя в тяхна полза. Те отнеха от талибаните някои опорни пунктове и бази в северните райони до границата с Туркменистан и анклава в пещерите Тора Бора, където се криеше едно време водачът на Ал Каида Осама бин Ладен. ИД успя също да изтласка талибаните от някои зони в Източен Афганистан, в провинциите Нангархар и Кунар, да разгърне мащабна диверсионно-терористична война в ред други провинции в страната и да формира дълбоко законспирирани клетки в Кабул. Серия терористични атаки, организирани от ИД в столицата, приключи с мащабно престъпление, когато на 17 август 2019 г. терорист самоубиец задейства взривно устройство на сватбена церемония - загинаха 63-ма и пострадаха още 180. Засилването на ИД в източните области е особено опасно, доколкото през този регион минава почти половината от целия афганистански наркотрафик. Успоредно с превземането на наркобизнеса бойците от ИД се мъчат да поемат контрола върху добива на полезни изкопаеми в страната и международните транзитни превози. Неотдавна започна да излъчва и тяхно радио - \"Халифат\", в провинция Нангархар. Лидерите на ИД разчитат максимално да използват за пропагандни цели готвеното споразумение между Вашингтон и талибаните, уж предварително съгласувано от посланика на САЩ Халилзад с катарската група талибани на 31 август т. г. в Доха. Ако Доналд Тръмп бе одобрил текста и бе сключена сделката с талибаните, Вашингтон смяташе да започне изтеглянето на 5400 американски военни от Афганистан - кажи-речи една трета от целия военен контингент на САЩ в страната. Пентагонът заяви, че до 135 дни войските на САЩ ще напуснат пет военни бази. Безспорно дори в такъв случай в страната биха останали за известно време 8500 американски военни плюс няколко хиляди служители на ЦРУ и на частни военни компании, но те едва ли биха могли да държат на власт със сила режима на президента Ашраф Гани или на негов приемник. И рязко би нараснала вероятността гражданската война да ескалира, после да дойдат на власт било талибаните, било още по-радикални ислямисти. Независимо как ще приключат преговорите на САЩ с талибанските лидери, ИД се мъчи да дискредитира талибаните, като ги обвини в предателство на джихада, с което да внесе разцепление в редиците им, да предизвика нова гражданска война в страната и в крайна сметка да отслаби позициите на всички участници във вътрешноафганистанската конфронтация - централните власти, талибанското движение и привържениците на бившия Северен алианс (узбеки и таджики). Пратеници на ИД вече дейно привличат на своя страна най-радикално настроените талибани. Водачите на \"Ислямска държава\" не крият, че планират да се обединят по-специално с отцепническата група талибани, предвождана от молла Абдула Расул. За укрепване на позициите на ИД в Афганистан спомагат липсата на добро сътрудничество и неизчезващото напрежение между пакистанските и афганистанските власти. Въпреки нееднократните твърдения на Исламабад, че в Пакистан няма последователи на \"Ислямска държава\", те несъмнено присъстват и в тази страна; по неофициални данни броят им там надхвърля 10 хил. души. В Афганистан може да се стигне до ситуация, аналогична на тази в Ирак и Сирия през лятото на 2014 г., когато джихадистите се възползваха от отслабването на тези държави заради вътрешни разпри и граждански войни и създадоха на тяхна земя ислямски халифат. Дори ако запазят контрол само върху някои провинции и райони от страната, бойците на ИД ще имат шанс да попълват финансовите и материалните си ресурси, сложили ръка на наркотрафика, транспортните потоци и природните ресурси, също и да разпростират идеологическото си влияние върху централноазиатските страни. Активизирането на ИД в Афганистан съвпадна и с насрочените за 28 септември президентски избори, в които за висшия пост ще се състезават главно двама кандидати - сегашният държавен лидер Ашраф Гани и премиерът Абдула Абдула. Основен дестабилизиращ фактор ще остане неуреденият конфликт между централната власт и талибаните, но за Кабул ще е проблем и да пази крехкия баланс на интереси, характерни за различните етнически и политически сили в новото правителство (пущуни, хазарейци, таджики, узбеки и т. н.). Радикалните ислямистки групировки от рода на ИД ще се мъчат всяка посвоему да стимулира разцеплението в афганистанското общество и държавата, превръщайки страната в плацдарм за терористичната си дейност в Южна и Централна Азия. /От БТА/", "date": "2019.09.12", "title": "Тероризмът се загнезди в Централна Азия"}
{"url": "https://www.24chasa.bg/novini/article/7651328", "text": "В сезона на затварянето на зимнина откриха опасни капачки за буркани на пазара. Тестове в лаборатории установиха, че в тях има вещества, които са вредни в големи количества. В някои от пробите дори са открити забранени вещества със силно канцерогенен ефект, съобщава  Лабораторните тестове са направени на седем вида капачки на различни производители, закупени от пазарите в София. Пробите показват надвишаване на позволените от ЕС граници на преминаване на вещества и към съдържанието в бурканите при всички изследвани капачки. В някои от пробите дори е открито наличие на фталати – вещества, забранени от Брюксел за влагане в опаковки за храни. „Установихме, че общата миграция е надвишена при всичките 7 вида капачки, които сме взели от пазарите”, заяви авторът на изследването инж. Майя Стойчева. Поглед към капачките е важен, защото стерилизирането на зимнината става при висока температура, а тя засилва преминаването на вещества от буркана към всичко, което е вътре. Уплътнителите от вътрешната страна на капачките са изградени от т.нар. пластификатори. Именно оттук, според лабораторните тестове, проникват най-много опасни вещества към буркана със зимнината.", "date": "2019.09.12", "title": "Откриха опасни капачки за буркани на пазара"}
{"url": "https://www.24chasa.bg/novini/article/7651356", "text": "Продължаващите изстрелвания на ракети от ивицата Газа срещу Израел правят неизбежна поредната война срещу екстремистите в крайбрежния палестински анклав. Това заяви днес израелският премиер Бенямин Нетаняху, с което отново завладя челните заглавия на медиите броени дни преди парламентарните избори в страната, предаде Асошиейтед прес. Нетаняху разкри, че Израел е в напреднал стадий на подготовка на планове за удари по Газа и добави, че той ще реши кое е оптималното време за офанзивата, като се има предвид нежеланието или неспособността на лидерите на управляващото радикално движение Хамас в Газа да спрат ракетните атаки, предава БТА. Израелският премиер е подложен на остри критики, че не успява да даде суров отговор на ракетния обстрел на Хамас, който принуждава жителите на южните части на Израел често да бягат към бомбоубежищата. Самият Нетаняху бе отведен по спешност от бодигардовете си от предизборен митинг във вторник, след като палестински екстремисти изстреляха ракети към района, където се намираше той. \"Аз не тръгвам на война, докато тя не е последното неизбежно средство, и не рискувам живота на нашите войници и граждани само за да спечеля аплодисменти, - каза премиерът в интервю за радио Кан Решет Бет. - Но ние вероятно няма да имаме друг избор, освен да започнем голяма офанзива, война срещу силите на терора в Газа.\" \"Няма за започна (тази война) дори и минута, преди да сме готови, и ние сега се готвим за една \"различна война\", отбеляза Нетаняху малко преди да отлети за Русия за блиц-среща с президента Владимир Путин.", "date": "2019.09.12", "title": "Нетаняху: Ще започнем нова война срещу Газа в отговор на палестинските ракети"}
{"url": "https://www.24chasa.bg/novini/article/7651331", "text": "Гръцките власти съобщиха днес, че осем мигранти са пострадали при катастрофа на магистрала в северна Гърция, предаде Асошиейтед прес, цитирана от БТА. Състоянието на двама от ранените е тежко. Гръцката полиция съобщи днес, че превозно средство, управлявано от 28-годишен гръцки гражданин, се е блъснало в спрял автомобил, в който се намирали осем мъже от Пакистан и Бангладеш. Всичките девет участници в катастрофата край град Комотини са пострадали, като двама от мигрантите са в тежко състояние. Не е открит каналджията, отбелязва АП.", "date": "2019.09.12", "title": "Осем мигранти пострадаха при катастрофа в Северна Гърция"}
{"url": "https://www.24chasa.bg/novini/article/7651379", "text": "Просрочените задължения на общините към края на юни са над 132 млн. лева, съобщава Министерството на финансите. Задълженията са натрупани от 131 общини, което е почти половината от общия им брой в страната, предаде  134 общини завършват второто тримесечие на 2019-а г. без просрочени дългове по бюджета си. Сравнено със същия период на миналата година, намаление на просрочените задължения отчитат 83 общини. В същото време 50 общини увеличават просрочените си дългове в рамките на една година общо с почти 27 млн. лева.", "date": "2019.09.12", "title": "Просрочените задължения на общините са над 132 млн. лева"}
{"url": "https://www.24chasa.bg/novini/article/7651380", "text": "Международна група астрономи откри бягащата звезда PG 1610+062, която е била под въздействието на гравитацията на черна дупка със средна маса - обект, чието съществуване в Млечния път дълго време оставаше непотвърдено, съобщи Физ.орг. Специалистите наблюдавали звездата с помощта на телескопа \"Кек\" на Хавайските острови и изследвали радиалната й скорост, както и химичния й състав. Оказало се, че PG 1610+062 е млади масивна звезда, която се движи с достатъчно голяма скорост, за да напусне Млечния път, предаде БТА. По мнението на учените, причината за толкова високата скорост е черна дупка със средна маса. По-рано се предполагаше, че бягащи звезди се появяват, когато свръхмасивна черна дупка унищожи бинарна система. Но траекторията на PG 1610+062 не минава през центъра на галактиката, където се намира свръхмасивната черна дупка Стрелец А. Според прогнозите на астрономите черни дупки със средна маса е възможно да съществуват в млади звездни купове в спиралните ръкави на Млечния път, но досега подобни обекти не бяха открити. Освен това остава загадка как се формират тези небесни тела.", "date": "2019.09.12", "title": "Астрономи откриха следи от загадъчен обект в Млечния път"}
{"url": "https://www.24chasa.bg/novini/article/7651394", "text": "Равнището на военните способности и сътрудничеството не отговарят на новите цели на ЕС в областта на отбраната. Това се посочва в доклад на Европейската сметна палата. Необходимо е свързаност между дейностите на ЕС в областта на отбраната и сигурността. Един от най-належащите въпроси е дали ЕС ще може да допълва НАТО и да избегне припокриването на дейности, се посочва в документа, цитиран от БТА. Държавите в ЕС запазват водещата си роля в европейска отбрана. Скорошните международни събития, наред с причини от икономическо и промишлено естество, дадоха нов тласък на сътрудничеството в областта на европейската отбрана. Европейската комисия предложи значително увеличаване на средствата за отбрана и външна сигурност - 22,5 млрд. евро до 2027 г., сравнено с 2,8 млрд. евро за срока 2014-2020 година, отчита палатата. В доклада се отбелязва, че има опасност да не бъде въведен подходящ надзор над увеличените отбранителни разходи на ЕС. Отбраната е в основата на националния суверенитет. Съществуват явни стратегически различия между държавите от ЕС във вижданията за заплахата за сигурността и ролята на Общността в отбраната. Държавите имат различни правила за участие и много несъвпадащи възгледи за използването на военна сила. Някои понятия като \"стратегическа самостоятелност\" или \"европейска войска\" се използват в широк и неясен смисъл, пояснява палатата. Много е важно да се осигури последователност на инициативите на ЕС и полезните взаимодействия в областта на отбраната и сигурността. Това важи с особена сила за НАТО, тъй като за 22 държави от ЕС тази организация остава основната рамка за съвместна отбрана. Един от най-належащите въпроси е дали ЕС ще може да допълва НАТО и по този начин да се избегне припокриване с дейността на алианса, посочва палатата. По отношение на готовността съществува очевидна разлика между това, което се очаква от държавите в ЕС и това, за което те могат да се договорят и да постигнат. Военната готовност в ЕС страда от намаляването на средствата за отбрана в националните бюджети през последните години. Наблюдава се голямо припокриване и разпокъсване, пише в доклада. Липсват общи технически изисквания, което пречи на съвместимостта на различните въоръжени сили в Европа. Военните способности на държавите в ЕС не отговарят на европейските военни цели и за преодоляването на тези разлики ще бъдат необходими стотици милиарди евро, ако Европа трябва да се отбранява сама, без външна помощ. Оттеглянето на Великобритания от ЕС допълнително ще влоши това, тъй като тази държава е най-големият източник на средства за отбрана с близо една четвърт от общите разходи на държавите в ЕС, се отбелязва в документа. Палатата препоръчва подобряване на отбранителното планиране в ЕС, участие на държавите, въвеждане на управление и отчетност.", "date": "2019.09.12", "title": "Доклад: ЕС няма достатъчно отбранителни способности спрямо поставените цели"}
{"url": "https://www.24chasa.bg/novini/article/7651381", "text": "Силни дъждове и ветрове в испанската автономна област Валенсия предизвикаха днес затваряне на редица магистрали, частично спиране на жп превозите и наводнения. Това съобщи чрез Туитър регионалната служба за спешна помощ, предаде ТАСС. В селището Онтениенте например преля река Клариано и мнозина жители на общината бяха евакуирани. Кадри, качени в социалните мрежи, показват как силни водни потоци отнасят коли, паркирани в района. Заради лошото време е затворено пристанище Сагунто, информира БТА. Десетки училища във Валенсия с общо над 255 хиляди ученици затвориха врати. Местните власти препоръчаха на населението и туристите да не шофират тези дни, освен при крайна нужда. Държавната метеорологична служба обяви предупреждение с червен код за опасност заради поройни дъждове, бури и силен вятър в областите Андалусия, Валенсия и Мурсия. Прогнозите обещават лошото време да се запази и утре. Порои се изляха и над Балеарските острови.", "date": "2019.09.12", "title": "Наводнения във Валенсия затвориха магистрали, училища и пристанище (Видео, снимки)"}
{"url": "https://www.24chasa.bg/novini/article/7651276", "text": "От 16 септември на международното летище Пудун в Шанхай ще заработи сателитен терминал, който вероятно ще е най-големият в света. Той се намира на юг от Терминал 1 и 2 и е с площ от 622 000 кв.м. Сателитният терминал е част от третата фаза на проект за разширяване на летището и ще предлага услуги като заминаване, пристигане и трансфер, предаде  . Пътниците ще могат да се придвижват между основния и сателитния терминал с масов бърз транзит (MRT), като в едната посока разстоянието ще бъде изминавано за 2,5 минути. Очакванията са разходите за гориво за поддържащите превозни средства на летището да бъдат намалени с 1623 тона годишно. С четирите пътнически и пет товарни терминала, както и 6 писти, броят на пътниците преминаващи през международните летища на Шанхай - Пудун и Хунцяо, достигна 118 милиона миналата година, с което градът се класира на четвърто място в света за трета поредна година. Шанхай има планове да даде тласък на изграждането на интегрирани транспортни центрове от световна класа, заяви директорът на общинската транспортна комисия Ся Фън.", "date": "2019.09.12", "title": "Шанхайско летище пуска най-големия в света сателитен терминал"}
{"url": "https://www.24chasa.bg/novini/article/7651343", "text": "България се изкачва в индекса \"Икономическата свобода по света\" на института \"Фрейзър\", като в последното му издание за 2019 г. тя заема 37-о място от 162 държави и територии, на фона на 46-то място само преди година. Използваните данните в изследването са за 2017 г., съобщава Институтът за пазарна икономика, местен партньор на института \"Фрейзър\". България постига най-високата си позиция заемана в индекса, но всъщност това е връщане на това най-високо място от 2009 г., когато е пак на 37-мо място. От 2009 г. до 2015 година има влошаване, а от 2015 г. се наблюдава обръщане на тенденцията, отбелязват експертите. Няма изненади в подреждането на лидерите по икономическа свобода и тази година - на първите места се нареждат Хонконг (със стойност на индекса 8,91 от възможни 10), Сингапур (8,71) и Нова Зеландия (8,5), а челната десетка се допълва от Швейцария, САЩ, Ирландия, Обединеното Кралство, Канада, Австралия и Мавриций, като всички са със стойност на индекса над 8. На другия край на класацията са Венецуела, Либия и Судан, като повечето от страните на дъното са в условия на гражданска война, тежка икономическа криза или и двете. Над България в класацията на индекса се нареждат Испания и Швеция, а под нея - Израел и Белгия. Общият ръст в стойността на индекса е 0,12 - от 7,43 до 7,55. За сравнение, в първата година, в която страната ни участва - 1985 г., стойността му е била 5,27. Динамиката и класирането на страната обаче далеч не е еднакво в различните категории на индекса. В категорията \"Регулации\" оценката за страната ни е 7,78, като се наблюдава леко подобрение спрямо предходната година. България получава най-ниските оценки в този подиндекс за административните изисквания за правене на бизнес, както и поради наличието на корупция. Обратно, в регулирането на кредитния пазар, започването на бизнес и лицензирането страната ни получава близки до максималните резултати. В категорията \"Свобода\" на международната търговия (8,11) - България постига добър резултат поради членството си в ЕС, заради което категориите за мита и регулаторни пречки пред търговията са с висока оценка. В категорията \"Стабилни пари\" (9,43) - валутният борд остава гарант за стабилността на лева, като това е категорията, в която България традиционно постига най-добрите си резултати. При категорията \"Правна система и право на собственост\" (5,28) остава най-слабият аспект на икономическата свобода у нас. Тук обаче своята роля играе изменение в множителя за равенството в третирането на половете, по който страната получава максимален резултат, на фона на 0,85 миналата година, което от своя страна я тласка нагоре спрямо тези с по-значителни полови неравенства. Реални увеличения има само при надеждността на полицията (0,13) и независимостта на съдебната система (0,16), но по втория индикатор оценката е изначално много ниска - 3,49 от 10. В подиндекса \"Размер на правителството\" (7,13) - промени няма. Оценката е сравнително ниска в резултат на високите държавни разходи и бюджетни трансфери и субсидии. Положително влияние обаче оказва благоприятният данъчен режим и, в частност, плоският данък, посочват от ИПИ. ", "date": "2019.09.12", "title": "България скочи със 7 места в индекса за икономическа свобода (Графики)"}
{"url": "https://www.24chasa.bg/novini/article/7651418", "text": "Бившият мениджър на Арсенал Арсен Венгер ще стане технически директор на Международната футболна федерация (ФИФА) в следващите няколко дни, съобщава \"Ню Йорк Таймс\", цитиран от  Той ще отговаря за подобряването на стандартите в треньорската професия, както и за консултации в други области на играта. ФИФА възнамерява да попълни редиците си с известни футболни хора, след като бе напуснат Марко ван Бастен и Звонимир Бобан. Венгер напусна Арсенал през 2018 г. след 22 години в клуба. Сега 69-годишният французин е безработен.", "date": "2019.09.12", "title": "Арсен Венгер става директор във ФИФА"}
{"url": "https://www.24chasa.bg/novini/article/7651409", "text": "Съд във Флорида намери за виновна китайката, която беше арестувана в имението на Доналд Тръмп през март, съобщи Би Би Си. Престъплението й е лъжлива информация, предоставена на федерален агент. За това може да й бъде дадена присъда до 6 години затвор, като размера на наказанието ще бъде определен през ноември. 33-годишната Юцзин Чжан беше задържана в лобито на луксозния комплекс Мар-а-Лаго, след като излъгала, че идва за среща на ООН. Служители я пуснали да влезе, но след това един от тях, който знаел, че срещата е отложена, алармирал охраната на президента и Чжан била арестувана. Когато я задържали, се оказало, че китайката носи два паспорта, компютър, четири мобилни телефона и други електронни устройства. Информацията, че на един от телефоните е имало зловреден софтуер беше опровергана от служителите, задържали китайката. По време на съдебното заседание имаше необичайни моменти. Въпреки препоръките на съдията, Чжан уволни служебния си защитник и се защитаваше сама в съда. Тя видимо се затрудняваше да говори английски, а прокуратурата я обвини, че симулира. \"Отидох в Мар-а-Лаго на посещение. Не съм направила нищо незаконно, благодаря за вниманието.\", каза китайката пред съда. Когато я задържали на 30 март, служителите чули поне няколко версии от Чжан защо е дошла и какво иска. Тя дори казала, че просто е отивала да поплува в басейна, въпреки че не били открити бански или други плувни принадлежности сред вещите й. Прокуратурата изтъкна, че срещата на ООН също не е правдоподобно оправдание, защото на един от телефоните на Чжан имало СМС-и от организаторите, които й казвали, че срещата се отменя. Тя получила тези съобщения още преди да тръгне от Китай за САЩ. \"Лъгала е наред, за да влезе в имението\", посочва прокурор Роланд Гарсия. Въпреки осъдителната присъда, остава неясно каква е била целта на Юцзин Чжан През този уикенд Доналд Тръмп е бил отседнал в Мар-а-Лаго, но по време на ареста е бил на друго място. Китай почти не коментира случая, като говорителят на външното министерство веднъж отговори на журналистически въпрос и нарече свързването на Юцзин Чжан с правителството в Китай \"смехотворно\". \"Съединените щати са много подозрителни напоследък\", каза говорителят Хуа. \"Някои американци могат да станат писатели на фантастика\".", "date": "2019.09.12", "title": "Загадъчната китайка от имението на Доналд Тръмп е призната за виновна"}
{"url": "https://www.24chasa.bg/novini/article/7651429", "text": "България не се е отказала от опитите си да е член на Шенген, но настоява за повече европейска подкрепа. Това заяви премиерът Бойко Борисов във връзка с изказването си отпреди няколко дни в Берлин. Той поясни, че България покрива всички технически и правни изисквания и че охранява външните граници на Европа перфектно. , предаде  . По думите на премиера Бойко Борисов, България охранява перфектно външната граница на ЕС с Турция и миграционният натиск е нулев. Проблем обаче има с гръцката граница, където се отчита натиск от около 150 души на ден. Борисов обясни още, че е подходил с ирония по темата за Шенген в разговора с колегите си от Бундестага. \"Казах им, омръзна ми да ми говорите за подкрепа, ние отдавна сме в Шенген. Вие имате проблем с Шенген, защото между Австрия и Германия има граница. Единствената придобивка за българските граждани е, че ако сме в Шенген, като минават, няма да си показват личната карта\", заяви Борисов. Премиерът коментира и безсрочния протест на медицинските сестри с искане за по-достойно заплащане: \"И аз искам двойно, всеки иска двойно. Затова милиарди влагаме в инвестиции\" На откриването на новия индустриален център днес, премиерът и министърът на икономиката Емил Караниколов заявиха, че започва изграждането на Околовръстен път на Божурище, а проектът е на стойност 50 милиона лева.", "date": "2019.09.12", "title": "Борисов: България не се е отказала от Шенген"}
{"url": "https://www.24chasa.bg/novini/article/7651433", "text": "Германската фондация Bertelsman публикува проучване, озаглавено „Колко е инвестирал Западът по новия път на коприната на Китай“, което показа, че западните страни не изостават от Китай, когато става дума за инвестиции в пояса, пише белградският ежедневник „Политика“. Според проучването, публикувано от Deutsche Welle, предадено от Танюг, между 2013 и 2017 г. западните страни са инвестирали в държавите, участващи в китайския проект „Един пояс, един път“, общо 290 милиарда долара, докато Китай инвестира около 285 милиарда за същия период. Според това изследване западните инвестиции в Сърбия през споменатия период възлизат на малко по-малко от 10 милиарда долара и че Сърбия е в групата на страните, в които ЕС инвестира повече от Китай, предаде  . Фондацията освен това заявява, че една от причините за това развитие е, че Китай изостава много от обявените си ангажименти и че инвестициите на Пекин са намалели значително тази година в сравнение с 2016 или 2017 г., докато инвестициите от Запад са постоянни. Задава се въпросът, дали ЕС се страхува с право от китайските инвестиции? Според Министерството на търговията, туризма и телекомуникациите от 2010 до 2018 г. ЕС е инвестирал 12,7 милиарда евро в Сърбия, което представлява 75 процента от общите инвестиции. ЕС инвестира два милиарда евро през миналата година, което е 64 процента от общите инвестиции. Според наличните данни на НБС, Съюзът е инвестирал в Сърбия през първото тримесечие на 2019 г. 538 милиона евро. До 2018 г. Китай е инвестирал 504 милиона евро, или три процента от общите инвестиции, а ако към това се добавят и инвестициите на Хонконг, в размер на 1,1 милиарда евро, общият дял става седем процента. Проф Катарина Закич, доктор на науките от Института за международна политика и икономика, заяви пред „Политика“, че Европейският съюз има основателни причини да се притеснява от пристигането на китайски инвестиции на Балканите, тъй като те значително нарастват през последните пет години. „Съюзът е загрижен предимно от увеличените китайски инвестиции в самия ЕС, тъй като те са значително по-големи от инвестициите в Балканите и Централна и Източна Европа. Заради драматично увеличение на китайските инвестиции и опасенията, че те ще повлияят на собствената му икономика и конкурентоспособност, ЕС въведе специален скрининг на китайските инвестиции, който позволява на Брюксел да окаже значително влияние върху това, кои китайски компании и в какви видове бизнес могат да инвестират на негова територия. Засега ИТ индустрията е определена като особено чувствителна област, в която ЕС иска да намали китайското присъствие“, каза Закич. Тя припомня, че през 2016 г. Китай постави абсолютни рекорди по отношение на преките чуждестранни инвестиции, като причината се дължи преди всичко на по-големите разрешения на китайското правителство за китайски частни инвеститори да инвестират в чужбина. Що се отнася до Сърбия, Закич казва, че Европейският съюз има най-много инвестиции във всеки смисъл и това се очаква, защото Сърбия е в Европа, търгува най-много със страни от ЕС и тези страни са нейните естествени партньори. Според нея Сърбия като цяло, икономически погледнато, не трябва да се интересува откъде идват инвестициите, това е по-скоро политически проблем. Това, което трябва да я интересува повече, е сумата, вида дейност и вида на инвестицията, която идва в страната ни. Това, което според нея липсва в момента, е по-силната вътрешна икономика, по-голям брой вътрешни инвестиции и защитата на онези местни компании, които ще получат стратегическо значение от стратегията за развитие.", "date": "2019.09.12", "title": "ЕС е инвестирал 13 милиарда евро в Сърбия за 8 години"}
{"url": "https://www.24chasa.bg/novini/article/7651430", "text": "Прокуратурата публикува част от доказателствата срещу обвинения в шпионаж Николай Малинов. Те се разпространяват с разрешението на наблюдаващия прокурор.  Заличена е само информацията, която засяга права и интереси, както и лични данни на трети лица.  \"На опитите за компрометиране на действията на правоохранителните органи, прокуратурата ще отговаря с публичност и прозрачност, при спазване на презумпцията за невиновност и законовите права на гражданите\", съобщават от държавното обвинение.", "date": "2019.09.12", "title": "Вижте какво е докладвал Николай Малинов на руснаците и какви планове е кроял (ДОКУМЕНТИ)"}
{"url": "https://www.24chasa.bg/novini/article/7651440", "text": "\"Атака\" ще подкрепи Йорданка Фандъкова, тъй като тя е най-подходящият кандидат за кмет на София и трябва да продължи да ръководи общината. Това заяви в Дряново лидерът на партията Волен Сидеров, цитиран от БГНЕС. „Редно е партията \"Атака\" да подкрепя ГЕРБ, тъй като сме коалиционни партньори”, заяви още Сидеров. Той коментира и темата с шпионския скандал. По думите му този скандал цели аката срещу Борисов заради енергийните проекти.", "date": "2019.09.12", "title": "„Атака” ще подкрепи Фандъкова за кмет на София"}
{"url": "https://www.24chasa.bg/novini/article/7651458", "text": "В изборите ще участват 66 партии и коалиции. Това каза днес на пресконференция говорителят на ЦИК Александър Андреев. “До края на вчерашния ден 64 партии и 8 коалиции са подали документи за регистрация. От тях регистрирани са 59 партии и 7 коалиции. Беше отказана регистрацията на 5 партии и 1 коалиция, тъй като документите, които бяха представени не съответстваха на тези, които са предвидени. По отношение на две формации “Национално движение единство” и партия “Солидарност” броят на избирателите, които подкрепят регистрацията, е по-малко от предвидените 2500. Останалите са партия “Съюз на отечеството”, “Съюз за България”, “Българска земеделска партия” и коалиция “Блок на комунистическите партии”. По отношение на тях липсваха други документи, а не необходимите избиратели. Така към момента са регистрирани 66 формации”, обясни Андреев. За сравнение той припомни, че на миналите избори 71 партии и 3 коалиции са били регистрирани, а са били подадени 80 заявления. Досега в ЦИК пък постъпили 9 жалби и 3 сигнала. 7 са за назначаването по комисии 7, като в пет от случаите ВАС потвърдил, а едно е отменено. Има две жалби подадени срещу решението на ЦИК за разделянето на изборните материали на три купа. ВАС е прекратил делото, защото е счел, че не подлежи на обжалване, каза още той. Андреев припомни, че на 16 септември изтича срокът партии, коалиции и инициативни комитети да могат да се регистрират в Общинските избирателни комисии. Тогава изтича и срокът гражданите на ЕС, които могат да гласуват по закон и към 26 април са пребивавали у нас, да заявят желанията си да гласуват в изборите. До 16 септември медийните доставчици също трябва да обявят и цените за рекламите си в предизборната кампания.", "date": "2019.09.12", "title": "В изборите ще участват 66 партии и коалиции (Обновена)"}
{"url": "https://www.24chasa.bg/novini/article/7651582", "text": "Сръбският президент Александър Вучич заяви днес след аудиенция при папа Франциск във Ватикана, че Светият престол ще запази позицията си на непризнаване на косовската независимост, предаде Танюг. Вучич добави, че Ватиканът желае разговори и мирно решение между сърби и косовски албанци. Президентът е предал на папа Франциск, че Сърбия цени изключително високо принципната позиция на Светия престол по отношение на Косово и разбирането, което проявява към сръбското становище, което се базира на зачитане на международното право, предава БТА. Вучич съобщи в Инстаграм, че на срещата са били обсъдени и двустранните отношения между Сърбия и Ватикана, европейската интеграция на Сърбия и регионалното и международното сътрудничество. Той оцени, че позициите на двете страни съвпадат по много въпроси, преди всичко по отношение на защитата на християните и християнското наследство и зачитането на техните права. Следващата година Сърбия и Ватиканът ще отбележат 100 години от установяването на дипломатически отношения, припомни Вучич.", "date": "2019.09.12", "title": "Вучич: Ватиканът запазва позицията си на непризнаване на Косово"}
{"url": "https://www.24chasa.bg/novini/article/7651597", "text": "Европейският парламент ще приеме следващата седмица резолюция, в която ще изрази готовност да подкрепи нова отсрочка на оттеглянето на Великобритания от ЕС. Това съобщи на пресконференция председателят на ЕП Давид Сасоли. По неговите думи приемането на резолюцията цели нов израз на европейското единство в преговорите. Според Сасоли е невъзможно Великобритания да напусне с договор, в който не е залегнала предпазна мярка за ирландската граница. Той добави, че се предлага преговарящите да се върнат към първоначалното виждане - мярката да бъде прилагана само по отношение на Северна Ирландия и само, ако се наложи, предава БТА. В ЕС има различия по много въпроси, но по въпроса за Великобритания има единство. ЕП е на мнение, че европейската цел е постигането на раздяла със споразумение. Постигнатото споразумение е възможно най-доброто от наша гледна точка. Споразумение без предпазна мярка за Ирландия не може да има, поясни Сасоли. Готови сме да разгледаме всяко предложение на британската страна, не изключваме нищо. Ако се предложат решения, ще бъдат обсъдени, стига да съвпадат с насоките на ЕС. Досега Великобритания не е предложила алтернативи, приложими от гледна точка на правото, уточни той. По неговите думи в резолюцията ще пише, че ако се стигне до раздяла без сделка, отговорността ще бъде изцяло на Лондон. ЕП няма да подкрепи споразумение, което не отразява правата на европейците и британските задължения към бюджета на ЕС, добави Сасоли. Той допълни, че ЕП е готов да подкрепи отсрочка, ако тя води до промяна - избягване на раздяла без сделка, или свикването на нов референдум. По-рано днес говорител на Европейската комисия съобщи, че британската страна е направила вчера предложения в преговорите, свързани с митниците и движението на стоки. Ще има нова среща в петък, добави говорителят. Той призова да се види цялото интервю на председателя на ЕК Жан-Клод Юнкер за Евронюз, от което досега бяха разпространени само откъси. Според достъпните цитати Юнкер казва, че британците са \"частични\" членове на ЕС \"от самото начало\". Той определя като грешка свикването на референдума за британското участие в ЕС. По неговите думи британската страна все още желае да напусне.", "date": "2019.09.12", "title": "ЕП: Брекзит с договор без мярка за ирландската граница е невъзможен"}
{"url": "https://www.24chasa.bg/novini/article/7651608", "text": "Министър-председателят на Великобритания Борис Джонсън може да бъде изправен пред затвор, ако не зачете закона, който го задължава да отложи Брекзит, подчертават от редакцията на седмичното издание The Week. Бившият ръководител на Прокуратурата лорд Макдоналд предупреждава, че премиерът рискува да бъде уличен в неуважение към съда, ако пренебрегне положенията в законопроекта, насочен към предотвратяване на излизането на страната от структурите на Европейския съюз без споразумение. Предложението бе утвърдено в парламента в началото на седмицата, припомнят от редакцията, цитирани от  . Макдоналд подчерта, „че ако бъдете признати за виновни в опровергаването на съдебно разпореждане, тогава ще ви осъдят на затвор“. В писмо до членовете на Консервативната партия тази седмица Джонсън написа: „Току-що приеха закон, който ще ме принуди да моля Брюксел за удължаване на срока за Брекзит. Това е нещо, което никога няма да направя\". Но бившият генерален прокурор Доминик Грийв подчерта: „Премиерът е подчинен на законите в страната, както всеки друг човек. Ако той се опита да го игнорира, правителството ще бъде изправено пред съда и ще му бъде наредено да изпрати писмото [до ЕС]. Ако не го направи, ще бъде изпратен в затвора за неуважение\". От Даунинг Стрийт твърдят, че премиерът няма да подаде оставка, нито ще се съобрази със заповедта за забавяне на Брекзит, но не обясниха как може да се примири това очевидно противоречие. Джонсън също може да се сблъска с по-нататъшни правни спорове, след като висш съд в Шотландия тази седмица реши, че съветите му към кралицата да пророгира парламента са незаконни.", "date": "2019.09.12", "title": "The Week: Може ли британският премиер да бъде арестуван?"}
{"url": "https://www.24chasa.bg/novini/article/7651621", "text": "Днес напуснах Движение “България на гражданите” заради подкрепата, която даде партията за кандидатурата на Мая Манолова за кмет на столицата. Това съобщи пред “24 часа” знаковото синьо лице от всичките години на демокрацията, включително и като зам.-шеф на СДС, екскмет на Плевен и лидер на ПГ на Реформаторския блок в предишното Народно събрание Найден Зеленогорски. С него от ДБГ - формацията, която допреди 3 г. оглавяваше Меглена Кунева, а сега Димитър Делчев, напускат Виолета Донева - член на ИС на ДБГ, Пеню Пенев - член на НС на ДБГ, Филип Симеонов - кандидат за кмет на район “ Изгрев “ - София , също член на Националния съвет.", "date": "2019.09.12", "title": "Трус в ДБГ: Зеленогорски напусна партията заради подкрепата за Мая Манолова"}
{"url": "https://www.24chasa.bg/novini/article/7651629", "text": "„ТЕЦ „Брикел” ще закупим специална апаратура, която да измерва атмосферния въздух с цел всички да следят състоянието му. Станцията ще бъде монтирана в центъра на Община Гълъбово.” Това заяви директорът на ТЕЦ „Брикел” Янилин Павлов в официална позиция, разпратена до медиите.  Той посочи, че с разрешение на компетентните институции в периода между 28 юли и 21 август тази година ТЕЦ \"Брикел\" експериментално е изгорил 17 000 тона RDF (неопасни битови отпадъци) и почти двойно количество слама, примесени с въглища. “Експериментът в \"Брикел\" е извършен с цел търсене на алтернативно на въглищата гориво. На 21 август по наше желание и във връзка с високите температури, характерни за сезона, сме го преустановили, макар че сме имали разрешение за по-дълго време. За това наше решението също сме уведомили всички институции”, посочва Павлов. „До 25 септември ще изпълним всички предписания на РИОСВ Стара Загора, включително и ще премахнем от площадките си сламата и битовите отпадъци.”, подчерта директорът на ТЕЦ „Брикел” и допълва, че вече са започнали работа по указанията на РИОСВ Стара Загора, за да преключат в срок. „Нашето Дружество стриктно спазва изискванията на компетентните институции и за това и този път ще бъдем отговорни, но продължаваме да твърдим, че при всяко едно измерване до сега, не са констатирани превишения на допустимите стойности, включително и на последните две извършени през август месец.”, категоричен бе Павлов и отново напомни, че те са едно от най-проверяваните Предприятия и че са докладвали всяко едно тяхно действие на РИОСВ Стара Загора и на МОСВ. „Считаме, че сме намесени в престоящата кампания за местни избори и политичиеските партии си мерят на наш гръб силите. Наложена ни е най-крайната мярка наказание от РИОСВ Стара Загора, а за такъв тип нарушение, което те казва, че са установили, следва да бъдат предприети мерки от типа административна глоба и на дружеството да бъде направено предписание да се прекратят тези дейности.”, обясни Павлов. По думите му действията на институциите ще доведат до големи загуби за предприятието. „Решенията им ще лишат хората от възможността да използват жизнено важните за тях брикети за отопление. ТЕЦ „Брикел“ е заставена да спре своята дейност, което означава, че ще бъде спряно топлоподаването към абонатите на община Гълъбово”, заявява директорът на ТЕЦ „Брикел”.", "date": "2019.09.12", "title": "\"Брикел\" инсталира станция, която да замерва въздуха"}
{"url": "https://www.24chasa.bg/novini/article/7651634", "text": "Специализираната прокуратура и ГДБОП са заловили двама оргнизатори на канал за трафик на органи, потвърди източник на \"24 часа\" от държавното обвинение. На границата с Турция за задържани трафикантите и други двама души, които е трябвало да станат донори на бъбреци. Те са пътували към болница, където е трябвало да им направят операцията, а след това бъбреците да се трансплатнират на нуждаещите се. За това са били подготвени фалшиви документи за роднинска връзка между донора и този, на когото ще се трансплантират. По 60 хил. евро струвала услугата за един бъбрек на черно. ", "date": "2019.09.12", "title": "Разкриха схема за трансплантация на  бъбреци, организаторите и донорите заловени на път за Турция"}
{"url": "https://www.24chasa.bg/novini/article/7651633", "text": "„У нас туризмът може да се развива целогодишно, а не, както сега, е ситуиран ваканционно, в регионалния туризъм също има много резерви” - заяви в Добрич Веселин Банковски при представянето на проект за национален културно-туристически календар. „Той цели да „хване” две групи туристи у нас. Едната са неорганизираните, които са почти 2 млн. души на година, другата са корпоративните клиенти – за организирани на тиймбилдинги, обучения, семинари, конференции и др.” – добави специалистът. В проекта е заложено туристическият сезон да бъде откриван 45 дни преди астрономическото лято или зима и да бъде закриван 45 дни след края им. „Проектът предвижда още създаването на туристически столици в България - като кулинарни, етно, младежки, шопинг, спортни и др. Ще се организират турове, които ще включват всички столици от един вид” – обяви Банковски, който е председател на Националното сдружение на малкия и среден бизнес в туризма. В момента календарът е представен в 10 областни града. Идеята на комуникационната стратегия е след това по общини да се работи с консултативните съвети по туризъм. Той ще бъде активен през 2020 г. Проектът е подкрепян от министерствата на туризма, културата,младежта и спорта.", "date": "2019.09.12", "title": "Специалисти: В България туризъм може да се развива целогодишно"}
{"url": "https://www.24chasa.bg/novini/article/7651630", "text": "Турската централна банка понижи днес основния си лихвен процент с 3,25 процентни пункта - от 19,75 на 16,50 процента, предаде ДПА. Банката обяви първото си намаляване на лихвите от септември 2018 г. насам през юли, малко след като президентът Реджеп Тайип Ердоган уволни управителя на централната банка заради неизпъление на инструкциите му по отношение на лихвените проценти, припомня БТА. Сред мотивите за намаляването турската централна банка споменава \"умерено възстановяване на икономическата активност\" и \"тенденция към отслабване на инфлацията\". По данни на турската официална статистика инфлацията е спаднала от 16,65 процента през юли до 15,01 процента на годишна база през август. Централната банка очаква годишната инфлация през 2019 г. да достигне 13,9 процента. След намаляването на лихвения процент турската лира поскъпна с над един процент до 5,68 лири за долар. Турската икономика се е свила с 1,5 процента през второто тримесечие в сравнение със същия период миналата година, показват официалните данни. Икономиката навлезе в рецесия в края на миналата година след дипломатическа криза със САЩ. Турската лира изгуби над 30 процента от стойността си през 2018 г., но се възстанови частично тази година. Икономиката излезе от рецесията през първото тримесечие на 2019 г.", "date": "2019.09.12", "title": "Турската централна банка понижи основния си лихвен процент"}
{"url": "https://www.24chasa.bg/novini/article/7651658", "text": "Партньорството ни с Узбекистан е на добро равнище, но трябва да се динамизира, разшири и задълбочи по всички направления. Това е казала министърът на регионалното развитие и благоустройството Петя Аврамова по време на петата сесия на българо-узбекската Междуправителствена комисия за икономическо и научно-техническо сътрудничество, цитирана от пресцентъра на МРРБ. Министър Аврамова е отчела, че стокообменът между България и Узбекистан през последните години се увеличава, като през 2018 г. е нараснал с 1,3 процента спрямо 2017 г. и е достигнал близо 20 млн. щат. долара. За първите пет месеца на 2019 г. търговия между двете страни се е увеличила със 7,3 процента спрямо същия период на 2018 г. и достига 8,4 млн. щ. д. Съществуват реални предпоставки за добро сътрудничество в машиностроенето и химическата индустрия, енергетиката, земеделието, хранително-вкусовата промишленост, текстилното производство, строителството, транспорта и информационните технологии, туризма. Очаква се и ръст в търговията с фармацевтични продукти, селскостопански машини и оборудване, машини и технологии за хранително-вкусовата промишленост, IT-техника и софтуер. Узбекистан винаги е разглеждал България като перспективен партньор. Това е заявил заместник министър-председателят по въпросите на инвестициите и външно-икономическите отношения на Узбекистан Ельор Ганиев. Той е потвърдил, че има възможност за разширяване на сътрудничеството и е обърнал внимание на нереализирания потенциал в търговията. Ганиев е добави, че страната му има интерес за внос на висококачествена продукция от България в областта на фармацевтиката, химическата промишленост, технологии, селското стопанство и други, допълниха от МРРБ. Министър Аврамова и заместник министър-председателят Ганиев са уверени, че заседанието на Междуправителствената комисия ще бъде допринесе за сближаването на двустранните отношения и насърчаване на развитието в съответствие с икономическия потенциал. Вицепремиерът поканил българската страна следващата сесия да се проведе в Ташкент през 2020 г. Министър Петя Аврамова и вицепремиерът Ельор Ганиев, като съпредседатели, подписаха Протокол от Петата Междуправителствена българо-узбекска комисия за икономическо и научно-техническо сътрудничество. Паралелно с работата на комисията се е състоял и българо-узбекски бизнес форум, който е бил открит от министър Аврамова и заместник министър-председателят Ганиев, пише още в съобщението.", "date": "2019.09.12", "title": "Петя Аврамова: Партньорството с Узбекистан е на добро равнище, но трябва да се разшири"}
{"url": "https://www.24chasa.bg/novini/article/7651614", "text": "Часове, след като бе публикувана , той вече е установен, съобщиха от полицията. Мъжът е на 41 години от Велико Търново. Днес около обяд той се е явил в местното полицейско управление и след като е изяснено със сигурност, че загубените пари са негови, той си ги е получил обратно. ОДМВР – Велико Търново изказва благодарност на гражданина, намерил парите и без да се двоуми ги е предал в полицията. От полицията не съобщават за колко точно пари става дума, нито повече подробности за доблестния гражданин, който ги е предал. И двамата търновци са пожелали анонимност.", "date": "2019.09.12", "title": "Яви се собственикът на намерената \nкрупна сума пари във Велико Търново"}
{"url": "https://www.24chasa.bg/novini/article/7651494", "text": "Получих хранително отравяне. Това е причината да не мога да бъда на пресконференцията на екипа ми тази сутрин. Това каза пред  кандидатът за кмет на София Десислава Иванчева. „Вече съм по-добре. Домът ми е отворен за всеки. Продължавам кампанията и довечера по план ще бъда на протест“, допълни тя. Така тя опроверга пиара си Петър Кържилов, който малко по-рано написа във фейсбук: \"Кандидатът за кмет на София. Десислава Иванчева е неоткриваема днес. Не е отишла на пресконференция, не отговаря на обаждания и съобщения. Никой нищо не знае за нея. Понеже медиите ме питат, а аз не съм в София, имам две версии за изчезването и - или преживява силна нервна криза заради опитиите на мафията-държава да я сготват отново и да я върнат в ареста, или е била арестувана и отведена от полицията. Кавото и да е, помолете се за нея Господ да я пази и закриля!\"", "date": "2019.09.12", "title": "Десислава Иванчева: Получих хранително отравяне. Пиарът й: Нерви от мафията"}
{"url": "https://www.24chasa.bg/novini/article/7651656", "text": "Куче порода ротвайлер е убило бебе тази сутрин в атинското предградие Глика Нера, съобщи телевизия Скай. Кучето, собственост на семейството, е нападнало при неизяснени още обстоятелства малкото момиченце, което според показанията на майката се е намирало в люлката си. Детето е откарано незабавно в болница, където е установена смъртта му, предаде БТА. Семейството има още три деца. Според показанията на съседи кучето обикновено се е намирало на балкона на жилището.", "date": "2019.09.12", "title": "Ротвайлер уби бебе в предградие на Атина"}
{"url": "https://www.24chasa.bg/novini/article/7651795", "text": "Окръжният съд в Благоевград остави за постоянно в ареста Ристе Хр. от Скопие за сканиране на банкови карти. Мярката за неотклонение беше гледана този следобед от съдия Петър Пандев. Той уважи искането на Окръжна прокуратура -Благоевград за вземане на най-тежката мярка за неотклонение \"задържане под стража\" за обвиняемия, който се укрива от 2014 г. Тогава Ристе Хр. е монтирал техническо средство за придобиване на информация за съдържанието на платежни инструменти в град Хаджидимово, на банкомат на входа на банка, а веднага след престъплението е избягал. Обявеният за международно издирване македонски граждани е задържан на 25 май 2019 г. в Албания при проверка на ГКПП \"Qafe Thane\" и екстрадиран у нас.", "date": "2019.09.12", "title": "Обявен за издирване македонец, остава в ареста"}
{"url": "https://www.24chasa.bg/novini/article/7651826", "text": "Френски съд призна днес за виновна дъщерята на саудитския крал Салман в съучастие в насилие със заплаха с огнестрелно оръжия и в отвличане и я осъди на 10 месеца затвор условно, предаде Ройтерс. На принцесата е наложена също така и глоба от 10 000 евро, допълва Франс прес. Принцеса Хаса бинт Салман беше обвинена от прокуратурата, че е наредила на телохранител да набие работник в нейния луксозен апартамент в Париж, предаде БТА. Работникът Ашраф Еид казал на полицията, че телохранителят завързал ръцете му, ударил го с юмрук, ритнал го и го накарал да целуне краката на принцесата, след като тя го обвинила, че я снимал с телефона си.", "date": "2019.09.12", "title": "Осъдиха дъщерята на саудитския крал за съучастие в побой"}
{"url": "https://www.24chasa.bg/novini/article/7651853", "text": "Мъж с двойно - сръбско и турско гражданство, бе осъден на 6 години и 10 месеца затвор и глоба от 100 000 лева от състав на Хасковския окръжен съд по обвинение в контрабанда на 9,96 кг. хероин от Турция през ГКПП Капитан Андреево, съобщиха от съда. Присъдата за трафика на дрогата на стойност 896 517 лева е била постигната след споразумение с прокуратурата. Случаят с 45-годишния С.Б. е от 17 декември миналата година. Тогава лекият автомобил на подсъдимия бил отклонен за проверка на граничния ни пункт след влизане от Турция у нас. Служителите на митницата откриват високорисковото наркотично вещество укрито в резервната гума на автомобила. След като се е признал за виновен, трафикантът се е съгласил делото да не се гледа по общия ред и да приме споразумието, което има последици на влязла в сила присъда, пише в съдебното решение.", "date": "2019.09.12", "title": "Осъдиха мъж с двойно гражданство на затвор за контрабанда на 10 кг. хероин"}
{"url": "https://www.24chasa.bg/novini/article/7651851", "text": "Новата 2019/2020 учебна година ще започне нормално в над 2400 училища в страната - държавни, общински и частни, с над 700 000 ученици и с близо 60 000 първокласници. Това съобщи министърът на образованието и науката Красимир Вълчев на семинар за новата учебна година, цитиран от БТА. В между 50 и 60 училища в страната ремонтните дейности ще продължат и след началото на учебната година, каза министър Вълчев. Той добави, че седем училища ще започнат учебната година в други сгради заради продължаващи ремонти. През тази година в над 1000 училища в страната се извършват основни или текущи ремонти със средства от оперативните програми, от държавния, общинските или от училищните бюджети, информира министърът. Той съобщи, че всички безплатни учебници /от първи до седми клас/ за учениците са доставени в училищата. Министър Вълчев отново заяви, че през тази година между 4000 и 4500 учители /от общо 90 000 учители в страната/ навлизат в пенсионна възраст, но увери, че няма да има криза за учители. Традиционно има недостиг на учители по информационни технологии и по английски език, но най-много места има за начални учители и за възпитатели. Най-трудно се попълват работните места на учителите по математика, физика и химия, има недостиг и на учители по професионална подготовка и на ресурсни учители, информира образователният министър. Той отбеляза, че в университетите малко студенти се обучават за учители по математика и физика. Утре ще бъде открито ново училище в град Русе, област Бяла, на откриването на което се очаква да присъства министър-председателят Бойко Борисов, съобщи министър Вълчев. Той коментира, че нашата система на образование се справя относително добре с базовата грамотност на учениците, но трябва да се подобрят резултатите им по функционалната грамотност. Затова двете основни предизвикателства пред образованието ни са свързани с функционалната грамотност на учениците и с мотивирането им да посещават редовно училище, обясни министър Вълчев. Той изведе като приоритет на МОН и подобряването на възпитателната работа, на дисциплината и на реда в училищата. Заедно със социалните партньори ще предложим да има споразумение с родителите за правилата и реда в училище, каза министърът.", "date": "2019.09.12", "title": "Вълчев: Новата учебна година започва с над 700 000 ученици в над 2400 училища и с близо 60 000 първокласници"}
{"url": "https://www.24chasa.bg/novini/article/7651689", "text": "С цел създаване на адекватна икономическа основа на нашата дейност ние предприехме действия по безвъзмездно предаване на активи за повече от милиард и половина евро от страна на банкера Цветан Василев на руския бизнесмен Константин Малофеев. Тези активи не трябва да попадат в български ръце, защото българската държава с нейната сила ще пречи на владеенето им и ползването им. Връзката с Константин Малофеев бе осъществена по препоръка на Игор Шогалев и генерал Леонид Решетников В периода от януари до март 2015 година бе постиганата договореност за предаването на следните активи в долу указаните икономически отрасли: 1. Телекомуникационен сектор: компанията \"Виваком\" - най-добре развитото телекомуникационно дружество в България. Към настоящия момент в предприятието са заети повече от 5500 служители, обемът на продажбите надхвърля сумата от 450 млн. евро, а оперативната печалба за предходната година надхвърля 170 млн. евро. 2. Военно-промишлен сектор: предприятията \"Дунарит\" и \"Авионамс\". \"Дунарит\" е вторият по големина производител на боеприпаси в страната, а \"Авионамс\" е предприятие с авторитет в ремонта на хеликоптери и самолети не само в България, но и изобщо в страните бивши членове на Организацията на Варшавския договор. 3. Медиа-сектор: Телевизионните компании \"ТВ Седем\" ЕАД и \"ББТ\" ЕАД, които излъчват програмите TV7,NEWS7, SUPER7. Телевизионната група бе на 4-о място в България по пазарен дял. През март на миналата година получихме собствеността на телевизионния канал, но след сделката съдебен изпълнител, с повече от 100 полицаи нахлу в сградата. Появи се лично и министъра на вътрешните работи. Целта им бе да се прекрати излъчването на канала. Държавата направи всичко възможно да не допусне регистрацията на новия собственик с проруски профил. В същото време регулаторът СЕМ отказа получаването на нов лиценз на канала - в разрез с българското и европейското право. Най-голям потенциал има за овладяването на \"Виваком\" със съдействието на ВТБ, с което е свързана и нашата молба, за да може да имаме възможност да оказваме влияние на един от съществените и структуроопределящи отрасли от икономиката на страната. В настоящия момент \"ВТБ\" проведе търгове за продажба на  дебиторските задължения на длъжника компанията-\"майка\" на \"Виваком\", които бяха спечелени от компания, която се явява определено враждебна на интересите на Русия (при нужда мога да дам изчерпателна информация). В същото време абсолютно бяха игнорирани реалните интереси на реалните собственици на Виваком - групата на Константин Малофеев. Смятаме, че при отчитане на реалните нива на цените \"Виваком\" може да остане под контрола на руски стратегически инвеститор на цена от 800-850 млн. евро, което е по-евтино от 200 до 400 млн. евро от нейната пазарна стойност. Не бива да се пренебрегва и това, че в активите на Виваком влиза и най-голямата в България спътниковата станция \"Плана\", която покрива сектор от западните брегове на Африка до Далечния изток, както и телекомуникационна инфраструктура в България, в която има и 850 телевизионни кули. Инвестицията в компанията, с оглед на нейната печалба, е икономически ефективна. Нашият български РУСОФИЛСКИ интерес е, че чрез придобиването компанията може да бъде надеждна основа за финансиране на политически проект, чиято цел да бъде геополитическата преориентация на България към Русия. Освен това съществуват неразработени възможности за сътрудничество на България и Русия. Икономическото и съответно политическото влияние на Русия може да бъде разширено чрез инвестиции в селско стопанство и преработваща промишленост, която в момента е в сериозна криза заради регулациите на ЕС и липсата на пазари за реализация на крайния продукт. Съществува възможност и за сътрудничество в пазара на труда - да се създаде предпоставка за привличане на хиляди български работници в строителството, битовите услуги, транспорта и др. За нас е изключително важно да се създаде икономическа база, като се използват съществуващите пазарни възможности, защото без нея е невъзможно да се развие политически проект, който може да измени ориентацията на България.", "date": "2019.09.12", "title": "Цветан Василев щял да даде безвъзмездно на Малофеев активи за 1,5 млрд. евро, пише Малинов"}
{"url": "https://www.24chasa.bg/novini/article/7651866", "text": "Състав на Софийския апелативен съд е потвърдил мярката за неотклонение „Задържане под стража“ спрямо И.Н. (на 45 години) и И.Г. (на 46 години), обвинени за убийство, извършено от тях с особена жестокост - престъпление по чл. 116, ал. 1, т. 6 от НК. Това съобщиха от Апелативна прокуратура - София. Сутринта на 01.09.2019 г., в парк в кв. „Изток в гр. София, бил открит труп на мъж. В хода на разследването е било установено, че пострадалият е Д.И. (на 43 години). Причината за смъртта му е тежка открита черепно мозъчна травма, в резултат от действието на твърди тъпи предмети. Били му нанесени множество удари предимно в областта на главата, със значителен интензитет, средства и сила. Към настоящия момент на разследването са събрани множество доказателства – следи от извършителите на тежкото престъпление, в това число дактилоскопни и ДНК на И.Г., средствата, с които бил умъртвен Д.И., показанията на свидетели. Привлечените в качеството на обвиняеми Н. и Г. били заедно с пострадалия И. непосредствено преди деянието, в района на престъплението. Тримата се познавали, били в приятелски отношения. За обвиняемите е известно, че злоупотребявали с алкохол, под въздействието на който ставали изключително агресивни. Съдът е приел доводите на прокурора от Апелативна прокуратура – София, че двамата обвиняеми са автори на инкриминираното деяние. За този вид престъпление законът предвижда наказание „лишаване от свобода“ от 15 до 20 години, доживотен затвор или доживотен затвор без замяна. Налице е реална опасност от укриването на двамата извършители на жестокото убийство, предвид техните опити непосредствено след деянието да се укрият и обстоятелството, че се е наложило да бъдат обявени за издирване от органите на полицията. Разследването на убийството продължава.", "date": "2019.09.12", "title": "Оставиха в ареста двамата, обвинени за убийството в столичния квартал \"Изток\""}
{"url": "https://www.24chasa.bg/novini/article/7651887", "text": "Министър-председателят на Великобритания Борис Джонсън отрече обвиненията, че е излъгал кралица Елизабет II във връзка с прекратяването на заседанията на парламента, като ги нарече „абсолютно неверни“, пише вестник The Independent. Премиерът се намира под огромен натиск да поднови заседанията в камарата, след като разсекретените документи, показващи възможните сценарии за страната при осъществяването на Брекзит без сделка разкриха „безпрецедентни“ проблеми, с които Великобритания може да се сблъска ако това се случи, предаде  . Лейбъристката партия заяви, че документите разкриват наближаваща „катастрофа“. Попитан дали е излъгал Кралицата на Великобритания, за да получи разрешение за преустановяването на дейността на парламента за пет седмици, Джонсън отговори категорично, че не е лъгал. „Абсолютно не. Висшият съд на Англия е съгласен с нас, но Върховният съд ще трябва да реши.“, заяви той. „Парламентът ще има време преди и след срещите от високо равнище на 17 и 18 октомври, за да дебатира сделката за Брекзит“, добави още премиерът. „Много се надявам, че ще постигнем сделка, както казах, на тази важна среща. Работи много здраво, обиколих европейските столици за да разговарям с нашите приятели“, каза още Джонсън. Представителят на Лейбъристката партия в Камарата на общините Джон Макдонъл призова отново за подновяване на парламентарните заседания, като добави, че сега това е дори по-важно с оглед на разкритията на документите за последствията от Брекзит. „Попитахме за връщането на парламентарните заседания. Правителството вече загуби едно съдебно дело тази седмица, а Върховният съд може да вземе това предвид в делото следващата седмица“, заяви той. „Сериозните последици от Брекзит без сделка бяха разкрити от документитие. Парламентът трябва да заседава сега“, заяви още Макдонъл. Бившият член на Консервативната партия Доминик Грийв обвини правителството в противоконституционни действия и нарече нивото на щети върху Великобритания, цитирано от документите за последствията от Брекзит „безпрецедентно“. „Това е правителство, което в мирно време е съгласно да причини щети на британците, както е написано в документите“, заяви Грийв. „(Нивото на щети) е безпрецедентно. Не мога да си спомня за случай, в който съм виждал нещо подобно преди. Дори и ако сме готови за Брекзит без сделка, той ще бъде вреден и скъп“, добави още той.", "date": "2019.09.12", "title": "Джонсън: Не съм излъгал кралицата, за да разреши да спра заседанията на парламента"}
{"url": "https://www.24chasa.bg/novini/article/7651903", "text": "Научно-производственото обединение \"Андроидна техника\" разработва робота Изпитател, който ще стане първият пилот на руския космически кораб \"Орел\", известен по-рано с названието \"Федерация\", предаде ТАСС. Това заяви изпълнителният директор на \"Андроидна техника\" Евгений Дудоров. Планирано е роботът да бъде създаден към 2022 г. \"Ако не възникнат никакви проблеми, Изпитател ще е готов през 2022 г. - каза той. - Роботът ще бъде на борда на \"Орел\" в първия и втория му изпитателен полет.\" Дудоров отбеляза, че се разглежда възможността роботът да участва в мисии до Луната и Марс, предаде БТА. Първото изстрелване на \"Орел\" без космонавти на борда е планирано за 2023 г. от космодрума Восточний, но скачване на кораба с Международната космическа станция (МКС) не се предвижда. През 2024 г. \"Орел\", отново без космонавти на борда, ще извърши втори полет с последващо скачване с МКС. Пилотираните полети на \"Орел\" ще започнат през 2025 г.", "date": "2019.09.12", "title": "Роботът Изпитател ще е първият пилот на космическия кораб \"Орел\""}
{"url": "https://www.24chasa.bg/novini/article/7651910", "text": "Премиерите на страните от Вишеградската група приеха днес декларация, в която призоваха Европейския съюз да започне преговори за членство на Северна Македония и Албания, предаде агенция МИА, цитирана от БТА. В декларацията, приета след среща с премиерите на страните от Западните Балкани в Прага, Вишеградската група /Чехия, Словакия, Полша и Унгария/ потвърди недвусмислената си подкрепа за разширяването на ЕС към Западните Балкани и увереността, че обединяването на Европа няма да бъде пълно без включването на този регион. Премиерите от Вишеградската група оцениха, че започването на преговори за членство на Северна Македония и Албания в ЕС през октомври тази година не само ще насърчи двете държави да продължат реформите, а ще послужи като подтик за целия регион и гаранция, че ЕС ще продължи да играе водеща роля в позитивната трансформация на региона. В декларацията се изразява очакване, че преговорите за членство на Сърбия и Черна гора ще се ускорят в мандата на новата Европейска комисия, а процесът на реформи в Босна и Херцеговина и Косово ще засили шансовете им за членство в съюза. Вишеградската група подчерта готовността си да продължи да подкрепя регионалното сътрудничество, добросъседските отношения и помирението в Западните Балкани, включително и чрез Международния вишеградски фонд и програми за стипендии. Чешкият премиер Андрей Бабиш, чиято страна бе домакин на срещата, оцени, че най-добри шансове за приемане в ЕС имат Сърбия и Черна гора, които може да влязат в съюза до 2027 г., а Босна и Херцеговина реализира реформи, които й откриват перспективи за членство в близките 10 години, предаде ТАСС. Участниците в срещата обсъдиха планове за активизиране на икономическото сътрудничество между техните страни. Бабиш съобщи, че премиерите от Вишеградската група са се изказали за по-скорошно приемане на България, Румъния и Хърватия в Шенгенското пространство. На срещата в Прага освен премиерите от Вишеградската група присъстваха и премиерите на Северна Македония, Черна гора, Албания, Босна и Херцеговина и Сърбия.", "date": "2019.09.12", "title": "Чехия, Словакия, Полша и Унгария: ЕС трябва да преговаря със Северна Македония и Албания"}
{"url": "https://www.24chasa.bg/novini/article/7651913", "text": "Инвестициите, сътрудничеството в областта на дигиталната свързаност и високите технологии са били сред темите на срещата на вицепремиера и министър на външните работи Екатерина Захариева и министър-председателя на провинция Долна Австрия Йохана Микл-Лайтнер, съобщи БТА. Долна Австрия е един от важните търговски партньори за България, заяви пред журналисти след срещата Екатерина Захариева. Искаме да задълбочим нашето сътрудничество и да работим заедно в изграждането на дигиталната свързаност и високи технологии, за повече сближаване между нашите общини, посочи Захариева, като припомни, че кметовете на Бургас, Велико Търново и Враца са посетили Долна Австрия и са имали възможност да представят възможностите за инвестиции в техните общини. Йохана Микл-Лайтнер подчерта тясното сътрудничество с България. Тя коментира, че регионите могат да се развиват, когато има модерна инфраструктура и допълни, че става дума не само за пътища, но и за оптичен интернет, за преработка на отпадъци, за добро качество на питейната вода. Министър-председателят на Долна Австрия акцентира и върху климата и опазването на околната среда. Имаме и предстоящи инвестиции за 100 милиона евро в България в чисти енергии, информира тя. Йохана Микл-Лайтнер отбеляза още, че по-силната кохезионна политика означава и силна регионална политика, като посочи, че чрез регионалните проекти ЕС може да бъде усетен от хората в отделните региони. Тя благодари за интензивната обмяна на опит за европейска столица на културата, като посочи, че Пловдив е пример и за тяхната кандидатура през 2024 г.", "date": "2019.09.12", "title": "Захариева и премиерът на Долна Австрия обсъждат инвестициите и дигиталната свързаност"}
{"url": "https://www.24chasa.bg/novini/article/7651923", "text": "Временно е ограничено движението по път I-5 Хасково - Кърджали в участъка Черноочене - Кърджали при км 328 поради ПТП, съобщават от пресцентъра на АПИ. Три автомобила са се сблъскали на разклона за село Драганово. Катастрофата е станала около 15.30 часа. По първоначални данни е пострадала жена, която е транспортирана за оказване на медицинска помощ, предаде  Обходният маршрут е през с. Черноочене. Шофьорите да се движат с повишено внимание и съобразена скорост.                                                                                                                                                                                                                                                                                                                                ", "date": "2019.09.12", "title": "Катастрофа с три коли затвори пътя Хасково - Кърджали, пострадала е жена"}
{"url": "https://www.24chasa.bg/novini/article/7651928", "text": "Английски пастор е задържан след сигнали за блудствени действия с малолетни в ромския квартал \"Надежда\" в Сливен, потвърдиха за   от прокуратурата. Мъжът е задържан тази сутрин, срещу него е образувано досъдебно производство под надзора на Окръжна прокуратура. Прокуратурата ще иска и задържането му под стража за 72 часа.", "date": "2019.09.12", "title": "Задържаха английския пастор, блудствал с малолетни в Сливен"}
{"url": "https://www.24chasa.bg/novini/article/7652051", "text": "Сглобяването на опитни образци на новия руски робот Теледроид, който ще работи извън борда на Международната космическа станция (МКС), ще започне през 2020 г., предаде ТАСС. Това заяви изпълнителният директор на научно-производственото обединение \"Андроидна техника\" Евгений Дудоров. \"Към края на годината ще е готова конструкторската документация и от следващата година ще създаваме и сглобяваме първите образци на тези роботи\", каза той. Финалният образец на робота е планирано да бъде създаден към 2022 г. \"Предварителният облик на Теледроид вече е определен, а окончателният ще е готов към декември\", допълни Дудоров. От \"Андроидна техника\" поясниха, че за изпълнението на мисията на Теледроид научно-енергиен модул и универсален възлов модул ще бъдат изведени в орбита и скачени с МКС, предава БТА. Междувременно стана ясно, че роботът Фьодор повече няма да лети в космоса, съобщи РИА \"Новости\" като цитира Дудоров. \"Фьодор няма какво повече да прави в космоса - каза той. - Роботът изпълни мисията си.\" По думите му, тъй като Фьодор има крака, не е подходящ за работа в открития космос. Днес е планирано да започнат наземни изпитания на Фьодор, въз основа на които ще се изясни бъдещето му.", "date": "2019.09.12", "title": "Сглобяването на руски робот за работа в открития космос ще започне през 2020 г."}
{"url": "https://www.24chasa.bg/novini/article/7652053", "text": "Полицаи от районното управление в Троян са издирили 79-годишна жена, прекарала повече от две денонощия в гора. Жената е настанена в болница, с опасност за живота, съобщават от областната дирекция на МВР в Ловеч. Оттам уточняват, че на 11 септември около 19.00 часа в районното управление в Троян е бил получен сигнал от кмета на село Шипково, че от 9 септември самотно живеещата жена от селото е напуснала дома си и оттогава е в неизвестност. Жената е била обявена за местно издирване и незабавно са били сформирани екипи от служители на РУ Троян, които са започнали търсенето й. След щателното претърсване на гориста местност край село Шипково, на 12 септември по обяд жената е открита жива и поради здравословни проблеми в безпомощно състояние. Потърпевшата е откарана незабавно за лечение в болница.", "date": "2019.09.12", "title": "Откриха възрастна жена, прекарала над две денонощия в гора, с опасност за живота е"}
{"url": "https://www.24chasa.bg/novini/article/7652063", "text": "„Впечатлен съм от добрата подготовка на военнослужещите и от организацията на учение „Родопи – 2019 г.“ Това е първото учение на 101-ви алпийски полк от състава на Сухопътните войски с толкова сериозно международно участие“. Това каза директорът на Щаба на отбраната генерал-майор Красимир Кънев днес на медийния ден на тактическото учение на Сухопътните войски „Родопи - 2019 г.“, цитиран от пресцентъра на военното министерство. Днес многонационалните роти под ръководството на капитаните Златко Белев и Радван Сираков показаха отлични способности по огнева и специализирана алпийска подготовка. Участниците в „Родопи - 2019 г.“ получиха висока оценка за изпълнението на задачите и от началника на Щаба на Сухопътните войски бригаден генерал Николай Караиванов, който посочи, че такъв тип учения са много добра възможност за постигане на синхрон в подготовката и отработването на поставените задачи. Действията на военнослужещите в деня за медии наблюдаваха също командирът на 6-а планинска пехотна бригада на Австрийската армия бригаден генерал Йохан Гайсвинклер, командирът на 2-ра планинска бригада на Сухопътните войски на Румъния бригаден генерал Кристиан Теглас, заместник-командирът на стрелкова бригада от Въоръжените сили на Република Полша полковник Рафал Ковалик и изпълняващият длъжността председател на Европейската инициатива за обединяване и споделяне в областта на военно-планинската подготовка полковник Матиас Ритц. „Моите алпийци вложиха наистина много усилия, за да реализират организацията на учението и аз съм благодарен на целия личен състав. Участниците от всички нации успяха успешно и бързо да се сработят заедно“, отбеляза командирът на 101-ви алпийски полк полковник Димитър Кацаров. В тактическото учение „Родопи – 2019 г.“ участват близо 600 военнослужещи от България, Румъния, Полша, Чехия, Австрия и Центъра за изследване, изграждане и усъвършенстване на способности на НАТО за водене на „планинска война” в град Полче, Словения. Основната цел е повишаване на взаимодействието между формированията и на оперативните способности при провеждане на съвместни действия в планинско-гориста местност. Учението се провежда на два етапа: модулно обучение от 9 до 16 септември и тактическо учение от 17 до 20 септември 2019 г. По време на модулната подготовка се отработват задачи по придвижване и оцеляване в планински условия, разузнаване, тактически действия при патрулиране, скално катерене и различни алпийски техники, стрелба и целеуказване, устройване на наблюдателни постове, извършване на маньовър с формированията, предислоциране на сили с въздушен транспорт (ветолети) и оказване на медицинска помощ на пострадал. В рамките на полковото тактическо учение военнослужещите от сформирания Сухопътен компонент ще отработват задачи по заемане на отбрана и водене на отбранителни бойни действия в планинско-гориста местност с акцент отбрана на планински проходи и действия при десантиране. Офицер, планиращ учението, е командирът на Сухопътните войски генерал-майор Михаил Попов. Провеждащ учението е заместник-командирът на Сухопътните войски бригаден генерал Валери Цолов. Директор на учението е полковник Мирослав Костадинов от отдел „Операции” в командването на Сухопътните войски.", "date": "2019.09.12", "title": "Виж как военни алпийци катерят по време на учение родопските скали"}
{"url": "https://www.24chasa.bg/novini/article/7652075", "text": "Протестиращ срещу климатичните промени бе отведен от охраната на Ангела Меркел, след като се опита да стигне до германската канцлерка на автоизложение във Франкфурт, предаде Ройтерс. Мъж, който носеше тениска с логото на \"Грийнпийс\" и надпис \"Убиец на климата\", бе проснат на земята от охранители при опит да прекоси сцена, на която стоеше Меркел. На автомобилното изложение имаше и други подобни протести - екоактивисти стояха върху паркирани коли, носейки плакати с надпис \"Убиец на климата\", които бяха видени от Меркел и шефове на автомобилни компании. \"Тя трябва ясно да заяви на автошефовете, че с бензина и дизела е свършено\", каза активистът Гералд Нойбауер.", "date": "2019.09.12", "title": "Протестиращ срещу климатичните промени опита да стигне до Меркел на автоизложение (Видео)"}
{"url": "https://www.24chasa.bg/novini/article/7652095", "text": "Намерението на Турция да отвори окупирания кипърски град Фамагуста потвърди турският външен министър Мевлют Чавушоглу в интервю за СиЕнЕн-Тюрк, цитирано от гръцката телевизия Скай, предаде БТА. В интервюто Чавушоглу заявява: \"Извършваме подготовка. Да, ще отворим Фамагуста. В Източното Средиземноморие никой не може да ни нарежда, нито може да ни попречи. Ние ще защитим правата си, както и (правата) на кипърските турци\". През юни външният министър на признатата само от Анкара Севернокипърска турска република Кудрет Йозерсай обяви решение на правителството на кипърските турци за съставянето на експертна група, която да влезе в затворената след окупацията през 1974 г. част на Фамагуста и да направи опис на намиращото се там недвижимо и движимо имущество. Телевизия Скай припомня, че според резолюциите на Съвета за сигурност на ООН и договореностите между кипърските гърци и турци след 1974 г. Фамагуста е \"град за връщане\", т.е. трябва да бъде върнат на жителите си и да бъдат възстановени имуществените им права. Наскоро кипърски медии съобщиха, че бизнесмен от Северен Кипър е влязъл в контакт със собственици на имоти във Вароша, затворената курортна част на Фамагуста, с оферта да ги изкупи. За разлика от останалата част на Северен Кипър, след изселването на кипърските гърци през 1974 г. във Вароша не са настанени кипърски турци или заселници от Турция, а районът остава под контрола на турската армия във вида, в който е бил в деня на турската окупация.", "date": "2019.09.12", "title": "Чавушоглу потвърди: Отваряме Фамагуста"}
{"url": "https://www.24chasa.bg/novini/article/7652098", "text": "Голям пожар гори над град Котел, съобщи  . Огънят е далече от къщите, но заради вятъра бързо напредва. На терен са 150 доброволци и горски, каза кметът на града Коста Каранашев. Според него причината е голямата суша.                                                                                                                                                                                                                                                                                                                                                                                                                                                                                                                                                                                                                                                                ", "date": "2019.09.12", "title": "Голям пожар над Котел"}
{"url": "https://www.24chasa.bg/novini/article/7652038", "text": "Ръководители на близо 40 дипломатически мисии и представителства на международни организации, акредитирани в Република България, посетиха днес Благоевградска област. По-рано през деня те разгледаха Роженския манастир и Мелник. В късния следобед бяха посрещнати от кмета на община Благоевград д-р Атанас Камбитов и от областния управител Бисер Михайлов на площад \"Георги Измирлиев\". \"Вашето посещение е свързано с много приятни емоции и хубави спомени. Преди 32 г. Благоевград бе основно променен, изграден бе новият му облик, а причината бе посещението на Дипломатическия корпус. Тогава бе изграден площадът и околното пространство. Преди 1 г. го реновирахме изцяло като запазихме визията. Надявам се след разходката из града да усетите младежкия дух и да почувствате богатството на култура и традиции\", каза в приветствието си кметът д-р Камбитов.  Емблемата на Благоевград Ансамбъл \"Пирин\" посрещна гостите с концерт на площада. Посещението на Дипломатическия корпус е организирано със съдействието на Министерството на външните работи. То е с опознавателна цел, в основата на която е представяне на външнополитическите приоритети и запознаване с туризма, икономиката, образованието, културата и местното самоуправление. Гостите разгледаха центъра на Благоевград, възрожденския квартал \"Вароша\", храма \"Въведение Богородично\".", "date": "2019.09.12", "title": "Ето как Благоевград посрещна с хора дипломатическия корпус (Снимки)"}
{"url": "https://www.24chasa.bg/novini/article/7652106", "text": "Властите в Северна Македония заявиха, че двама афганистански мигранти са били тежко ранени, когато полицейска кола блъснала автомобила, в който се намирали те, предаде Асошиейтед прес. Полицията заяви, че полицейските служители са се опитали да спрат автомобила в близост до границата със Сърбия вчера. Шофьорът избягал, а двамата ранени мъже били открити в пострадалата кола, предаде БТА. Също вчера полицията спряла микробус близо до сръбската граница, в който се намирали 15 граждани на Бангладеш. Предполага се, че пътниците са влезли в Северна Македония от Гърция. Шофьорът е арестуван. Броят на мигрантите, заловени при нелегално влизане в Северна Македония, се е увеличил с 20 процента от началото на годината. Въпреки затварянето на границите на Балканите някои мигранти се надяват да успеят да преминат през Сърбия към по-богатите страни във вътрешността на Европа.", "date": "2019.09.12", "title": "Полицейска кола блъсна и рани двама мигранти в Северна Македония"}
{"url": "https://www.24chasa.bg/novini/article/7652114", "text": "Събеседването на Кристалина Георгиева с Изпълнителния съвет на Международния валутен фонд ще се проведе следващата седмица, съобщи говорителят на фонда Джери Райс. Индивидуалното интервю е следващата стъпка, която единственият кандидат за поста управляващ директор трябва да премине, за да влезе в кабинета на Кристин Лагард. След събеседването ще бъде направен окончателен избор. Това трябва да стане до 4 октомври, предаде  . Фондът предпочита консенсусния метод и при избиране на висше ръководство му придава особено значение, но ако се наложи, може да се стигне до гласуване. До издигането на Георгиева като европейски кандидат се стигна след поредица от гласувания, като тя спечели надпреварата срещу холандеца Йерун Дейселблум. Георгиева, която в момента е главен изпълнителен директор на Световната банка, се счита за компромисна фигура, която ще получи подкрепата на Съединените щати.", "date": "2019.09.12", "title": "Събеседването на Кристалина Георгиева в МВФ ще бъде следващата седмица"}
{"url": "https://www.24chasa.bg/novini/article/7652132", "text": "Сръбският министър на строителството, транспорта и инфраструктурата Зорана Михайлович подписа днес с Европейската инвестиционна банка (ЕИБ) договор за кредит от 100 милиона евро и договор за помощ от 40,6 милиона евро за строителство на автомагистрала Ниш-Прищина, предаде агенция Бета, цитирана от БТА. Михайлович съобщи, че по този проект, който е част от така наречената \"автомагистрала на мира\", която ще свързва Ниш с косовската столица Прищина и оттам - с албанското пристанище Дуръс, се работи от 3 години. \"Този проект е важен не само за икономическото развитие на Сърбия, но има и политическо значение за стабилността в региона. Стратегически, тази автомагистрала ще ни осигури излаз на море\", каза Михайлович. Трасето на автомагистралата от Ниш до ГКПП Мердаре на границата с Косово е дълго 77 километра. Очаква се работите на първия участък от Ниш до Плочник да започнат през последното тримесечие на следващата година.", "date": "2019.09.12", "title": "Сърбия взема кредит от 100 млн. евро за строеж на автомагистрала Ниш-Прищина"}
{"url": "https://www.24chasa.bg/novini/article/7652008", "text": "Близо 30 млн. лв. се отпускат в рамките на процедура \"Развитие на иновационни клъстери\" по Оперативна програма \"Иновации и конкурентоспособност\" 2014-2020. Крайният срок за кандидатстване по нея е 16 ч на 26 октомври 2019 г. Това стана ясно по време на информационната кампания, която се проведе във Варна, Габрово, Пловдив и София между 20 август и 11 септември. Това е 12-ата процедура, която Министерството на икономиката обявява в рамките на настоящия програмен период, и втората, насочена към подкрепа на клъстери. Фокусът на процедурата е върху стимулиране на иновационната дейност чрез съвместно използване на съоръжения, обмен на познания и опит и трансфер на знания. Приоритет по процедурата ще имат клъстери, в които членуват висши училища, като по процедурата се цели засилване на сътрудничеството между клъстерите и академичните организации. Предимство ще се предоставя и при членуването на предприятия в клъстерите, които се занимават с научно-изследователска и развойна дейност, или инвестират в такава, или притежават патенти и полезни модели. Всеки проект може да получи безвъзмездно между 200 хил. и 1,5 млн. лв., като продължителността му трябва да е до 2 години. Максималният интензитет на отпуснатата безвъзмездна финансова помощ е 65-80 % финансиране от ЕФРР. Кандидатстващите иновационни клъстери трябва да включват минимум 7 търговски дружества и да са се регистрирали преди 31 декември 2019 г., като с предимство ще са такива, които не са участвали в процедури по оперативната програма досега и които действат в определени райони. Кандидатстването се осъществява само по електронен път чрез ИСУН 2020, като за целта е необходим електронен подпис.", "date": "2019.09.12", "title": "30 млн. лeва за развитие на иновационни клъстери"}
