{"url": "https://www.24chasa.bg/novini/article/7403186", "text": "Норвегия каза днес, че удължава временния си граничен контрол до ноември, цитирайки заплахата от тероризъм и необходимостта от щателни проверки на мигрантите, предаде ДПА. Подобен ход направиха Дания, Швеция, Австрия и Германия. Норвегия е информирала за решението си в петък Европейската комисия, съобщава БТА. \"Една от най-важните задачи за мен и правителството е да защитим страната от тероризъм\", заяви правосъдният министър Йоран Калмюр. Засилените гранични проверки в Норвегия ще засегнат пътуващите с ферибот от Дания, Германия и Швеция. Норвегия е част от Шенгенското пространство, което позволява пътуване без паспорт и без гранични проверки в 26 страни. Скандинавската страна въведе граничните проверки след масовия приток на мигранти в Европа през 2015 г.", "date": "2019.04.15", "title": "Норвегия удължава граничния контрол до ноември"}
{"url": "https://www.24chasa.bg/novini/article/7403149", "text": "Писателят Начо Христосков е починал днес след бързо протекло заболяване, информира  . Погребението ще бъде утре на 16 април от 13 часа в траурен парк на село Милево, Пловдивско. Един от последните негови постове във Фейсбук бе: \"Животчек\"- Каква крехка дума. Чувал съм я на гробищата като дете. Начо Христосков е роден пред 1953 г. и е завършил българска филология в ПУ \"Паисий Хилендарски\". Работил е като нощен възпитател, организатор в сферата на културата, билд-редактор, организатор маркетинг и реклама, преподавател. От 1992 до 2001 г. е бил директор на издателство \"Христо Г. Данов\", Пловдив. Бил е безработен и преди, и след 10.11.1989 г. До 1990 г. не му е издавана книга. Автор на книгите: \"Дъх на ягоди, полъх на любов и телеграма\" (сб. разкази, 1990), \"Подхвърлянето\" (роман, 1995), \"Слънчевото куче\" (новели, 2000), \"От пролуката до гроба\" (сб. разкази, 2010), \"Разкази за Иван\" (сб. разкази, 2013), \"Последното писмо до Бог\" (сб. разкази, 2013). Участвал е в Международни писателски срещи в Германия, превеждан е на немски език. Живя и работи в Пловдив, бил е председател на Дружеството на писателите-Пловдив.", "date": "2019.04.15", "title": "Почина писателят Начо Христосков"}
{"url": "https://www.24chasa.bg/novini/article/7403050", "text": "Едно време етичните дебати около журналистиката бяха сравнително прости - започвайки с най-основния въпрос: кой е журналист? През 2019 г. обаче нищо около Джулиан Асанж не е просто. Изглеждайки като в четвъртък основателят на “Уикилийкс” бе завлечен от еквадорското посолство в Лондон към нова форма на плен - в един от най-строгите затвори в британската столица. Зрелищната акция накара журналисти по целия свят да спорят дали той е герой, заслужаващ тяхната подкрепа, или злодей, за когото малцина ще плачат, ако прекара остатъка от живота си в затворническа килия. Защо мненията са толкова поляризирани? Историята на Джулиан Асанж е необикновена. Роден през 1971 г. в Австралия, момчето израства в семейството на шотландски и ирландски имигранти. Майка му - Кристин Ан, е художничка, а баща му Джон Шиптън е строител. Родителите му обаче се разделят преди неговото раждане, а той носи името на първия официален съпруг на майката, Ричард Брет Асанж, директор на гастролиращ театър. Като част от трупа семейството пътува и детството и юношеството на Джулиан не са стабилни. По-късно той пише в биографията си, че е Асанж никога не завършва висше. Още на 16-годишна възраст се сдобива с модем и започва да работи в мрежите, предшестващи интернет. Използва псевдонима Mendax (от оксиморона на древния римски поет Хораций Splendide Mendax, което означава “благороден лъжец” или “великолепен измамник”). Заедно с двама приятели създават хакерска група, наречена “Международни подразделения”. Смята се, че Асанж е част от международна операция, която успява но той самият отрича своето участие. Тогава започват и проблемите му с правосъдието - като тийнейджър е арестуван по обвинение за кражба на $ 500 000 от сметките на Ситибанк. Разследването обаче не успява да потвърди подозренията и той е освободен. През 1991 г. австралийската полиция обискира дома на Джулиан и той се сдобива с 31 обвинения в хакерство. След като се признава за виновен по 25 от тях, е освободен с глоба. Две години по-късно от престъпник Асанж се превръща в сътрудник на полицията, като помага за разкриването на разпространители на детска порнография. Започвайки като незначителен и анонимен хакер, с годините Джулиан Асанж се превърна в един от най-обсъжданите хора в света - едновременно На 4 октомври 2006 г. Джулиан Асанж регистрира домейна на “Уикилийкс”. В началото сайтът е плод на сътрудничество между математици, по-специално китайски дисиденти, и е насочен срещу репресивни режими в Азия, в бившия Съветски блок, Субсахарска Африка и Близкия изток, от който никой не се притесняваше особено. Светът обаче обърна внимание на австралийския хакер в момента, в който “Уикилийкс” удряйки в сърцето американските военни в Ирак и Афганистан и техните външнополитически операции. През 2010 г. в световната преса се появиха над 700 000 поверителни документа на САЩ, предоставени на “Уикилийкс” от бившия аналитик от американското разузнаване Брадли/Челси Манинг. Документите бяха пуснати на три порции. През юли бяха публикувани 70 хил. документа за операциите на международната коалиция в Афганистан. През октомври - 400 000 документа, касаещи американската инвазия в Ирак. През ноември на същата година “Уикилийкс” публикува с помощта на пет големи медии - “Ню Йорк таймс”, “Гардиън”, “Шпигел”, “Монд” и “Паис” - над 250 000 секретни документа, разкриващи закулисието в американската дипломация. Някои гледаха на Асанж като на герой, а други като на изменник. “Уикилийкс” се смяташе за нов тип медийна организация, подхранвана от мощта на интернет и демократизирането на информацията. Течът дори изигра спорна (според някои решителна) роля в президентските избори в САЩ през 2016 г., след като наяве излязоха и хиляди имейли на демократите. От маргинална фигура той внезапно стана враг № 1 на Америка. И ако до този момент ситуацията му не беше достатъчно драматична, в средата на скандала две жени в Швеция излязоха с обвинения в сексуални престъпления срещу него - в сексуално насилие и в изнасилване. Асанж отрича. За да не бъде преследван, през 2012 г. той се скри в еквадорското посолство в Лондон, където получи убежище и впоследствие гражданство. В четвъртък обаче бе сложен край на седемте смущаващи години със зрелищен спектакъл, след като Еквадор оттегли убежището, предоставено на Асанж. Брадат и измъчен, австралиецът се съпротивляваше на ареста, докато британските полицаи го влачеха по улицата. През тези седем години самотен живот хакерът се радваше на компанията само на своята котка. Тя най-често бе наричана Посолство, но се подвизава и под имената Джеймс и Кет-стро (след смъртта на Фидел Кастро през 2016 г.). Тя е медийна звезда с 31 000 последователи в туитър и 5000 в инстаграм. След ареста на Асанж интернет полудя около бъдещето на Кет-стро. Според източници тя не е в посолството от месеци. Първи новината, че Асанж е останал сам, разпространи италианският в. “Република” през 2018 г. По думите на един от служителите Кет-стро е взета от близък на Асанж още през септември. Твърди се, че създателят на “Уикилийкс” се уплашил за своя единствен приятел в посолството на Еквадор, след като неговите “домакини” започнали да го заплашват, че ще изхвърлят котката или ще я дадат в приют. По думите на близък на журналиста той веднага се обадил на адвоката си и помолил Кет-стро да бъде отведена. Според версията, която Джулиан Асанж представя на медиите, Според негови противници обаче това е пиар. Джулиан Асанж е доста потаен относно личния си живот. Значима връзка имал, когато бил едва на 18-годишна възраст, но тя не продължила дълго. В. “Дейли мейл” определя връзката с някоя си Тереза като “неофициален брак”, от който има син - Даниел Асанж. Предполага се, че днес Тереза и Даниел живеят във Франция. Според други източници хакерът има 4 деца. След всичко, което се разкри за австралиеца, медиите и обществеността бяха разкъсани между онези, които виждаха Асанж като нов вид кибермесия, и тези, които го смятаха за нещо подобно на злодей от филмите за Джеймс Бонд. Но въпреки скандалите, изчезванията, заплахите и премълчаването, съвместно с влиятелните вестници “Гардиън” и “Ню Йорк таймс” Асанж направи някои значими репортажи относно Ирак и дипломатическите канали, разкритията за които нямаше да са възможни без течовете от “Уикилийкс”. През 2019 г. отговорът е сложен. Новите технологии позволяват на милиони хора да извършват отделни журналистически актове. Това може да не ги прави “журналисти” в конвенционален смисъл, но поставя въпроса дали тези журналистически актове заслужават същия вид защита пред закона като тези, извършвани от хора, които имат по-традиционни кариери в журналистиката. Случаят не е прост. Но да не харесваме Асанж не би трябвало да е същото, като да се отречем от него. Джулиан Асанж редовно нарушавал условията на предоставеното му убежище и се е опитвал да използва еквадорското посолство в Лондон като “шпионски център”. Това заяви пред в. “Гардиън” президентът на Еквадор Ленин Морено, чието решение да анулира правото на убежище на основателя на “Уикилийкс” стана причина за ареста му. “Всяка форма на съвместно съществуване с Асанж в посолството се превърна в главоболие. Той не спазваше лична хигиена по време на целия си престой, което се отразяваше на здравето му и на атмосферата в дипломатическата мисия. Освен това Асанж имаше здравословни проблеми, които трябва да бъдат решени”, посочи Морено. Бившият еквадорски президент Рафаел Кореа, по чието време Асанж получи убежище, обаче твърди, че Морено изхвърлил хакера от посолството като част от сделка, според която САЩ ще лобират за облекчаване на дълга на Еквадор. “Гардиън” пише също, че анонимен сайт, свързан с “Уикилийкс”, публикувал твърдения, че братът на Морено имал офшорна компания, както и лични снимки на Морено и семейството му, което може да се възприема като кампания за дискредитиране на президента. Настоящият президент на Еквадор отрича всичко това да има общо със съдбата на Джулиан Асанж. ", "date": "2019.04.15", "title": "Джулиан Асанж: Злoдей или кибермесия?"}
{"url": "https://www.24chasa.bg/novini/article/7403156", "text": "Пожар е избухнал в катедралата \"Нотр Дам\" в Париж, което е наложило евакуацията на хората оттам, предаде Франс прес. Според източник от парижката противопожарна служба пожарът е свързан вероятно с работите по обновление на сградата, информира БТА. Пламъците са се разразили около 16,50 ч. по Гринуич. Според в. \"Фигаро\" пожарът е възникнал на скеле, издигнато от едната страна на катедралата. Според източник от пожарникарите пожарът е възникнал в покривната част на храма, над чийто две кули сега се издига гъст дим.                                                                                                                                                                                                                                                                                                                       ", "date": "2019.04.15", "title": "Гори катедралата \"Нотр Дам\" в Париж, евакуират хора (Снимки, видео)"}
{"url": "https://www.24chasa.bg/novini/article/7403163", "text": "Оборудването на Естония, Литва и Латвия с неконвенционални оръжия може да направи възможно разубеждаването на Русия да нахлуе в една или в няколко от тези три нейни съседи, намиращи се на западната й граница, както се случи с Крим. Това се констатира в американски доклад, публикуван днес, предаде Франс прес. Тези три малки страни \"са подложени ежедневно на руски операции за пропаганда и дезинформация\", предназначени да разяждат доверието на населението в техните институции, да подклаждат напрежения и да подкопават чувството за сигурност, което им дава НАТО, се казва в доклада на изследователския център Ранд корпорейшън, който е изготвен по поръчка на американското министерство на отбраната, предава БТА. Неконвенционални способности \"могат да допълнят настоящите конвенционални усилия, да подобрят системата за тревога в случай на атака, да укрепят първоначалната система за отбрана и да спечелят време, за да позволят на НАТО да отговори по един конвенционален начин\", казва основният автор на доклада Стивън Фланаган. Разтърсени от анексията на Крим от Русия преди пет години и от конфликта в Източна Украйна между проруските сепаратисти и украинските сили, отнел живота на 13 000 души, трите балтийски страни, които имат рускоезично малцинство, вече укрепват своите специални сили. Но САЩ, НАТО и ЕС биха могли например, според доклада, да засилят сътрудничеството относно управлението на кризи, разузнаването, съпротивата и борбата срещу дезинформацията. Идеята е да се организира защитата на всяка страна около четири нива на съпротива. Първо, звена, наречени \"силови\", съставени от агенти на специалните сили, резервисти и военни от вече победени звена, ще бъдат пратени да устройват засади или да освобождават затворници. Части, обучени от полицаи и доброволци да стрелят, ще участват пък в операции за саботаж. Цивилни ще бъдат призвани да подкрепят съпротивата, като събират разузнавателни данни, лекуват ранени и хранят бойците. Цивилни ще бъдат приканени и към гражданско неподчинение и да създават проправителствени информационни програми. Ранд корпорейшън препоръчва да се предоставят на балтийските държави бинокли за нощно виждане, сателитни телефони, преносими компютри, преносими камери, превозни средства с висока проходимост и оръжия с малък калибър. Цената на тези мерки, според доклада, е 125 милиона долара.", "date": "2019.04.15", "title": "US доклад: Оръжията в Естония, Литва и Латвия може да спрат руската инвазия в балтийските страни"}
{"url": "https://www.24chasa.bg/novini/article/7403184", "text": "Групата на Европейската народна партия (ЕНП) в Европейския парламент призова днес за прилагането на чл. 7 от договора за ЕС срещу Румъния. По силата на този текст държава от ЕС може да изгуби правото си на глас в общностните институции заради нарушаване на върховенството на закона, информира БТА. ЕНП призова също на Румъния да не се изплащат средства от фондовете на ЕС. Призивът бе отправен в хода на дебат, посветен на върховенството на правото в Румъния. От дебата отсъстваше представител на румънското председателство на Съвета на ЕС. Групата на социалистите и демократите посочи, че законността е в основата на ЕС и защитата й не е намеса във вътрешните работи, а в общ интерес. Социалистите отчетоха, че румънското правителство не се е съобразило с резолюцията на ЕП от миналата година, в която евродепутатите настояха за истинска борба с корупцията. Европейските консерватори и реформатори заявиха, че в Румъния група корумпирани политици променят законите и подчиняват съдиите и прокурорите, за да избегнат правосъдие. Наблюдаваме отчаяно срива на държавата, Румъния се превръща в престъпна диктатура, допълни тази парламентарна група. Либералите порицаха Европейската комисия, че не е подкрепила въвеждането на оценка на върховенството на закона във всяка държава от ЕС. Очевидно ЕК не разполага с всички необходими лостове за въздействие, добави групата АЛДЕ. Зелените допълниха, че поведението на румънските власти подкопава процеса на избор на европейски главен прокурор. От името на ЕК еврокомисарят по правосъдието Вера Йоурова изрази съжаление, че Румъния все още не се е върнала на пътя на реформите. Ако това продължава, комисията ще бъде длъжна да използва средствата, с които разполага. Изпълнението на препоръките е в застой, посочи еврокомисарят. По нейните думи съществува истинска заплаха за върховенството на закона в страната и за независимостта на правораздавателната система. Подготвяните законови промени биха осигурили безнаказаност за високопоставени личности, осъдени за корупция, добави еврокомисарят.", "date": "2019.04.15", "title": "ЕНП призова да отнемат правото на глас на Румъния в общностните институции"}
{"url": "https://www.24chasa.bg/novini/article/7403131", "text": "За общодържавно издирване е обявен затворник от затвора \"Белене“, който не се е върнал в срок, след като е бил освободен за лечение, съобщиха от пресцентъра на Министерство на правосъдието. Случаят е от миналата седмица. Наказанието на лишения от свобода е прекъснато на основание чл. 447 от НПК. В текста на закона се посочва, че наказанието се прекъсва при тежко заболяване на осъдения - до оздравяването му. След изтеклия срок, затворникът не се е върнал, поради което е обявен за общодържавно издирване.", "date": "2019.04.15", "title": "Издирват затворник от \"Белене\", не се върнал след отпуск за лечение"}
{"url": "https://www.24chasa.bg/novini/article/7403137", "text": "Косовският президент Хашим Тачи е настоял днес пред в Брюксел за ускоряване на процеса на присъединяване на Косово към Европейския съюз и визова либерализация за косовските граждани, предаде Танюг. \"Посочих съществената нужда от бързо решение за либерализацията на визовия режим за Косово и от следващи решителни стъпки за изпълнение на европейския дневен ред\", написа Тачи в Туитър, предава БТА. Хан от своя страна съобщи в социалната мрежа, че в разговора с Тачи отново е призовал Прищина да отмени 100-процентовите мита за сръбски стоки. \"Повтарям позицията на ЕС, че контрапродуктивните мита трябва да бъдат поне временно отменени\", заяви Хан в Туитър.", "date": "2019.04.15", "title": "Хашим Тачи иска визова либерализация, Йоханес Хан - отмяна на косовските мита"}
{"url": "https://www.24chasa.bg/novini/article/7402958", "text": "Покупката от Турция на руски системи за противовъздушна отбрана не трябва да предизвика санкции от САЩ, тъй като Анкара не е противник на Вашингтон и остава ангажирана с НАТО, заяви днес турският министър на отбраната Хулуси Акар, съобщава Ройтерс, цитирана от БТА. Акар посочи също, че Турция очаква да остане не само купувач на изтребители Ф-35, но и партньор в тяхното производство въпреки предупреждението на САЩ, че тя ще бъде изключена от проекта за Ф-35, ако купи руската отбранителна система С-400. Ние твърдо вярваме, че обвързване на С-400 с проекта за Ф-35, е неуместно, каза Акар на конференция във Вашингтон. Ние очакваме САЩ и другите партньори по проекта да спазят ангажиментите си, добави той. САЩ заявяват, че няма да позволят Ф-35 да действат заедно с руската отбранителна система. Американският държавен секретар Майк Помпейо каза миналата седмица, че Вашингтон е предупредил Анкара, че тя може да бъде санкционирана за покупката на С-400 в съответствие със закона за \"противодействие на противниците на Америка чрез санкции\". Акар повтори предложението на Турция за организиране на технически разговори със САЩ, за да се реши въпросът с \"техническите безпокойства\" във връзка с покупката на С-400. Турция разглежда също подновена оферта от САЩ за покупка на системи за противовъздушна отбрана Пейтриът, добави Акар. Наскоро получихме обновената оферта за Пейтриът. Тази оферта сега се разглежда, ние я проучваме внимателно, каза турският министър на отбраната.", "date": "2019.04.15", "title": "Турция: Покупката на руски системи за ПВО не трябва да предизвика санкции от САЩ"}
{"url": "https://www.24chasa.bg/novini/article/7402973", "text": "Председателят на Конституционния съд проф. Борис Велчев призова президента Радев да инициира промяна в конституцията и Велико Търново да бъде записано в нея като историческа и духовна столица на България. Предложението бе направено по време на тържеството заседание на Конституционния съд в залата на Учредителното събрание по повод 140 г. от Търновската конституция. \"Действащата конституция ви дава правото за инициатива за нейното изменение. Възползвайте се от него и възстановете историческата справедливост. Внесете в НС предложение за изменение и допълнение на Конституцията и предложете да бъде приета една нова алинея в чл.169, която да казва нещото, в което никой не се съмнява, че Велико Търново е историческата и духовна столица на България. Нека в основния закон бъде закрепено и на книга онова, което всички чувстваме и което вече парламентът прие и обяви. Духът на българската държавност не може да бъде държан в музей, той трябва да бъде част от действащата конституция\", обърна се Велчев към президента Радев. Той каза, че народното събрание вече е направило значима стъпка в признаването на града за историческа и духовна столица на България и този факт не може да бъде подценяван. \"И все пак въпросът със столиците има своето конституционно измерение. Нека видим името на Велико Търново записано в конституцията като духовната столица на Отечеството ни\", каза проф.Борис Велчев, а залата на събранието избухна в ръкопляскания. От трибуната на първия ни парламент президентът поздрави великотърновци със статута на историческа и духовна столица. \"Търновската конституция укрепва българската държавност и полага здрави темели на модерното развитие на България в едни времена много по-тежки от днешните, защото тя е постижение, въплътило ценностите и идеалите на българското възраждане, които продължават да бъдат отправна точка и днес, за да се съхраним като нация и държава\", каза Радев и отбеляза, че именно върховенството на конституцията заслужава особено внимание и грижа и днес. \"А това ще рече - законите които предлагат и приемат народните представители да съответстват на този основен закон\", подчерта президентът. Той напомни, че Търновската конституция не съдържа в устройството си Конституционен съд. \"Липсата му е израз на силното убеждение на народните представители тогава, че те в това народно събрание съблюдават интересите на народа и не са и помисляли, че могат да предложат и да гласуват закон, който да не служи на българските граждани. Ето това е заветът, който трябва нашите народни представители да следват във всяка своя мисъл, във всяка своя дейност и във всяко свое решение. Тук аз намирам и особената мисия на Конституционният съд- да постига равновесие между този завет от нашите предци и необходимостта от развитие, породено от динамично променящия се обществен живот. Защото конституционализмът е жив инструмент и това го показва успешната дейност на българския конституционен съд\", каза Румен Радев. Конституционният съд остана неопетнена институция, каза в привествието си председателят на парламента Цвета Караянчева. Тя определи като дело с огромно значение създаването на Конституционния съд през 1991 г. \"За първи път в България се създава орган, който да осигурява върховенството на основния закон по отношение на народното събрание и указите на президента. Независимо, че решенията на конституционния съд винаги имат политически последствия, защото гледат правни актове, в които е облечена политическата воля на различни парламентарни мнозиства и държавни глави\", коментира Караянчева.", "date": "2019.04.15", "title": "Проф. Борис Велчев: Г-н Президент, нека видим името на Велико Търново в конституцията"}
{"url": "https://www.24chasa.bg/novini/article/7402983", "text": "Министерството на правосъдието на САЩ се очаква да публикува в четвъртък, на 18 април, доклада на специалния прокурор Робърт Мълър за руската намеса в американските избори и за евентуален сговор между предизборния екип на Доналд Тръмп и руски представители, предаде Асошиейтед прес, цитирана от БТА. Говорителката на министерството Кери Къпеч каза, че редактираният доклад ще бъде пратен на Конгреса и ще бъде направен обществено достояние в четвъртък. Мълър официално приключи разследването си миналия месец и представи доклада си, съдържащ близо 400 страници, на главния прокурор Уилям Бар. Бар прати на Конгреса писмо от 4 страници, в което обобщаваше основните заключения на доклада на Мълър. В него Бар казваше, че специалният прокурор не открил да е имало престъпно съглашателство между Русия и сътрудници на Тръмп по време на кампанията за изборите през 2016 г. Но Мълър не е стигнал до окончателно заключение дали Тръмп е възпрепятствал правосъдието. Вместо това Бар каза в писмото си, че не вярва, че доказателствата са били достатъчни, за да се твърди, че Тръмп е възпрепятствал правосъдието.                                                                                                                                                                                                                                                                                                                       ", "date": "2019.04.15", "title": "Публикуват доклада на Мълър в четвъртък"}
{"url": "https://www.24chasa.bg/novini/article/7402969", "text": "Британският в. \"Таймс\" публикува днес некролог \"за британската демокрация, починала на 29 март 2019 г. на 312-годишна възраст\", използвайки датата, на която по план Обединеното кралство трябваше да напусне Европейския съюз, предаде ДПА. \"С прискърбие съобщаваме, че Демокрацията издъхна тихо в съня си\", пише в съобщението, публикувано в раздела с некролози на десния лондонски всекидневник. \"Причината за смъртта е измама, а виновниците трябва да бъдат изправени пред правосъдието\", предава БТА. \"Демокрацията работеше в интерес на върховенството на закона, човешките права и свободните избори\", пише в съобщението. \"Тя слушаше всеки и взимаше всичките си решения в интерес на мнозинството\", се допълва в некролога. \"Тя ще ни липсва извънредно много. Бог да се смили над душата й\", завършва текстът. Не е ясно кой е платил за публикуването на платеното съобщение, което излезе като част от рубриката, в която се отпечатва информация за раждания, бракосъчетания и смърт. Много политици - застъпници на Брекзит, включително от Консервативната партия на министър-председателката Тереза Мей, са разгневени от това, че тя не успя да получи парламентарно одобрение за споразумението за Брекзит преди изтичането на крайния срок миналия месец. Много законодатели - привърженици на членството в ЕС, обаче, изтъкват, че гласоподавателите имат демократично право на втори референдум по окончателния резултат от преговорите на Мей за Брекзит, след като през 2016 г. привържениците на напускането надделяха с нищожна преднина. Миналата седмица Мей осигури второ отлагане на Брекзит, като лидерите на ЕС й дадоха срок до 31 октомври да изведе Великобритания от общността. Тя изрази \"дълбоко съжаление\" заради отлагането. Посочените 312 години като възраст на \"британската демокрация\" изглежда визират създаването на Обединеното кралство Великобритания. То е създадено от кралство Англия и кралство Шотландия, които дотогава са с независими парламенти, но с един монарх. През 1707 г. е свикан първият британски парламент, след като съюзът на Англия и Шотландия е одобрен от английския и шотландския парламент.", "date": "2019.04.15", "title": "Лондонският в. \"Таймс\" публикува некролог за британската демокрация (Снимка)"}
{"url": "https://www.24chasa.bg/novini/article/7402992", "text": "Сръбският премиер Ана Бърнабич съобщи днес, че вече се извършват подготвителни работи за строителството на сръбската част от газопровода Турски поток, а разрешенията за строеж ще бъдат издадени до края на месеца, съобщи телевизия РТВ. След издаването на разрешенията ще започне изграждането на първите два участъка от газопровода, каза Бърнабич на пресконференция след съвместно заседание на сръбското и унгарското правителство в Суботица, информира БТА. Сръбската част на Турски поток, която ще бъде прокарана от границата с България до границата с Унгария, ще бъде с обща дължина 403 километра.", "date": "2019.04.15", "title": "Бърнабич: До края на месеца ще има разрешителни за строежа на Турски поток в Сърбия"}
{"url": "https://www.24chasa.bg/novini/article/7403007", "text": "Сигнал за скачащо по улиците на холандското градче Керкраде валаби - вид дребно кенгуру - в ранните часове в понеделник наложи намесата на десет полицая, съобщи Ен Ел Таймс. Отначало блюстителите на реда подходили скептично към сигнала, но след това забелязали със собствените си очи животното, което подскачало по главен път на града. Хитрото валаби било избягало от зоопарка в Ландграф, на около четири километра от Керкраде. С подскоците си то умело криволичело и разигравало изпратените на място полицаи. Наложило се в акцията да се включат десет служителя на реда, предава БТА. \"За щастие няма заснети кадри от момента, в който кенгуруто показва как с бързината си надминава 10 колеги,\" пише в изявлението на полицията. \"Накрая успяхме да обградим валабито и да го хванем\". В момента, в който се справили със залавянето, полицаите получили втори сигнал за валаби, което избягало от тематичния парк \"Мондо верде\". За щастие нощната смяна приключила и полицаите предали случая на колегите си от сутрешната смяна. И двете избягали валабита са върнати в съответните паркове.", "date": "2019.04.15", "title": "Десет полицаи гонят валаби в Холандия, избягало от зоопарк (Снимка)"}
{"url": "https://www.24chasa.bg/novini/article/7403012", "text": "Канада разшири днес санкциите срещу венецуелското правителство на президента Николас Мадуро, се казва в съобщение на външния министър Кристия Фрийланд, предаде Ройтерс. Санкциите са насочени срещу 43 лица, приближени на Мадуро. Макар че в съобщението не се посочват имена, в него се казва, че те са \"високопоставени служители на режима на Мадуро, регионални губернатори и/или пряко замесени в действия, подкопаващи демократичните институции\", информира БТА. Канада вече е наложила санкции на 70 лица. Министър Фрийланд ще присъства днес на среща на Групата от Лима в Сантяго. Регионалната структура подкрепя венецуелския опозиционен лидер Хуан Гуайдо като временен президент до произвеждането на нови избори във Венецуела. \"От диктатурата на Мадуро трябва да бъде потърсена отговорност за тази криза и за лишаването на венецуелците от основните им права и от най-необходимото\", се казва в съобщението. \"Канада е решена да подкрепя мирното възстановяване на конституционната демокрация във Венецуела\". Въпреки че повечето западни държави, между които САЩ, признаха Гуайдо за временен държавен глава, Русия, Китай и Куба продължават да подкрепят Мадуро.", "date": "2019.04.15", "title": "Канада наложи санкции на още 43-ма приближени до Мадуро"}
{"url": "https://www.24chasa.bg/novini/article/7403023", "text": "Мигрантска вълна от днешна Гърция и Турция заляла Британските острови преди 6000 години, като изместила местното население от ловци-събирачи, установи проучване, цитирано от Асошиейтед прес. Специалисти изследвали проби от древни останки, някои от които датирали от 8500 г. пр.Хр. От тях проличало, че хората с тъмна кожа, които обитавали Британските острови след последната Ледникова епоха, са оставили много бегла генетична следа. Това е станало след преминаването към земеделие на популациите и след пристигането на другоземците преди 6000 години. Не се е наблюдавало генетично смесване на коренното население с пришълците, предава БТА. Парадоксално, същите тези мигранти от Егейско море, са се смесвали интензивно с местните хора, когато са въвели земеделието в континентална Европа около 1000 години по-рано, установиха ДНК тестове. Учените обясняват този феномен с относително малкия брой ловци-събирачи, които са обитавали Британските острови. По думите на един от авторите на проучването, Марк Томас от лондонския Юнивърсити колиджq генетичният материал на ранните земеделци, обитавали Британските острови, е сходен с този, открит в днешна Испания и Португалия. Това означава, че тези популации са се насочили от изток на запад към Средиземноморието,, а след това се отправили към Британските острови. Пришълците най-напред са пристигнали на западния бряг на Блитанските острови, което значи, че не са минали по най-краткия път, прекосявайки Ламанша.", "date": "2019.04.15", "title": "Мигрантска вълна от Гърция и Турция заляла Британските острови преди 6000 години"}
{"url": "https://www.24chasa.bg/novini/article/7402911", "text": "Цели поколения в България израснаха с чувство за безнаказаност, затова и се вихри този произвол и гневът на хората е разбираем. Това коментира президентът Румен Радев пред журналисти във Велико Търново, попитан за напрежението в Габрово, цитиран от прессекретариата на държавния глава. Държавният глава посочи, че основният проблем е в беззаконието, което е всеобщ проблем и за държавата. „Според мен трябват два паралелни подхода в този случай. Първият е безкомпромисно и твърдо прилагане на закона, вторият, много важен и стратегически подход, е да се води борба със социалните причини, които водят до престъпност – ниското образование и липсата на трудова заетост, на чувство на отговорност пред обществото“, заяви Радев. „Президентството не е феодална институция - всеки е свободен да направи своя избор“, заяви президентът в отговор на въпрос за включването на началника на кабинета си Иво Христов в предстоящите избори за български представители в Европейския парламент. Румен Радев подчерта, че според българската конституция гражданите имат правото и свободата да се кандидатират за изборни длъжности. „Това е лично решение на г-н Христов, което аз уважавам. Всеки е свободен да бъде там, където се надява да бъде най-полезен и най-значим“, заяви президентът и допълни, че не е снемал доверието си от Иво Христов. Румен Радев посочи, че България има нужда от компетентни и свободомислещи представители в Европейския парламент, които да отстояват българския интерес в условията на все по-динамична европейска среда и да работят за все по-пълното интегриране на страната ни в обединена, силна и по-просперираща Европа. Президентът е във Велико Търново за участие в честванията по случай 140 години от приемането на Търновската конституция. Пред журналистите там Румен Радев заяви, че създателите на първата ни конституция са оставили завети за политическата мъдрост и за народния суверенитет, както и най-важното – законите да се правят от народа и за народа. „Ще пожелая на нашите народни представители да не забравят тези завети, да се водят от тях, за да има по-малко президентски вета върху лобистки закони и по-малко закони, отменяни от Конституционния съд“, заяви държавният глава.", "date": "2019.04.15", "title": "Радев за напрежението в Габрово: Цели поколения израснаха с чувство за безнаказаност"}
{"url": "https://www.24chasa.bg/novini/article/7402925", "text": "Лидерът на венецуелската опозиция Хуан Гуайдо отправи призив към Китай да се откаже от подкрепата си за президента Николас Мадуро и да застане на негова страна, предава БТА. \"Китай е най-големият вносител на петрол, а Венецуела има най-големите доказани петролни резерви в света. Дори само заради тези две причини икономическите отношения между двете страни неизбежно ще се развиват\", написа Гуайдо в статия за \"Блумбърг\". \"Но за да може те да разцъфтят, Венецуела трябва да се промени и да се откаже от модела на управление, който я унищожи икономически\", добави той. Гуайдо смята, че има много сфери, в които двете държави може да са си взаимно изгодни. \"Надявам се, че Китай, чиито лидери знаят точно какво става тук, ще даде своя принос, като една велика сила, каквато е, и ще улесни политическия преход, от който така спешно се нуждаем\", каза венецуелският опозиционер. Той заяви, че целта му е Венецуела да бъде отново стабилна страна, която гарантира сигурността на инвеститорите и изпълнява ангажиментите си. \"Като една от двете най-големи икономически сили в света, Китай може да допринесе конструктивно за тази кауза\", каза венецуелецът. По думите му китайските проекти за развитие във Венецуела са намалели през последните години заради корупция и неизпълнение на поетите ангажименти от венецуелска страна. \"Искаме да сложим край на грабителството, на което стават жертва китайските инвеститори\". За тази цел Гуайдо предлага пътна карта, включваща край на \"узурпацията на Мадуро\", преходно правителство и свободни и честни избори. Той призова Пекин да последва примера на Европа, Канада, САЩ и страни от Латинска Америка, които \"подкрепиха опитите ни да възстановим институциите на нашата страна\".", "date": "2019.04.15", "title": "Хуан Гуайдо: Надявам се Китай да помогне за политическия преход във Венецуела"}
{"url": "https://www.24chasa.bg/novini/article/7402924", "text": "Единият от задържаните сводници в Благоевград се оказа баща на пострадало от деянието му момиче, стана ясно от съобщение на прокуратурата. Във връзка с провеждано разследване по образувано досъдебно производство от Районна прокуратура -Благоевград за трафик на хора на 13 април 2019 год., в качеството на обвиняем, е привлечен П. М. от Кочериново. Същият е обвинен за това, че е мотивирал и настанил в жилища, в същия град и в Благоевград няколко млади жени (сред които и непълнолетни), с цел да бъдат използвани за развратни действия. Също така обвиняемият П. М. транспортирал с таксиметрови автомобили момичетата до различни хотели в гр. Благоевград за предоставяне на сексуални услуги срещу заплащане. Като негов съучастник е привлечен и К. Г., роден в Бобов дол. Двамата мъже често нанасяли побой и заплашвали настанените в стаи под наем жени. Обвиняемият К. Г. е баща на едно от пострадалите момичета - М. Г. С постановление на прокурор при РП - Благоевград, К. Г. и П. М. са задържани за срок от 72 часа и прокуратурата поиска от съда те да останат за постоянно в ареста.", "date": "2019.04.15", "title": "Баща сводник предлагал дъщеря си на клиенти"}
{"url": "https://www.24chasa.bg/novini/article/7402938", "text": "Американски учени отчетоха бейби бум сред северноатлантическите гладки китове, които са едни от най-застрашените, съобщи Би Би Си. Тази година край Флорида са видени седем малки. Специалистите са във възторг, защото миналата година не отчетоха нито едно раждане, предава БТА. Северноатлантическите гладки китове раждат край Джорждия и Флорида през зимата, след което през пролетта се придвижват към източното крайбрежие. Този вид има само около 450 представители. Прекомерният улов почти го е елиминирал към края на 19-и век. Той е признат за застрашен от 70-те години на миналия век. Гладките китове са три вида. Бройката на характерния за южното полукълбо е няколко хиляди. Живеещите в Северния Тихи океан обаче са още по-малко, отколкото северноатлантическите им сродници - около 200.", "date": "2019.04.15", "title": "Бейби бум сред северноатлантическите гладки китове (Видео)"}
{"url": "https://www.24chasa.bg/novini/article/7401052", "text": "България спаси 500 млн. евро от арбитражното дело, което EVN води срещу страната ни в Международния център за уреждане на инвестиционни спорове (ICSID) към Световната банка във Вашингтон. Това става ясно от съобщение на австрийската фирма, публикувано на 10 април в сайта ѝ www.evn.at, което до вчера не бе разпространено за България. По неофициален път “24 часа” научи, че е било постигнато извънсъдебно споразумение. От австрийската компания, чието е електроразпределителното дружество, което доставя ток в Югоизточна България, обявиха, че няма да им бъде платено търсеното обезщетение, което по неофициална информация бе около 500 млн. евро. “Компанията получава правна сигурност и се възприема като дългосрочен инвеститор на българския пазар”, се казва още в съобщението на EVN. “Решението на арбитражния съд по процедурата ICSID вече съществува, според което EVN AG не получава никакво допълнително обезщетение и всяка страна поема своите съдебни разноски. Решението не оказва влияние върху баланса на групата EVN” , се посочва още там. Делото в международния арбитражен съд се води от 2013 г. Австрийската компания имаше претенции към България заради загуби, които претърпяла от изкупуването на енергия от зелени централи в периода 1 юли 2012 - 1 март 2013 година. Този ток се изкупуваше по преференциални цени, но заради тогавашно решение на КЕВР разликата не бе възстановена на компанията в пълен размер. По-късно искът бе трансформиран и EVN разшири претенцията си до 500 млн. евро, мотивирайки се със законови промени и регулаторни решения за целия период от приватизацията на енергодружествата през 2004 г. чак до 2014 г. През 2017 г. имаше частично решаване на казуса, като EVN получи от НЕК компенсация за значително по-ниска сума, но арбитражното дело продължи да се води. Българското финансово министерство ангажира с казуса международната адвокатска кантора “Уайт енд Кейс”, съобщи преди време финансовият министър Владислав Горанов в парламента. Вчера от финансовото министерство не пожелаха да коментират казуса заради отсъствието на Горанов от България. Финансовият министър е във Вашингтон. Енергийният министър Теменужка Петкова също не успя да коментира новината, тъй като бе на път за енергийно събитие в Русия. Неофициално български адвокати, въвлечени в решаване на казуса, потвърдиха за извънсъдебното споразумение, но напомниха, че EVN все още има възможност да оспори решението, с което арбитражното дело се спира. Това може да бъде направено в следващите 120 дни. По принцип решението на арбитражния съд по казуса с EVN се очакваше през юли 2019 г. В същия съд се водят още две дела по идентични казуси. Те са заведени от ЧЕЗ и от “Енерго-Про”, но тъй като стартираха доста по-късно от това на EVN, все още са на фаза “събиране на доказателства”. ", "date": "2019.04.15", "title": "Споразумение с EVN спести  500 млн. евро на България"}
{"url": "https://www.24chasa.bg/novini/article/7402949", "text": "Европейският парламент отхвърли днес предложението да се произнесе по случая със задържането във Великобритания на Джулиан Асанж, информира БТА. Предложението бе внесено от групите на Зелените и на Европейската обединена левица. Против гласуваха 260 евродепутати, 40 бяха \"за\", а 12 се въздържаха. Вносителите на предложението желаеха ЕП да се противопостави на очакваното изпращане на Асанж в САЩ. По техните думи истината не е престъпление и ЕП трябва да защити онези, които я съобщават. ЕС трябва да приеме становище в защита на демокрацията и законността, добавиха вносителите. Въпреки тяхното настояване, днес ЕП ще обсъди въпроса със защитата на изобличителите, без да взима отношение по случая с Асанж. ", "date": "2019.04.15", "title": "ЕП отхвърли предложение да обсъди случая с Джулиан Асанж"}
{"url": "https://www.24chasa.bg/novini/article/7402956", "text": "146 души са убити в боевете за либийската столица Триполи този месец, предаде Асошиейтед прес, като се позова на Световната здравна организация. СЗО не уточнява дали убитите са участници в сраженията или цивилни. Организацията съобщи вчера, че 614 души са ранени след началото на офанзивата на така наречената Либийска национална армия на 5 април, предава БТА. Боевете се водят между предвожданата от маршал Халифа Хафтар Либийска национална армия и съперничещите й милиции, сражаващи се на страната на международно признатото правителство в Триполи. По данни на ООН повече от 13 500 души са били разселени вследствие на конфликта. Сблъсъците създават риск от гражданска война в Либия, отбелязва Асошиейтед прес.", "date": "2019.04.15", "title": "Световната здравна организация: 146 са убитите при боевете за Триполи"}
{"url": "https://www.24chasa.bg/novini/article/7402633", "text": "Три години лишаване от свобода условно получи първокурсникът от Медицинския университет в Пловдив  . Книжката му се отнема за 4 г., реши окръжният съд в града. \"Много съжалявам\", едвам успя да каже в залата бъдещият лекар, който трепереше целият. 19-годишният студент поиска съкратен процес, като призна вината си. На 28 септември м.г. той отишъл с трима приятели на дискотека. Малко след полунощ си тръгнали. Димитър шофирал фолксвагена на сестра си с 96 км/ч. На кръстовището на ул. \"Победа\" и ул. \"Сава Муткуров\" забелязал човек на зебрата, ударил спирачки, но заради високата скорост не успял да избегне сблъсъка. Ударът бил толкова силен, че 67-годишният Любомир Николов отхвръкнал на няколко метра и паднал. Издъхнал на място от тежка черепно-мозъчна травма. Маринов и спътниците му, които също учат медицина, хукнали към него с намерение да му окажат помощ, но той вече бил починал. \"При положение че подсъдимият е имал книжка едва от 8 месеца, е демонстрирал арогантно и изключително безотговорно поведение на пътя, движейки се с двойно по-голяма скорост от разрешената\", подчерта прокурорът Албена Георгиева. Тя добави, че според автотехническата експертиза, ако водачът е карал със 75 км/ч е могъл да предотврати трагедията. Синът, дъщерята и съпругата на жертвата, които присъстваха в залата, ще водят дело срещу застрахователя за обезщетение.", "date": "2019.04.15", "title": "Условна присъда за студент медик, убил човек на пешеходна пътека в Пловдив"}
{"url": "https://www.24chasa.bg/novini/article/7402964", "text": "На пленума вчера победи демокрацията в партията, в крайна сметка волята на НС е как да бъде подредена листата. Имаше напрежение, но не бих казала, че пленумът беше инфарктен. Излизаме с желание и хъс да победим на изборите. Това каза пред БНТ зам.-председателят на НС на БСП и седма в листата на партията за евровота Деница Златева. Деница Златева - зам.-председател на НС на БСП: Не смятам, че имаше сърдити и обидени. Волята на НС пренареди листата, но дори и да е имало някаква нотка на обидени, сме достатъчно мъдри да я преодолеем. Корнелия Нинова би била бламирана, ако изцяло листата е отхвърлена, имаме двама души разлика в двете листи, обясни Златева. По думите й, не е важно мястото на което се намираш, а какво ще дадеш на самата кампания. Относно поставения на четвърто мястото Иво Христов, който е началник на кабинета на президента, Златева заяви, че той е човек с много ярко изразени леви позиции и това няма връзка с поста му в президентската институция. \"Не очаквайте, че президентът и БСП непрекъснато стиковат позиции и едва ли не има \"червен телефон\" между двете централи\", добави тя. Златева коментира и темата за отношенията на БСП с европейската партия ПЕС. \"С ПЕС поддържаме изключително добри отношения, преди две седмици имахме съвместно обучение, между нас няма разлом, няма напрежение. Самата аз бях неприятно изненадана от коментара на г-н Станишев, че едва ли не партията е антиевропейска и правим подарък на ГЕРБ с тази листа\", каза още Златева Аз разбирам може би личната му обида в началото, че не е бил поставен в листата, но в крайна сметка нашата международна дейност не е резултат само на усилията на един човек, допълни още Златева.", "date": "2019.04.15", "title": "Деница Златева: И да има нотка на обида заради евролистата, ще я преодолеем"}
{"url": "https://www.24chasa.bg/novini/article/7403024", "text": "Гръцкото правителство заяви, че преговаря с европейските кредитори на страната за предсрочно погасяване на дълговете си към Международния валутен фонд (МВФ) на фона на спад на доходността по облигациите до най-ниското им ниво от 2005 г., предаде Асошиейтед прес. Правителственият говорител Димитрис Дзанакопулос заяви, че Гърция се надява да изплати предсрочно \"съществена част\" от оставащите й 9,6 милиарда евро, които дължи на МВФ. Изявлението идва след среща днес във Вашингтон между гръцкия финансов министър Евклидис Цакалотос и управляващия директор на МВФ Кристин Лагард, информира БТА. Лихвата по 10-годишните облигации на Гърция спадна до 3,28 процента днес, достигайки най-ниското ниво за последните 14 години. Гърция се нуждае от одобрението на спасителния фонд на еврозоната, за да изплати предсрочно заемите си от МВФ.", "date": "2019.04.15", "title": "Гърция: Преговаряме с европейски кредитори за предсрочно погасяване на дълговете ни"}
{"url": "https://www.24chasa.bg/novini/article/7400950", "text": "Агент на ДАНС под прикритие, представил се като адвокат Наско, описа пред съда как 68-годишната Иванка Ройдова се срещнала с него, за да му поръча екзекуция на 6-има свои роднини. През 2016 г. тя се свързала с него, смятайки го за човек от подземния свят. Поискала да отвлече брат ѝ Стойчо Ройдов, който страда от диабет, и да го инжектира с висока доза инсулин Така смъртта му щяла да изглежда естествена. Мнимият убиец трябвало да погуби още 5-има близки на Стойчо - сина и дъщерята Георги и Гергана, зет му и двете внучета. Всичко трябвало да стане навръх Гергьовден. “Този таен агент е заблудил майка ми. Представил се като адвокат Наско. Тя разговаряла с него, смятайки, че като юрист той ще ѝ помогне да си получи своя дял от наследството от дядо”, заяви дъщерята на Иванка Ройдова - Жана. Три години след шумния арест на Иванка Жана е убедена, че цялата история е жестоко скалъпена. Майката пък се моли да е жива и здрава, за да докаже, че няма нищо общо с обвиненията към нея. Миналото лято близо месец тя прекара в сливенския затвор. Твърди, че там ѝ спретнали покушение Сложили нещо върху четката ѝ за зъби и когато започнала да ги мие, ѝ прилошало - едната ѝ страна се вдървила. Била спасена в резултат на намесата на лекаря от затвора. Сега Ройдова отново се изправя пред апелативния съд в Пловдив, който през юли м.г. замени 3-годишната ѝ условна присъда с ефективна и я прати зад решетките. ВКС обаче отмени решението заради процесуални нарушения и върна делото обратно в Пловдив. Следващото заседание е на 18 април с разпит на двама свидетели. Хората в село Браниполе, където през къща живеят Стойчо Ройдов и сестра му Иванка, продължават да са раздвоени относно семейната сага. Едни не допускат, че Иванка е способна на такова нещо. Други пък се учудват, че човек може да е склонен на такава жестокост заради пари. Иванка сега е наела нов адвокат и с негова помощ се надява да излезе чиста от съдебния процес. Още сънува кошмари от предишното съдебно заседание, когато я арестуваха в залата. Тогава тя изпадна в шок. “Какво става, къде ще ме водят”, питаше тя предишния си защитник Йордан Давчев, когото замени. Белезниците ѝ бяха сложени пред дъщеря ѝ Жана. Свидетел на сцената бе и племенницата Гергана, която е била сред набелязаните жертви. Държавното обвинение продължава да поддържа тезата, че Ройдова е замислила убийството на роднините си заради наследството на баща си Георги Ройдов, починал в САЩ. Подозренията ѝ били, че брат ѝ Стойчо има намерение да прибере цялото има̀не и е влязъл в договорка с болногледачката на покойния Недялка Бързакова. Чуждата жена разполагала с пълномощно да се разпорежда с авоарите на Георги Ройдов, емигрирал в САЩ, когато Иванка, Стойчо и сестра им Ана били деца.   След неговата кончина започнала битката за милионите. Свързвайки се с агента, когото мислела за човек от ъндърграунда, подсъдимата му предала списък с имената на жертвите и 3000 лева предплата Обещала му 10% от милионите на баща си, когато очисти брат ѝ и неговата фамилия. Още в окръжния съд ключовият свидетел е дал показания при закрити врата. Сред веществените доказателства беше листчето с имената на набелязаните. Както тогава, така и сега Ройдова твърди, че е невинна. Версията ѝ е, че е взела агента за адвокат, който може да ѝ помогне законно да си получи наследството. “Обвиненията срещу мен са измислени. Ударът идва от болногледачката на баща ми Недялка. Тя иска да сложи ръка върху наследството. За какво ми е да убивам Стойчо, след като парите не са у него”, казва Ройдова. И допълва, че дори да избие целия род, тя няма да може да получи тези пари. Твърди, че тезата на обвинението издиша, липсвали доказателства и нямало нито една дума вярна в написаното срещу нея. При предишния съдебен процес зетят на Ройдова Антон Фътов разказа, че покойният Георги Ройдов още приживе осигурил двете си деца в България и втората си дъщеря Ана, която живее в САЩ. Милионерът не делял децата си. На всички купил апартаменти. С пари на богатия емигрант близките му придобили офиси, магазини и коли. След като издъхнал, трите му деца разбрали, че на смъртния си одър той написал пълномощно на Недялка Бързакова. Иванка заподозряла, че брат ѝ Георги играел в комбина с болногледачката и скроила план как да получи цялото наследство. “Готова съм по всяко време да застана на детектор. Но държа и хората, които ме обвиняват в тези измислени престъпления, също да застанат. Тези, които ме изкарват сериен убиец, добре знаят, че не съм способна на това”, заявява Ройдова. Нямало изобщо да повярва, ако преди години някой ѝ е бил казал, че ще бъде вкарана в подобен филм. През целия си живот си вадила с честност и труд хляба. Имала само два акта за шофиране без колан. Не можела да си представи, че ще я обвинят в опит за екзекуция на 6-има свои родственици. Докато търкала наровете в арестите и затвора, размишлявала дълго. И установила, че всичко, което се случва напоследък, било подготвено от нейните роднини със съгласието на брат ѝ.   Той от своя страна също не иска нито да я види, нито да чуе за нея. “Гледал съм я като малка, а тя виж какво искала да ни направи”, коментира Стойчо след ареста на сестра си. Сметките, в които са милионите на покойния им баща, били в ръцете на болногледачката Недялка Бързакова. Тя се появила преди 15 г. в САЩ и сестра им Ана поверила на нея да се грижи за стария Ройдов. Мъжът страдал от болестта на Алцхаймер и докато бил в болница, подписал документ, с който дава пълно попечителство на болногледачката Недялка да държи парите му Последната воля на покойния била тези сметки да не се отварят до 5-ата година след смъртта му. Този срок изтекъл сега през март. Иванка е убедена, че въвличането ѝ в пъкления план било, за да не води дело за анулиране на завещанието. Недялка Бързакова обаче пращала по $ 220 хил. годишно на Стойчо Ройдов - това били лихвите от сметките. Така братът и болногледачката си делели парите, смята подсъдимата. И допълва, че вече е загубила брат си.", "date": "2019.04.15", "title": "“Кървавата” Иванка обвинена, че наела агент под прикритие да убие брат й и семейството му заради $ 4 млн."}
{"url": "https://www.24chasa.bg/novini/article/7403061", "text": "Председателят на парламента Цвета Караянчева връчи официално на кмета Даниел Панов решението за обявяване на Велико Търново за историческа и духовна столица на България. На откриването на изложбата \"Учредителите. Търново и българската държавност\" тя подари и плакет по повод 140 г. от приемането на Търновската конституция. \"За мен е чест да съм сред вас в могъщата българска твърдина Велико Търново. Непристъпната крепост на българския национален дух, столицата на Асеневци, седалище на Учредителното събрание и първата българска конституция, на провъзгласената независимост. Един град, който е свързан много с историята на България\", каза тя. \"Много се радвам, че днес ще имам огромната чест да връчва на кмета едно решение на 44-то НС, което беше гласувано с пълно мнозинство и е подпечатано с официалния печат на НС\", каза Караянчева. Даниел Панов благодари на Инициативния комитет, който издигна идеята в навечерието на Годишнината. Подарък за Народното събрание пък бе препис на Търновската конституция, направен от ученици от клуб \"Млад депутат\" при ОУ\"Патриарх Евтимий\".", "date": "2019.04.15", "title": "Караянчева връчи на Даниел Панов решението Велико Търново да е историческа и духовна столица (Снимки)"}
{"url": "https://www.24chasa.bg/novini/article/7402907", "text": "Европейският парламент съобщи, че има готовност да заседава извънредно през юли, за да ратифицира споразумението за оттеглянето на Великобритания от ЕС. ЕП започва днес последната си редовна сесия за този мандат. Ако преди 2 юли британският парламент ратифицира споразумението, ще бъде необходима ратификация и от европейска страна, което би наложило извънредно заседание на ЕП, уточниха представители на институцията, предава БТА. Миналата седмица Европейският съвет утвърди отсрочка до 31 октомври за одобряването на споразумението от британските депутати. Ако британският парламент не успее да одобри споразумението до 22 май, британските избиратели ще трябва да участват в изборите за евродепутати. Ако в този случай британската страна не проведе избори за ЕП и не одобри споразумението, ще напусне ЕС на 1 юни без споразумение.", "date": "2019.04.15", "title": "ЕП в готовност да заседава извънредно през юли, за да ратифицира Брекзит"}
{"url": "https://www.24chasa.bg/novini/article/7402762", "text": "Отстранената кметица на район \"Младост\" Десислава Иванчева е осъдена за поискан подкуп в размер на 187 500 евро от предприемача Александър Ваклин на 20 г. затвор. Оправдана е за поискани 500 000 евро и за получени 56 000 евро, както бе повдигнатото й обвинение от прокуратурата.  Освен това съдия Иво Хинов наложи глоба на Иванчева в размер на 10 000 лева, като й опрости други 10 000 заради нарушените й човешки права по време на задържането й на 17 април м.г. пред Спортната палата. Иванчева бе осъдена и на конфискация. \"Делото имаше политически нюанс, но не е имало провокация към подкуп от страна на Ваклин\", обяви накратко съдия Хинов. Мотивите му ще бъдат готови до месец.   ", "date": "2019.04.15", "title": "Иванчева е осъдена за поискан, а не за взет подкуп"}
{"url": "https://www.24chasa.bg/novini/article/7402786", "text": "Американец съди родителите си, защото са изхвърлили голямата му порно колекция, която оценява на 29 000 долара, съобщи Асошиейтед прес, предаде БТА.  Той иска тройно обезщетение от 87 000 долара. Делото е заведено миналата седмица в Мичиган. Там живеят родителите на 40-годишния мъж. Той се преместил у тях, след като се развел през 2016 г. Когато се изнесъл 10 месеца по-късно, те изпратили вещите му в новия му дом в Мънси, Индиана. Всичките 12 кашона с порнографски филми и списания обаче липсвали. Родителите признали, че са изхвърлили порното. Мъжът е подал жалба в полицията, но прокурорът отказал да повдигне обвинение. В документите по делото е приложена бележка от бащата: \"Направих ти услуга, като изхвърлих тези неща\".", "date": "2019.04.15", "title": "Американец съди родителите си за изхвърлена порно колекция"}
{"url": "https://www.24chasa.bg/novini/article/7402799", "text": "Гръцкият президент Прокопис Павлопулос отново отправи призив към Великобритания да върне в Атина фризовете на Партенона, които се намират в \"мрачната тъмница\", както се изрази Павлопулос, на Британския музей в Лондон, съобщи АНА-МПА. Павлопулос коментира темата в словото си на откриването на международна конференция, озаглавена \"Обединяването на скулптурите на Партенона\", която започна днес в музея на Акропола в гръцката столица, предава БТА. Гръцкият президент заяви, че музеят на Акропола, открит преди няколко години, обезсмисля и последния, макар и очевидно привиден, аргумент против връщането на фризовете, а именно, че Гърция не разполага с подходящ дом, в който да настани безценните паметници, съпоставим с Британския музей, \"където фризовете са \"затворени\" като \"плячка\" от грабежа на Елгин\". Павлопулос прикани световното обществено мнение да направи сравнение между \"светлата люлка\" на фризовете на Партенона и \"мрачната тъмница\" на Британския музей, където са \"затворени\" в противоречие с всяка институционална и цивилизационна етика и при условия на съхранение, които застрашават същността им и защитата на историческото им значение и символизъм\". Голяма част от фриза на прочутия античен храм Партенон в Атина се намира в Британския музей в Лондон, докато друга част и в момента е в Атина. Гърция настоява да й бъдат върнати десетките скулптурни фигури и фризове от Партенона, които са били отнесени през 1803 г. от британския дипломат в Османската империя лорд Елгин. Наскоро турски учени заявиха, че ферманът на султан Селим III, за който се твърди, че позволява на Елгин да свали и отнесе в родината си част от мраморните фризове на Партенона, не съществува.", "date": "2019.04.15", "title": "Гръцкият президент: Върнете фризовете на Партенона от мрачната тъмница на Британския музей"}
{"url": "https://www.24chasa.bg/novini/article/7402645", "text": "Броят на чужденците, живеещи в Германия, се е увеличил с 2,7 процента миналата година - по-бавно, отколкото в предишните години, макар че има забележимо увеличаване на броя на чужденците от страни извън ЕС с пазрешителни за работа, предаде Асошиейтед прес, цитирана от БТА. Федералната статистическа служба съобщи днес, че почти 10 920 000 лица само с чуждо гражданство са били регистрирани като постоянно пребиваващи в Германия в края на 2018 г., спрямо 10 620 000 през 2017 г. Чуждестранното население в Германия нарасна с 11,7 процента през 2015 г. и с 10,2 процента през 2016 г., когато имаше пхриток хна мигранти от конфликтите в Сирия, Ирак и др. През 2017 г. то нарасна с 5,8 процента. Според статистическата служба около 266 000 граждани на страни извън ЕС са имали разрешително за работа в края на миналата година, спрямо 217 000 предишната година. Т.нар. икономически мигранти са дошли основно от Индия (12 процента), Китай (9 процента), Босна и Херцеговина (8 процента) и САЩ (7 процента). Средната възраст на новопристигналите е 35 години и повечето са мъже - 68 процента. В над 83 процента от случаите те са получили статут на временно пребиваващи, а само 17 процента са получили разрешение за постоянно пребиваване.", "date": "2019.04.15", "title": "Броят на чужденците, живеещи в Германия, се е увеличил с 2,7 % през 2018 г."}
{"url": "https://www.24chasa.bg/novini/article/7402673", "text": "Британският премиер Тереза Мей каза, че правителството ще продължи да прави планове за възможно излизане от ЕС без сделка, предаде Ройтерс, цитирана от БТА.  Мей заяви това във вътрешноведомствен документ, каза пред журналисти неин говорител. Тя не смята да свиква предсрочни избори като начин за преодоляване на патовата ситуация в парламента, добави той. По думите му преговорите с опозицията за Брекзит ще продължат и ще се концентрират върху конкретни въпроси.", "date": "2019.04.15", "title": "Британското правителство продължава \nподготовката за Брекзит без сделка"}
{"url": "https://www.24chasa.bg/novini/article/7402674", "text": "Сърбия няма по-добър приятел в Европейския съюз от Унгария, а външният й министър Петер Сиярто е най-явният защитник на европейската интеграция на Сърбия, заяви днес сръбският външен министър Ивица Дачич в Суботица на съвместно заседание на двете правителства, предаде Танюг. Дачич добави, че приятелството между двете страни се вижда ясно и по сърдечните лични връзки на сръбския президент Александър Вучич и унгарския премиер Виктор Орбан, информира БТА. Унгария е шестият най-голям външнотърговски партньор на Сърбия, а търговската размяна между двете страни миналата година е достигнала 1,7 милиарда евро, каза още Дачич. Сърбия и Унгария подписаха днес 11 документа, включително меморандум за сътрудничество в процеса на европейска интеграция на Сърбия, за развитие на инфраструктурните връзки, за взаимно признаване на дипломите за висше образование, за сътрудничество на министерствата на вътрешните работи и на отбраната, и за защита на околната среда.", "date": "2019.04.15", "title": "Унгарският външен министър: Сърбия няма по-добър приятел от нас в ЕС"}
{"url": "https://www.24chasa.bg/novini/article/7402683", "text": "Омбудсманът Мая Манолова прати писма до колегите си – омбудсманите от Европейския съюз, с молба да призоват депутатите в Европейския парламент от тяхната държава да подкрепят забраната за двойните стандарти при храните и напитките, която е част от пакета промени за засилване на защитата на потребителите на европейско ниво. Това съобщиха от пресцентъра на омбудсмана. Новите текстове, предложени от еврокомисаря по правосъдие, потребители и равнопоставеност Вера Юрова, ще бъдат гласувани в сряда, 17 април 2019 г., след като на 2 април т.г. беше постигнато споразумение между Европейския парламент и Съвета за по-ефективна защита на потребителите в Общия пазар на ЕС. До приемането на забрана за двойния стандарт при храните и напитките от едни и същи марки се стигна след повдигане на темата от страните от Вишеградската четворка, които се противопоставиха на тези дискриминационни практики, прилагани в държавите от Източна Европа. У нас от 2017 г. омбудсманът Мая Манолова провежда активна кампания в защита на гражданите срещу нелоялни търговски практики на разпространяване на продукти от едни и същи марки, но с по-ниско качество съставки. Тя акцентира, че институцията на омбудсмана се бори от три години за припознаване на проблема както от българските институции, така и от европейските, за петицията, инициирана заедно с български общественици до Комисията по петициите в ЕП, за форума, организиран от институцията на омбудсмана в рамките на българското европредседателство, на който еврокомисар Вера Юрова обяви края на двойните стандарти при храните чрез Новия търговски механизъм за потребителите. Така намерението на ЕК да пристъпи към промени в законодателството една година по-късно вече е факт. Промените ще забранят разпространението на храни и напитки от едни и същи марки с различен състав в рамките на ЕС и ще позволят налагането на санкции за нарушителите (не по-малко от 4% от годишния оборот на производителя). „Обръщам се към Вас с молба да се свържете с Вашите евродепутати и да ги призовете да подкрепят пакета за засилване на защитата на потребителите, с който ще бъде сложен край на тази дискриминационна и обидна практика“, пише Манолова на своите колеги. Според омбудсмана това ще бъде доказателство, че европейските институции работят в интерес на гражданите, като застават на страната на потребителите, когато става дума за огромни икономически интереси.", "date": "2019.04.15", "title": "Манолова с писма към омбудсманите на ЕС: Евродепутатите да гласуват срещу двойните стандарти"}
{"url": "https://www.24chasa.bg/novini/article/7402634", "text": "Китай обяви днес за \"клеветнически\" критиките на американския държавен секретар Майк Помпейо към политиката на Пекин в Южна Америка и заяви, че държавите от този континент скоро ще видят \"кой е истинският им приятел\", предаде Ройтерс, цитирана от БТА. В петък, по време на тридневната си обиколка в Чили, Парагвай и Перу, Помпейо обвини Китай, че спомага за икономическия срив във Венецуела, като субсидира президента Николас Мадуро, докато южноамериканската държава потъва във все по-дълбока политическа криза. САЩ оказват натиск върху Мадуро да се оттегли и призовават още държави да се включат в коалицията, подкрепяща опозиционния лидер Хуан Гуайдо. През последните години Южна Америка преживява политически завой надясно и повечето държави на континента подкрепиха Гуайдо. Помпейо нарече Китай лицемерен, защото призовава за ненамеса във Венецуела, докато, по думите му, личната \"финансова намеса на Китай помогна за разрушаване на страната\". На брифинг в Пекин говорителят на китайското външно министерство Лу Кан каза, че подобни коментари са \"лъжи\". Лу посочи, че изявленията на американския държавен секретар Помпейо за китайско-латиноамериканските връзки са \"невъздържано клеветнически, съзнателно подстрекателски, безотговорни и неприемливи. Категорично се противопоставяме на това\". Говорителят изтъкна, че \"отдавна САЩ гледат на Латинска Америка като на свой заден двор и са оказвали натиск, заплашвали са и дори са сваляли от власт политическите режими на други държави\". Той добави, че тези държави скоро ще разберат кой е истинският им приятел. Влиянието на САЩ в Латинска Америка е поставяно на все по-голямо изпитание от Китай, чиято стремително развиваща се икономика през последните две десетилетия повиши търсенето на южноамерикански суровини. Китай вече е водещ търговски партньор на Бразилия - най-голямата икономика на континента, и най-голям световен износител на соя. Засиленият интерес на Бразилия и други държави в региона от китайско финансиране разтревожи Вашингтон. Изтъквайки облагите, постигнати от латиноамериканските държави благодарение на икономическото и търговското им сътрудничество със САЩ, Помпейо предупреди за \"хищнически\" практики на кредитиране и за \"пагубни или престъпни\" действия, повтаряйки критиките на други официални американски представители към Китай. В националната стратегия по сигурността на президента на САЩ Доналд Тръмп, оповестена през декември 2017 г., се казва, че Пекин се опитва да привлече региона в своята орбита посредством давани от китайската държава инвестиции и заеми. Хиперинфлацията, недостигът на храни и лекарства и други трудности накараха над 3 милиона венецуелци - около една десета от населението, да избягат от страната през последните няколко години, припомня Асошиейтед прес.", "date": "2019.04.15", "title": "Китай: Критиките на САЩ към политиката на Пекин в Латинска Америка са клеветнически"}
{"url": "https://www.24chasa.bg/novini/article/7402701", "text": "След осъдителните присъди на тримата подсъдими за подкуп Десислава Иванчева, Биляна Петрова и Петко Дюлгеров фенове и роднини на бившата кметица на \"Младост\" се нахвърлиха върху трима прокурори в съдебната зала. Отправяха срещу тях грозни реплики, кълняха ги и ги бутаха. \"Господ да ви убие!\" и \"Да ви умрат децата!\", бяха част от тежките клетви на развилнелите си привърженици. Грозните сцени прекратиха служители на съдебна охрана, които успяха да осмирят разбунтувалите се поддръжници на Иванчева. Съдия Иво Хинов, след като осъди Иванчева и Петрова на 20 г. и 15 г. затвор, ги върна обратно в ареста. От 22 декември те изтърпяха мерки за неотклонение \"домашен арест\". Другият осъден на 12 г. затвор Петко Дюлгеров остава задържан вкъщи по здравословни причини.", "date": "2019.04.15", "title": "Размирици в съда! Фенове на Иванчева искат да линчуват прокурорите"}
{"url": "https://www.24chasa.bg/novini/article/7402687", "text": "Екоактивисти за кратко блокираха днес моста Ватерло и още няколко лондонски забележителности, за да призоват правителството да обяви \"климатично извънредно положение\", предаде Асошиейтед прес, цитирана от БТА. Групата \"Екстинкшън рибелиън\" (Extinction Rebellion) разчита да събере хиляди протестиращи около Мраморната арка, Оксфорд Съркъс, моста Ватерло, площад Пикадили и Площада на парламента. Активистите от групата привлякоха вниманието преди две седмици, когато се съблякоха по бельо в публичната галерия на Камарата на общините по време на дебатите за Брекзит. Лондонската полиция посъветва гражданите да предвидят повече време за пътуванията си поради възможни закъснения на транспорта, свързани с протестите.", "date": "2019.04.15", "title": "Протест на екоактивисти блокира Лондон (Снимки)"}
{"url": "https://www.24chasa.bg/novini/article/7402708", "text": "До 12 месеца да има избран стратегически инвеститор в \"Белене\" и паралелно да приключи лицензирането на техническия проект. Към това се стреми екипът на министъра на енергетиката Теменужка Петкова. В Сочи, където участва в международния форум \"Атомекспо - 2019\", тя заяви пред журналисти, че в края на миналата година Агенцията за ядрено регулиране е изпратила писмо до НЕК, в което пита дали да продължи лицензирането на поекта. То бе спряно на финален етап през 2012 г., когато кабинетът \"Борисов 1\", а след това и парламентът замразиха \"Белене\". НЕК е отговорила, че иска да бъде окончателно приключен процесът на лицензиране. Дейностите могат да приключат за 6 месеца. Според министър Петкова, когато проектът бъде лицензиран, това ще има огромен ефект за инвеститорите, тъй като те ще са наясно какво точно ще изграждат и какво ще инвестират. В същото време и за българската държава ще е добре, тъй като притежанието на лиценциран проект за атомна централа ще вдигне цената на активите на \"Белене\". Вероятно ще може на бъде увеличен делът на българската държава в проекта. Както \"24 часа\" е писал, правителството държи да има блокираща квота от 34% в компанията. По време на форума министър Петкова се срещна с представители на \"Фраматом\", които са потвърдили интереса си да продължат участието си в проекта. По-късно тя се срещна и с министъра по иновациите и технологичното развитие на Сърбия Ненад Попович. 30 г. в Сърбия е имало мораториум за развитието на ядрената енергетика, сега на неговото ведомство са възложили да развива научни изследвания в тази област. България пък има 40 г. опит в атомната енергетиката. Петкова е запознала сръбския министър с процедурата за избор на инвеститор за \"Белене\", както и с възможността компании от региона, които са големи консуматори на ток, да участват в него на база на дългосрочни договори за изкупуване на електроенергията или като миноритарни акционери. Налице е интерес от сръбските ни партньори, каза Петкова. Тя се е срещнала и с държавния секретар на министерството в Унгария, което се занимава с реализацията на проекта за АЕЦ \"Пакш 2\". Петкова потвърди, че унгарска компания е проявила интерес да инвестира в \"Белене\", тя не е от ядрения сектор. Предстои министър Петкова да се срещне с представители на \"Росатом\" и \"Джетерал Електрик\".", "date": "2019.04.15", "title": "Петкова: До 12 месеца да имаме избран инвеститор и лицензиран проект \"Белене\""}
{"url": "https://www.24chasa.bg/novini/article/7402732", "text": "Сръбският патриарх Ириней, който е на няколкодневна обиколка в Косово, посети днес населеното предимно със сърби Щръпце и призова вярващите към единство и разбирателство, предаде Танюг. Патриархът каза на сърбите в Косово, че не са забравени и трябва да останат на своята земя, в своя дом и както каза, в своята родина, информира БТА. \"Останете тук, на своята земя, в своя дом, в своята родина. Ние никога няма да се откажем от Косово и Метохия и от вас, а разните властелини на този свят могат да говорят каквото искат\", каза патриарх", "date": "2019.04.15", "title": "Патриарх Ириней: Сърбите в Косово не са забравени, трябва да останат в своя дом"}
{"url": "https://www.24chasa.bg/novini/article/7402736", "text": "Влизането на Иво Христов, началник на кабинета на президента, в листата на БСП за евроизборите спира разговора за евентуален политически проект на Румен Радев, защото името му правилно, или не бе свързано с идеята да има партия около президента. Видимо като че ли този въпрос е изчерпан. Това анализира пред Би Ти Ви политологът Иван Кръстев. Според него на Радев е било основно решението Иво Христов да бъде в листата, с което е подкрепил и партията за изборите. Кръстев коментира, че лидерът на БСП Корнелия Нинова е излязла с листа, която е заложила на евроскептицизма и която показва, че БСП се разграничава от ПЕС и иска да излезе от парламентарната група на социалистите в Европарламента. Нинова залагаше на това, че в България има разочарование от ЕС и това обяснява присъствието в листата и на човек като Велизар Енчев, който е откровен критик на ЕС, допълни политологът. Той все пак подчерта, че 80% от икономиката на България е свързана с ЕС и че страната е повече интегрирана в Европа от времето на Варшавския договор. Ние не можем да се държим като остров, това е изключително опасна идея, а БСП да излезе от групата на социалистите в Европарламента създава особена изолация, която ще направи за България, а не просто за социалистите, невъзможно да прокара каквито и да било решения. Политиците не си дават сметка, че от тях се очаква друго поведение, когато са на висок пост, и вместо това започват да нормализират неща, които са тях са били напълно неприемливи, когато други са били на тези постове. Това коментира Кръстев по скандала с покупката на евтини апартаменти от политици. Според него все още не се знае какво хората ще чуят от този скандал заради бързата реакция на премиера - дали, че има наказани, или че тази практика не е била проблем много години. В същото време според него е създадена обществена среда, в която дори когато някой е невинен, не може да се защити от общественото мнение. Така се стигна до ситуация, че когато политик излага аргументи, дори да е прав в някои от тях, вече никой не иска да го чуе, обясни политологът.", "date": "2019.04.15", "title": "Иван Кръстев: Иво Христов в листата на БСП спира разговора за проект на Радев"}
{"url": "https://www.24chasa.bg/novini/article/7402740", "text": " Явор си е тръгнал много отдавна, още преди някой да е предполагал, че днес физически ще се сбогуваме. Това написа във фейсбук певицата Мариана Попова по повод смъртта на вокалиста от Gravity Co Явор Захариев. \"Явор....човекът, който като мен и много други не беше нахален, агресивен, болно амбициозен и най - вече не беше ниско талантлив. Докоснат от когото трябва с ясната мисъл , че музиката и съществуването в самата нея е нещо мноого специално. Явор си тръгна отдавна, мълчеше му се отдавна...тогава когато си отвъд преди някой изобщо да го усети! Явор си е у дома а мълчанието му ще крещи най- силно за тези, като нас, които мълчат\", пише още Попова. Явор Захариев беше открит по-рано този месец в безпомощно състояние със счупен нос. Той беше настанен в реанимацията на \"Пирогов\" в изключително тежко състояние. Няколко дни по-късно Захариев почина", "date": "2019.04.15", "title": "Мариана Попова: Явор си тръгна отдавна, мълчеше му се отдавна..."}
{"url": "https://www.24chasa.bg/novini/article/7402766", "text": "Агенция „Пътна инфраструктура“ стартира тръжната процедура за изработване на технически проект и строителство на локални платна на път II-86 Пловдив - Асеновград. Проектът ще се финансира от бюджета на Агенция „Пътна инфраструктура“, а индикативната стойност на поръчката е 15,5 млн. лв. без ДДС. Срокът за получаване на офертите е до 17:30 ч. на 20 май т. г., съобщиха от пресцентъра на АПИ. Второкласният път II-86 Пловдив – Асеновград е основната връзка с летище „Пловдив“ и индустриалния район край Пловдив. През 2017 г. по ОП „Региони в растеж“ 2014-2020 г. започна реконструкцията на 10-километровия участък, с което отсечката се разшири до автомагистрален габарит. Второто пътно платно е изградено и е рехабилитирано съществуващото. През 2018 г. общините Куклен, Родопи и Асеновград предоставиха на АПИ изготвените идейни проекти за изграждането на локалните платна в участъка от км 14+860 до км 25+150 на път II-86. С построяването им ще се осигури безопасен и безконфликтен достъп от и до прилежащите имоти в близост до директното трасе на пътя, край което се разрастват търговски и индустриални обекти. Реконструкцията на отсечката ще осигури бърз транспортен достъп на жителите от общините Куклен и Асеновград и от област Смолян до АМ „Тракия“. Със средства от републиканския бюджет ще се изгради и кръгово кръстовище при 14-ти км на път II-86 Пловдив - Асеновград. То ще замени съществуващото на входа на град Пловдив при пресичането с Околовръстния път. Целта е да се осигури безконфликтно и по-бързо включване на пътуващите от АМ „Тракия“ към Асеновград и Смолян. През миналата година АПИ проведе обществена поръчка за изпълнител на кръговото кръстовище и има подписан договор, но стартирането на строителните работи в момента е блокирано от жалби, свързани с отчуждаване на засегнатите имоти.", "date": "2019.04.15", "title": "АПИ стартира обществената поръчка за пътя Пловдив - Асеновград"}
{"url": "https://www.24chasa.bg/novini/article/7402768", "text": "Окръжната прокуратура в Кърджали е привлякла лидера на ДОСТ Лютви Местан към наказателна отговорност за престъпление по чл.343, ал.1, б. “в“ във вр. с чл.342, ал.1 от НК. Събраните до момента доказателства са дали основание да се приеме, че обвиняемият е извършил нарушения на чл.35 и чл.47 от Закона за движение по пътищата, в резултат на което по непредпазливост е  , обявиха от държавното обвинение. По отношение на Лютви Местан е взета мярка за неотклонение „Парична гаранция“ в размер на 10 000 лева. Взетата мярка за неотклонение е съобразена с изискванията на чл.57 от НПК, а именно да се попречи на обвиняемия да се укрие или да извърши престъпление. В случая е направена преценка въз основа на доказателствата по делото, че посочената мярка за неотклонение би изпълнила тези цели. На лидера на ДОСТ е наложена забрана да напуска пределите на страната. Разследването по делото продължава, предстои събирането на гласни доказателства, огледи на моторните превозни средства, които са иззети по делото като веществени доказателства и назначаване на съдебна автотехническа експертиза.", "date": "2019.04.15", "title": "Местан обвинен за смъртта на бебето, забраниха му да напуска страната (Видео)"}
{"url": "https://www.24chasa.bg/novini/article/7402807", "text": "На 15.04.2019г. от началника на ДНСК е издадена заповед на основание чл.224 от Закона за устройство на територията за цялостно спиране на строеж „Златен век“, извършван от „Артекс инженеринг“ АД. Това съобщиха от ДНСК Днес заповедта е връчена на участниците в строителния процес и подлежи на обжалване по реда на чл. 215 от ЗУТ пред Административен съд гр. София, в 14-дневен срок от съобщаването ѝ. Съгласно чл. 217, ал. 1, т. 2 от ЗУТ, жалбите и протестите пред съда не спират изпълнението на заповедта. За установените нарушения на разпоредбите на ЗУТ, довели до спиране на изпълнението на строежа са образувани 8 административнонаказателни производства, като предвиденият в ЗУТ размер на санкциите е в общ размер около 200 000 лева. Вижте заповедта  .", "date": "2019.04.15", "title": "Връчена е заповедта за спиране на строежа \"Златен век\" в София"}
{"url": "https://www.24chasa.bg/novini/article/7402806", "text": "Германия оказва натиск върху венецуелските власти да отменят решението за сваляне от ефир на германския международен канал \"Дойче веле\", излъчващ на испански в страната, предаде Асошиейтед прес. \"Дойче веле\" съобщи вчера, че е свален от национален ефир от венецуелския медиен регулатор Конател и бил приканен да излъчва само чрез кабелната мрежа, предаде БТА. Говорителката на германското външно министерство Мария Адебар заяви днес, че решението е \"достойно за съжаление\" и отбеляза, че свободата на медиите и на мнението \"имат висока стойност за германското правителство\". Германия е една от страните, признали лидера на опозицията Хуан Гуайдо за временен президент на Венецуела. Миналия месец правителството в Каракас нареди на германския посланик Даниел Кринер да напусне страната, припомня АП.", "date": "2019.04.15", "title": "Германия: Венецуела да върне в ефир местния канал на \"Дойче веле\""}
{"url": "https://www.24chasa.bg/novini/article/7402823", "text": "Върховният касационен съд на Румъния реши днес да отложи за 20 май делото, в което лидерът на управляващата Социалдемократическа партия (СДП) Ливиу Драгня обжалва присъдата от три години и шест месеца затвор по обвинения във връзка с фиктивни назначения на две секретарки на СДП в окръг Телеорман, съобщава сайт Зиаре. Съдът прие искането на адвокатите на Драгня за отлагане на процеса, което според прокурорите от Националната дирекция за борба с корупцията (НДБК) представлява опит за протакане на делото, информира БТА. На днешното заседание лидерът на СДП беше посрещнат както от поддръжници, така и от протестиращи. Той отново отхвърли всички обвинения, като заяви, че е невинен, че не е оказвал натиск върху никого и че делото срещу него е политическо. \"Напълно невинен съм. Смятам, че това е политическо дело. Ако бъда осъден, бих искал поне да знам за какво (. . .) Никой не ми е казвал, че тези две служителки не са ходили на работа. Не съм искал нищо от никого, не съм оказвал натиск върху никого, за да останат на работа\", подчерта Драгня пред съдиите. Той добави, че няма доверие на НДБК. Лидерът на социалдемократите получи на първа инстанция ефективна присъда от три години и половина затвор по обвинение в подстрекаване към злоупотреба със служебно положение. Той е обвинен, че като председател на Окръжния съвет на Телеорман (от 2000 г. до 2012 г.) и председател на местната организация на Социалдемократическата партия (СДП) е накарал ръководителите на Генералната дирекция за социална помощ и за закрила на детето да наемат фиктивно на работа две секретарки на СДП. Жените не са работили и един ден в дирекцията, макар че са имали редовни трудови договори, а румънската държава е била ощетена със 108 612 леи (над 45 000 лв.), твърди обвинението. Делото започна през юли 2016 г.", "date": "2019.04.15", "title": "Отложиха процеса срещу Ливиу Драгня за 20 май"}
{"url": "https://www.24chasa.bg/novini/article/7402407", "text": "Китайските власти заловиха 7,48 тона контрабандно внесена слонова кост, най-голямото количество за последните години, предаде Ройтерс, цитирана от БТА. Това е станало при операция срещу международна престъпна групировка, специализирана в контрабандата на слонова кост, съобщи митническата служба. Китай е най-големият световен вносител и краен потребител на слонови бивни. През 2017 г. Пекин забрани продажбата на слонова кост в страната. Търсенето на слонова кост от азиатски страни като Китай и Виетнам, където тя се използва за накита и украшения, доведе до засилване на бракониерството в Африка. От началото на годината Китай е заловил 8,48 тона слонова кост и нейни продукти и над 500 тона продукти от застрашени животински видове, заяви митническата служба. През последните месеци в Хонконг, Сингапур и Виетнам бяха заловени големи количества животински продукти, от рог на носорози до броня на панголини. Голяма част от тази търговия обслужва китайската традиционна медицина, чието търсене води до нарастване на незаконния трафик на диви животни.", "date": "2019.04.15", "title": "Китай залови 7,48 тона контрабандно внесена слонова кост"}
{"url": "https://www.24chasa.bg/novini/article/7402371", "text": "Споразумение за нормализиране на отношенията между Белград и Прищина може да бъде постигнато тази година. Това заяви днес в интервю за в. \"Гардиън\" президентът на Косово Хашим Тачи, съобщи ТАСС, цитирана от БТА. \"Ние трябва да седнем (на масата на преговорите) дори с нашите заклети врагове, но без каквито и да било предварителни условия, и да се опитаме да се чуем един друг\", каза Тачи. Той подчерта, че няма намерение да отменя 100-процентовите мита за стоките от Сърбия. В същото време косовският президент каза, че е необходим възможно най-бърз напредък в преговорите със сръбската страна. Според Тачи нерешителността на международната общност \"дава свобода на действие за националистите и популистите от двете страни на границата\". \"Само мирното споразумение ще донесе благоденствие\", каза косовският лидер. Той смята, че \"демаркацията на границата\" ще бъде съставна част от всяко всеобхватно споразумение за взаимно признаване. Тачи обаче каза, че това \"не може да бъде разделение по етнически признак. Това е невъзможно, и Косово, и Сърбия ще останат многоетнически държави\".", "date": "2019.04.15", "title": "Тачи: Смятам, че е възможно да бъде постигнато споразумение със Сърбия тази година"}
{"url": "https://www.24chasa.bg/novini/article/7402401", "text": "Кампанията за предизбирането на американския президент Доналд Тръмп е събрала над 30 милиона долара през първите три месеца на 2019 година. Тази сума е повече от даренията, които са получили за същия период всички кандидати от Демократическата партия, взети заедно, предаде Ройтерс, цитирана от БТА.  По данни на предизборния му щаб Тръмп е събрал общо 40,8 милиона долара от началото на кампанията му за президентските избори през 2020 г., което показва, че дарителите на Републиканската партия са склонни да инвестират в очертаващата се трудна за него надпревара. Сенаторите Бърни Сандърс и Камала Харис са получили най-много дарения от кандидатите от Демократическата партия. Те са набрали съответно 18,2 милиона и 12 милиона долара през първата четвърт от годината. Щабът на Тръмп казва, че средното дарение за този период е 34,26 долара и че близо 99 на сто от даренията са били до 200 долара. Националният комитет на Републиканската партия е набрал 45,8 милиона долара за първото тримесечие.", "date": "2019.04.15", "title": "Тръмп е събрал повече дарения от изборите отколкото всички кандидати от Демократическата партия"}
{"url": "https://www.24chasa.bg/novini/article/7402420", "text": "Метростанция „Европейски съюз” е затворена заради забравена раница между пейките, съобщи „Метрополитен”. На място има полиция, пожарна и линейка. Входът е заграден с полицейски ленти и граждани не се допускат, предаде  След като органите на реда не откриха нищо съмнително, към 14:30 ч станцията отново заработи нормално.                                                                                                                                                                                                                                                                                                                       ", "date": "2019.04.15", "title": "Затвориха метростанция „Европейски съюз” заради забравена раница (Обновена)"}
{"url": "https://www.24chasa.bg/novini/article/7402463", "text": "Тенденцията за понижаване на равнището на регистрираната безработица се запазва и през март. Това съобщиха от пресцентъра на Агенцията по заетостта. Според данни от административната статистика на Агенцията регистрираната безработица през март е 5,9 на сто. В сравнение с предходния месец февруари намалението е с 0.3 процентни пункта. На годишна база се отчита значителен спад от 0.9 процентни пункта, се посочва още в прессъобщението. Статистиката отчита още, че през март броят на регистрираните безработни в бюрата по труда намалява до 194 603. Спрямо март 2018 г. те са с 26 977 души по-малко. Новорегистрираните безработни лица през месеца са 21 645, като от тях 1 382 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са мотивирали 4 272 лица чрез различни информационни събития. От Агенцията по заетостта уточняват, че освен към безработните, дейността на бюрата по труда продължава да бъде насочена и към заети, учащи и пенсионери. Нови 499 души от тези групи са регистрирани през месеца като търсещи работа. През март общо 23 754 безработни са постъпили на работа, като 81.5 на сто от тях са устроени в реалната икономика. Други 258 лица от групата на пенсионерите, учащите и заетите, са намерили своето ново работно място. В резултат от изпълнението на активните мерки за насърчаване на заетостта сред безработните, на субсидирани работни места през месеца са устроени 4 398 лица. От тях 2 580 - по програми и мерки за обучение и заетост и други 1 818 - по схеми на Оперативна програма \"Развитие на човешките ресурси\". Заявените работни места на първичния пазар на труда през март са 23 287, като 89.3 процентни пункта от тях са в частния сектор. Най-голям дял свободни работни места са заявени в хотелиерството и ресторантьорството (31.1 на сто), преработващата промишленост (20.0 на сто), търговията, ремонта на автомобили и мотоциклети (11.4 на сто), селското, горското и рибното стопанство (8.0 на сто); административните и спомагателните дейности (5.5 на сто), строителството (4.3 на сто) и други. Най-търсените групи професии през месеца са: персонал, зает в сферата на персоналните услуги, като бармани, сервитьори, готвачи, камериери и др. Търсени са и продавачи, работници по събиране на отпадъци и сродни на тях, оператори на стационарни машини и съоръжения, водачи на моторни превозни средства и подвижни съоръжения, помощен административен персонал по обслужване на клиенти; работници в добивната и преработващата промишленост, строителството и транспорта, помощници при приготвяне на храни, квалифицирани работници по производството на храни, облекло, дървени изделия и сродни, работници в селско, горско и рибно стопанство и други.", "date": "2019.04.15", "title": "Безработицата намалява още, през март е 5,9%"}
{"url": "https://www.24chasa.bg/novini/article/7402483", "text": "Помагач на нелегални имигранти изостави група от 12 мъже в автомобил на магистрала \"Марица\" и избяга от полицията. По-късно е задържан с помощта на следово куче, предаде  На автомагистрала \"Марица\", в посока Пловдив, автопатрул от Димитровград е подал сигнал за спиране на лек автомобил. Водачът не се е подчинил на разпореждането, скочил от автомобила в движение и побегнал към гориста местност. При проверка на спрелия вече автомобил, в багажника са открити 12 нелегални мигранти на възраст до 30 години. Само един от тях е непълнолетен – 16-годишен. Според техните обяснения са от Афганистан. Преминали са \"зелената\" ни граница незаконно. Чужденците са настанени в центъра в Любимец. По следите на шофьора е пуснато следово куче и по-късно е задържан.", "date": "2019.04.15", "title": "Каналджия на мигранти изостави 12 мъже в автомобил на АМ \"Марица\", задържаха го"}
{"url": "https://www.24chasa.bg/novini/article/7402484", "text": "Чарлз Грос, дългогодишен професор по невробиология в университета Принстън и съпруг на писателката Джойс Каръл Оутс, почина на 83 години, предаде Асошиейтед прес. Оутс съобщи, че Грос е починал от рак в събота в Оукланд. Тя сподели в Туитър негова снимка, на която се разхожда в гъста гора и го нарече \"блестящ, красив и любим съпруг\". Грос работи 43 години във факултета по психология в Принстън. Пенсионира се през 2013 г., предава БТА. Оутс също преподава в Принстън до 2014 г. Тя се омъжва за Грос през 2009 г., след като умира първият й съпруг. Чарлз Грос има две дъщери и двама внука.", "date": "2019.04.15", "title": "Почина Чарлз Грос, съпругът на писателката Джойс Каръл Оутс"}
{"url": "https://www.24chasa.bg/novini/article/7402507", "text": "Текущите ремонти на читалища, кметства, здравни служби, черкви, улици и гробищни паркове в 23-те села на община Монтана са започнали, съобщи кметът Златко Живков. Става дума за около 60 обекта, а планирането средства тази година за строителния сезон в селата са близо половин милион лева. През последните 40 дни са проведени годишни общоселски отчетни събрания. Кметът Живков е участвал във всичките. Основен акцент в инвестиционната програма на община Монтана в селата остават обществените сгради и пътищата. Все по трудно се решава проблемът с автобусният транспорт до малките населени места.Фирмите не искат да обслужват линиите, заради конкуренцията на таксиметровите превозвачи, които возят на цената на билета, уточни Живков. Един от най-разискваните въпроси във всички села е състоянието на гробищните паркове. Тревожен е фактът, че все повече гробове са изоставени от близките на починалия и подържаното им е оставено изцяло в ръцете на селските кметове. Между 10 и 12 хиляди лева се отделят от бюджета на общината за почистването на един гробищен парк. В тази връзка кметът Живков призова хората, да пазят паметта на мъртвите и изпълнят дълга си като почистят си гробовете на покойните си роднини.", "date": "2019.04.15", "title": "Община Монтана стартира ремонти за половин милион лева в селата"}
{"url": "https://www.24chasa.bg/novini/article/7402524", "text": "От днес влиза в сила забраната за улов на риба в размножителния период, съобщиха от пресцентъра на Изпълнителната агенция за рибарство и аквакултури /ИАРА/. Сроковете са посочени в заповед на министъра на земеделието, храните и горите Румен Порожанов. От 15 април до 15 юни уловът на калкан в Черно море е забранен. По време на размножителния период на калкана се забранява всякаква риболовна дейност, включително трансбордиране, задържане на борда, разтоварване на брега и продажба. С масови проверки инспекторите на ИАРА и тази година ще следят за спазването на забраната и ще преустановяват евентуални нарушения. От 15 април до 31 май е в сила забраната за улов на пролетно-лятно размножаващите се риби в рибностопанските обекти, намиращи се до 500 м надморска височина, а за рибностопанските обекти, намиращи се от 500 до 1500 м надморска височина, забраната е в сила от 1 май до 15 юни т. г. От 15 април до 15 май т. г. включително е забранен уловът на карагьоз (дунавска скумрия) в българския участък на река Дунав. В същия период е забранен и уловът на попчета във водите на Черно море с мрежени риболовни уреди, с изключение на риболовния уред волта. Има водни обекти на територията на страната, в които е разрешен любителският риболов през периода на забраната и те са описани подробно в заповедта на министъра. С масови проверки инспекторите на ИАРА и тази година ще следят за спазването на забраната и ще преустановяват евентуални нарушения. Глобата при нарушение на забраната на риболов в размножителния период е между 1500 и 3000 лв., припомнят от ИАРА", "date": "2019.04.15", "title": "От днес се забранява улов на риба в размножителния период"}
{"url": "https://www.24chasa.bg/novini/article/7402526", "text": "Предлаганите нови правила за оценка на работоспособността ще ощетят част от хората с увреждания. Това каза пред журналисти омбудсманът Мая Манолова преди началото на заседанието на Националния съвет за хората с увреждания. По думите й близо осем хиляди пациенти са били ощетени заради новите правила за оценка на работоспособността от август 2018 г. - когато се приеха, до декември 2018 година. Манолова подчерта, че всеки, който се нуждае от оценка на работоспособността, както и на вида и степента на увреждането му, трябва да премине през индивидуална оценка, като това е единственият начин за реформа на системата. Ощетените, според Манолова, трябва да имат възможност да се явят на преосвидетелстване. Веска Събева, член на Съвета и председател на Асоциацията на родители на деца с епилепсия, каза, че настояват да се взима предвид основното заболяване, водещо до 50 и над 50 на сто неработоспособност, а според съпътстващите заболявания да се добавят още 20 процента. По думите й така биха се отчели всички увреждания на пациента и няма да има ощетени. Организациите на хората с увреждания не приеха предложенията, направени от Министерството на здравеопазването, за нови промени в Наредбата за медицинската експертиза, каза Мая Манолова, която излезе преди края на заседанието на Националния съвет за хората с увреждания.", "date": "2019.04.15", "title": "Манолова: Правилата за оценка на работоспособността ще ощетят част от хората с увреждания"}
{"url": "https://www.24chasa.bg/novini/article/7401132", "text": "  Средно по 400 души чакат всеки ден в сградата на Пътна полиция - София, за да подадат документи за шофьорски книжки, показа проверка на “24 часа”. Три гишета обслужват бъдещите шофьори или тези, които ще си подновяват свидетелството. Хората минават през гишетата 2-3 часа след като са изтеглили билетче от системата на входа. След няколко сигнала на граждани за опашки в Пътна полиция репортер на “24 часа” провери на място какво се случва в три произволно избрани дни от седмицата и различни часови зони. Отегчени физиономии в двора, лутащи се хора с наръч документи и продавачът на най-вкусните гевреци все още са там. Хаоса от миналото и скандалите между чакащите вече ги няма, защото работят системата с теглене на билетчета с номера и информационните табла за всяко гише, които показват кой трябва да се яви, за да бъде обслужен. Пътните полицаи в салона не отказват съвет на гражданите, дежурният офицер също приема хора със заплетени казуси. Мъже и жени от всички възрасти са се разположили на удобните червени столчета в чакалнята. Повечето са и от време на време поглеждат към информационните табла, за да не изпуснат реда си. Навън също има граждани, отскочили за кафе, докато светне техният номер. Най-много чакат за подаване на документи за шофьорски книжки. 21 март, 14,34 ч. Теглим билетче от машината. То е с пореден номер 337 за деня. На билетчето коректно е написан броят на чакащите - 128. Наоколо най-много са тийнейджъри, които са изкарали шофьорските курсове и тръпнат да седнат законно зад волана с документи в ръка. Те могат да си вземат такива само в отдел “Пътна полиция”. Същото важи и за старите шофьори, които са добавили нова категория към книжките си. Повече са чакащите за подаване на документи за книжка на следващия ден. В 10,46 ч те бяха 148 души. Само 72 минути по-рано обаче опашката пак е била внушителна, но доста по-малка. На нея са били 96 души. “Изгубих документите си, а за нова книжка от районното ми казаха да дойда тук”, обясни жена на 45 г. Минути преди 12 ч пред нея чакаха още 40. “Дано успея да мина, защото съм на работа от 12,30 ч, а най-късно мога да отида в 13”, каза жената. Заради натрупването на хора издаването на талончетата бе временно спряно в 12,10 ч, а чакащите бяха 164-ма. И в двата дни опашки за получаване на книжки нямаше. Репортер на “24 часа” си изтегли талонче в 15,10 ч в четвъртък, а номерът му светна след 4 мин. В петък сутринта мераклиите да вземат готовите си книжки бяха 25-ма в 10,46 часа. В 11,19 ч дойде и нашият ред.  Подновяване и получаване на книжка може да се случи и в районните управления по местоживеене. Това обаче невинаги гарантира по-малко ядове. 30-годишен софиянец решил да поднови изтичащата си книжка в 9-о РУ. Подал документи на 20 февруари. Месец по-късно отишъл да я вземе, но се оказало, че “Поисках да си платя веднага, но се оказа, че трябва да отида в КАТ”, разказа той. От МВР обясниха пред “24 часа”, че служителят греши и мъжът е можел да свърши работа и в районното. На 21 март той изтегли талончето си за получаване на електронен фиш за скорост в 15,13 ч. Редът му дойде след 27 мин. “Снимали са ме да карам с между 21 и 30 км/ч превишение на скоростта и дължа 100 лв.”, обясни той. “Ще платя веднага не толкова заради отстъпката от 30%, а за да си взема по-бързо книжката”, разказа мъжът. Подобна преференция получава всеки, който заплати санкцията си в 14-дневен срок след връчването на електронен фиш. Отне му точно 2 мин. “За книжката обаче ще трябва да се върна до 9-о РУ”, каза той. Опашките за връчване на наказателни постановления, за пускане и спиране от движение, както и тази за транзитна регистрация вървяха бързо и в двата дни. Никой не чакаше повече от 15 минути. Хората пък бяха категорични, че проблемът не е толкова в КАТ, колкото в огромния човекопоток, който е в столицата. - Ние сме единствената структура в България от звезната “Пътна полиция” в страната, която започва работа в 7,30 ч. Целта е хората да идват при нас и да си подават заявленията, за да ги обслужим преди работа. Имаме 5 гишета за услугата. Първите 3 започват работа в 7,30 и до 8,30 часа се пълнят всичките. - Те са подготвени, но към момента няма хора за тях. Тече процедура за назначаването на 30 души. Догодина изтича валидността на документи и ще има наплив. Затова ще напълним всичките 8 гишета и очакваме да минем на 12-часов работен ден – от 7 до 19 ч. Може би ще работим и в събота, но ще го преценим с ръководството. - Около 400. Книжките, които се издават при нас, са първо свидетелство за правоуправление, подновяване, при изгубени документи, при промяна на данните на лицето, при добавяне на категория, при подмяна на чуждестранно свидетелство и увредено такова. - Само когато изтича срокът на валидност. Твърде малко е. Затова инициираме законодателна промяна и районните управления да могат да поемат по-голяма част от работата, която е при подаване на заявления. - Около 15 мин на човек. Всяко заявление се попълна от автоматична система. Човек само сравнява дали данните му са правилни. В това време излиза от гишето, а след като е готов – влиза. Не се тегли ново билетче, само се изчаква човекът, който е вътре, и след него влиза веднага. - Системата се спира, когато не можем да обслужим гражданите. Правим го, за да избегнем напрежението, защото хората идват и казват, че са изтеглили билети, а не могат да бъдат обслужени в работното време. Затова се преценява дали да бъде спряна, или не. - Не, всеки ден е различен и необясним. Забелязал съм, че когато децата са във ваканция, тук има по-малко опашки. При промяна на регистрациите на автомобилите е натоварено сутрин и преди празниците. При издаване и подновяване на книжките е по същия начин – всеки иска в последния ден, бърза, изнервен е. - Административни – около 2500. Сигурно сме единствената администрация в България, която приема толкова много граждани на ден. Около 700-800 са автомобилите, по 400 са за подаване на документи и вземане на книжка, другото са наказателни постановления, протоколи, електронни фишове и други. - При получаването отивате с една лична карта, един документ се разпечатва и готово. - Натоварването там е в пъти по-малко. При нас има най-много водачи и превозни средства на отчет. Според анализите ни от последните 5 г. работата се е увеличила 2 пъти. - Точното изписване на основанието за плащане е много важно. Ако някъде се сложи точка, празно разстояние или друга промяна, автоматичната система не може да разпознае плащането. Друг проблем е, че човек например плаща 2 фиша с едно платежно нареждане. Ние ги виждаме, но системата не може да ги различи и затова остава като неплатено. Трябва да се платят с отделни нареждания. За да се оправи проблемът, човек трябва да пусне разяснение, че иска да се поправи грешката, като приложи доказателство, че е платил. Това може да стане и с мейл. В него човек трябва да посочи ЕГН-то си и платежния документ. - Може да се плати във всяко едно звено на МВР. Има и опция за електронно плащане в сайта на МВР, в секцията е-услуги. Там се визуализира точно документът. На гишетата в Пътна полиция също има ПОС терминали. Може да се плати и във всяка една банка. В сайта на МВР вие с ЕГН-то си викате точната глоба и се разнася нататък. За мен това е най-доброто плащане.", "date": "2019.04.15", "title": "400 чакат за книжки всеки ден по 2-3 ч на 5 гишета в КАТ"}
{"url": "https://www.24chasa.bg/novini/article/7402516", "text": "Вчера в Пекин се състоя 5-ят китайско-японски икономически диалог. Участие в него взеха първите дипломати на двете страни Уан И и Таро Коно. Благодарение на общите усилия отношенията между Пекин и Токио се нормализират и развиват. Миналият април бе възстановен икономическият диалог, прекъснат преди 8 години, което е от голямо значение за насърчаване на политическите контакти и прагматичното сътрудничество, заяви по време на форума Уан И. Двете страни не бива да пропускат възможностите, които създават новия кръг от политиката за отваряне на Китай и стремежа на Япония за устойчив растеж, и да структурират икономическите си отношения така, че те да отговарят на новите тенденции, посочи той,  Япония и Китай са важни икономики и засилването на сътрудничеството помежду им е в интерес не само на тях самите, но е изключително важно за регионалния просперитет, стабилността и за глобалния растеж. Икономическото сътрудничество е основа на японско-китайските отношения. Изправени пред несигурност в международен план, те трябва да задълбочават контактите, да защитят многостранната търговска система и да координират позициите си за глобалното икономическо управление на предстоящата среща на върха на Г-20 в Осака, заяви японския външен министър Таро Коно.", "date": "2019.04.15", "title": "В Пекин се проведе 5-ия китайско-японски икономически диалог"}
{"url": "https://www.24chasa.bg/novini/article/7402532", "text": "Сърбия е решила да създаде център за ядрени технологии за мирни цели, съобщи сръбският министър за иновациите и технологиите Ненад Попович на пленарна дискусия на международния форум Атомекспо 2019 в Сочи, предадоха ТАСС и БТА. Попович уточни, че центърът ще се занимава преди всичко с технологии за медицината и селското стопанство. Сръбският министър каза, че съседните страни България и Унгария развиват ядрения си потенциал и това е силен стимул за развитието на ядрените технологии в Сърбия. През януари тази година Русия и Сърбия подписаха междуправителствено споразумение за сътрудничество в областта на използването на атома за мирни цели, както и документ за създаване на център за ядрена наука и технологии с руски дизайн.", "date": "2019.04.15", "title": "Сърбия прави център за ядрени технологии за медицината и селското стопанство"}
{"url": "https://www.24chasa.bg/novini/article/7402527", "text": "Служител на охраната в търговски мол в центъра на Белград е сигнализирал в полицията за съмнения, че в паркинга има бомба, съобщава МИА. Незабавно на място е изпратена специална единица за обезвреждане на експлозиви, но сръбското Министерство на вътрешните работи не съобщава повече подробности, предаде  Според местните медии, служителят е съобщил, че чул странни тиктакания под паркиран автомобил.", "date": "2019.04.15", "title": "Сигнал за бомба в центъра на Белград"}
{"url": "https://www.24chasa.bg/novini/article/7402536", "text": "Д-р Джани Букикио, председател на Венецианската комисия към Съвета на Европа, бе удостоен със званието Доктор Хонорис кауза на Великотърновския университет \"Св.св.Кирил и Методий\". На церемонията присъства целият Конституционен съд начело с председателя му проф.Борис Велчев. \"Радвам се в контекста на отбелязването на 140-годишнината от Търновската конституция да впишем едно наше малко тържество с един голям знак, с едно преклонение пред правото и с надежда за справедливост\", каза ректорът проф.Христо Бонджолов, който представи решението на Академичния съвет за удостояването на д-р Букикио с почетното звание. \"Като дългогодишен председател на Европейската комисия за демокрация чрез право Джани Букикио винаги е подкрепял демократичния процес в България чрез даването на доклади и становища по всички ревизии на конституцията, както и по законодателните инициативи за реформиране на съдебната ни система\", се посочва в решението. На тържествената церемония Джани Букикио открои значението на комисията, създадена преди 30 години при реформирането на страните от Източна Европа. \"Венецианската комисия се превърна във важен съветник при изготвянето на конституционни и параконституционни текстове\", каза той. Тази вечер Джани Букикио ще бъде гост на тържественото заседание на Конституционния съд по повод 140 години от приемането на Търновската конституция и ще говори за индивидуалния достъп до Конституционния съд.", "date": "2019.04.15", "title": "Шефът на Венецианската комисия стана\nпочетен доктор на университета в Търново"}
{"url": "https://www.24chasa.bg/novini/article/7402551", "text": "59-годишен шофьор е задържан от полицията, след като е хванат пиян да кара работници към обект на Пампорово. Случката се разиграла на 12 април, около 05:00 ч., на пътя до девинското село Беден, предаде  Пътниците видели, че шофьорът не е адекватен и поискали да спре. Той обаче отрекъл, влязъл в спор с тях и дори сам викнал полиция, за да им докаже, че не е пиян. Пристигналият патрул на място обаче установил, че водачът на автобуса е пил и е с 1, 40 промила алкохол, след което го задържали.", "date": "2019.04.15", "title": "Хванаха пиян шофьор на автобус с пътници, сам викнал полиция да го провери"}
{"url": "https://www.24chasa.bg/novini/article/7401988", "text": "Зам.-председателят на Политическа партия ГЕРБ Цветан Цветанов проведе работна среща с ръководителя на софийското бюро на Фондация „Конрад Аденауер“ Торстен Гайслер. Двамата обсъдиха предстоящите европейски избори, като подчертаха необходимостта от повече диалог с гражданите и застъпничество за основополагащите европейски ценности, съобщиха от пресцентъра на ПП ГЕРБ. Отбелязано бе, че национал-популизмът и негативният дискурс на страха и омразата могат само да навредят на Съюза и националните политически системи. Двамата се обединиха около важността на високата избирателна активност на европейските избори през май, което ще гарантира информиран и рационален избор за онези партии, реално защитаващи националните и европейски приоритети и интереси в Европейския парламент. Цветанов и Гайслер бяха единодушни, че наскоро установеното сътрудничество между ГЕРБ и СДС трябва да е дългосрочно и да почива на взаимна коректност. Същото важи и за планираното сътрудничество на ГЕРБ с Обединените земеделци. Гайслер информира Цветанов за изготвен от Фондацията в сътрудничество с Германо-българската индустриално-търговска камара анализ на германските инвестиции в България. Той показва, че обемът им е значително по-голям от отчетения от официалната статистика, като това се дължи на факта, че тези инвестиции понякога преминават през трета страна или са от вторичен характер за разширяване на вече реализирани инвестиции. Цветанов благодари на Гайслер за инициативите, които Фондация „Конрад Аденауер“ провежда в подкрепа на гражданското общество в страната, както и за отличното сътрудничество между Фондацията и Сдружение „Граждани за европейско развитие на България“.", "date": "2019.04.15", "title": "Цветанов на среща с Торстен Гайслер: Сътрудничеството между ГЕРБ и СДС трябва да е дългосрочно"}
{"url": "https://www.24chasa.bg/novini/article/7402039", "text": "Министър-председателят Бойко Борисов ще се срещне с премиера на Грузия Мамука Бахтадзе, който е на официално посещение в България по покана на българския премиер - утре, 16 април. Двамата ще проведат разговор на четири очи, последван от пленарно заседание на двете делегации. Това съобщиха от пресцентъра на Министерския съвет. Във фокуса на разговорите ще бъдат активизирането на икономическите и търговските отношения, както и сътрудничеството в сферата на инфраструктурата, транспорта и енергетиката между България и Грузия. Последната среща на премиерите Борисов и Бахтадзе беше през септември 2018 г. в Ню Йорк по време на 73-ата сесия на Общото събрание на Организацията на обединените нации. Сред обсъжданите теми тогава бяха подкрепата на България за евроатлантическата перспектива на Грузия, както и партньорството в отбраната и сигурността. В делегацията на грузинския министър-председател Мамука Бахтадзе са министърът на външните работи на Грузия Давид Залкалиани, зам.-министърът на икономиката и устойчивото развитие Акаки Сагирашвили и председателят на Комисията по външна политика в парламента на Грузия - Софио Кацарава. От българска страна с премиера Бойко Борисов ще бъдат вицепремиерът и министър на външните работи Екатерина Захариева и зам.-министърът на икономиката Лилия Иванова.", "date": "2019.04.15", "title": "Борисов ще се срещне с премиера на Грузия утре"}
{"url": "https://www.24chasa.bg/novini/article/7402100", "text": "Десетки хиляди севернокорейци почетоха днес паметта на свои държавни ръководители по случай Деня на Слънцето. Така в Корейската народнодемократична република (КНДР) се нарича националният празник - рожденият ден на основателя и първия президент на страната Ким Ир-сен, съобщиха осведомителните агенции. Многохилядни потоци от хора в Пхенян и други градове потеглиха рано сутринта към мемориалните комплекси из страната, за да участват в тържествените церемонии, предаде ТАСС. Основните прояви в столицата протичат на хълма Мансу, където се извисяват гигантски бронзови статуи на Ким Ир-сен и на следващия лидер - сина му Ким Чен-ир, както и в комплекса Кумсусан, където в прозрачни саркофази се съхраняват балсамираните им останки, предава БТА. \"Прекланям се духом пред двамата велики лидери, защото съм твърде стара, за да им благодаря за щедростта със своя труд\", обяснява пред АФП 84-годишната Ра Ман-ок - полковник в оставка, след двукратен поклон пред монумента на хълма, където прииждат все нови войнишки колони, групи студенти, млади семейства, туристи . . . Севернокорейците се възпитават от самото си раждане в култ към тази династия, от която идва и сегашният лидер на страната Ким Чен-ун. Режимът използва всички възпоменателни церемонии в нейна чест, за да затвърждава властта си, посочва агенцията. По време на честванията се изнасят танцови и театрални представления, каквито са насрочени например на площадите в Пхенян. Организират се множество изложби и спортни състезания. Тазгодишните празненства по случай Деня на Слънцето в столицата включват по-специално фестивал на цветята и мащабен танцов спектакъл.", "date": "2019.04.15", "title": "Десетки хиляди севернокорейци почетоха паметта на Ким Ир Сен"}
{"url": "https://www.24chasa.bg/novini/article/7402087", "text": "Частни лица източват училищни бюджети, като завеждат дела по Закона за достъп до обществена информация, съобщиха училищни директори от Пазарджик и региона. За да се прекрати опасната практика в Пазарджик, започна подписка за промяна в Закона за достъп до обществена информация, с която да се въведе твърд регламент при искането и подаването на информация. Съюзът на работодателите в системата на народната просвета е уведомен за създалата се ситуация и изцяло подкрепя започналата подписка, която ще се организира в цялата страна. Схемата за източване на системата е изключително проста. Частно лице изпраща електронно писмо до дадено училище с искане за безобидна информация, обяснява директорът на училището в пазарджишкото село Паталеница Никола Колев. Писмото обикновено се изпраща по време на ваканция или в почивните дни. То няма подпис, печат или изходящ номер. В повечето случаи директорите не обръщат особено внимание на тези, иначе безобидни писма, и пропускат регламентираните срокове за изпращане на исканата информация. Подателят обаче незабавно завежда съдебно дело. В масовата практика съдът прекратява делото, но задължава училищния директор да подаде поисканата информация. На тази база ищецът завежда ново дело да му се изплатят от училището съдебните разходи, както и тези за адвокат. Минималните суми по тези искове били около 500 лв., но някои стигали и до 3000 лева, което е много за един училищен бюджет, разясни Никола Колев. Според наличната информация подобни искове вече са заведени към над 150 училищни директори. Според юристи сега на прицел са училищата, но опасната практика може да се прехвърли и към други учреждения и организации.", "date": "2019.04.15", "title": "Източват училищни бюджети в Пазарджишко чрез Закона за достъп до обществена информация"}
{"url": "https://www.24chasa.bg/novini/article/7401746", "text": "Болница в Пекин е пионер в използването на технологии за виртуална реалност /VR/, с помощта на които обучава лекари да извършват сърдечни операции. Изследователи от болница „Fuwai\" към Китайската академия за медицински науки са създали 3D модел на сърце с типични изображения от скенер на пациенти със сърдечни заболявания. Те са свързали този 3D модел с дисплей за виртуална реалност и софтуер, разработен от компания от Ханджоу,  Заедно с дисплея и устройство за контрол на движенията, потребителите могат да получат 360-градусова картина на анатомичната структура на сърцето, както и да взаимодействат с някои виртуални функции. Миналата година, 18 лекари от болницата са участвали в 10-месечна програма за виртуално обучение. Всички са се съгласили в различни степен, че виртуалната практика е имала положителен ефект. „Виртуалните изображения изглеждат по-ярки от обикновените на хартия или компютърните\", казва 33-годишният участник Джун Джаодзи и добавя, че системата му е позволила да разгледа всички части на органа, да направи „виртуални разрези\" и дори да се „движи\" около и вътре в сърцето. Традиционното обучение не може да предложи подобна среда. Други специалисти са на мнение, че системата за виртуална реалност ще помогне на младите доктори да овладеят по-бързо сърдечната хирургия. Понастоящем технологията се използва само за обучение, но учените са убедени, че в бъдеще тя ще помага и на опитни хирурзи при операции. Болница „Fuwai\" е една от водещите в страната, специализираща в областта на сърдечно-съдовите заболявания, като извършва над 10 000 операции годишно.", "date": "2019.04.15", "title": "Китайска болница използва VR технологии за обучение по сърдечна хирургия"}
{"url": "https://www.24chasa.bg/novini/article/7402156", "text": "Очаква се прокуратурата да повдигне обвинения на Лютви Местан за катастрофата край „Маказа”, съобщи  . Към момента няма изготвена нито една експертиза, доказваща категорична вина. Той е задържан в Районното управление в Кърджали. Въпреки че катастрофата става на територията на община Момчилград, Местан не е отведен в местната полиция, защото в ареста на полицейското управление в съседната община не е имало свободни места. Според МВР, това не е прецедент. Огледът на мястото на катастрофата вчера продължи повече от 5 часа. В помощ на дознателите се включи и следовател, изпратен от окръжния прокурор на Кърджали. Автомобилът на Лютви Местан навлиза в път с предимство, обозначен със знак \"стоп\". На главния път прави ляв завой. От същата посока го връхлита кола, разказва съпартиецът му Мустафа Исмаил, който шофира след Местан. „Той спря, гледа наляво, надясно и след това потегли. За секунди и един трясък, много силен трясък и един дим. Не мога да си представя, дали беше 180 км/ч, дали 200 км/ч.”, заяви Мустафа Исмаил, общ. лидер на ДОСТ и свидетел на катастрофата. От удара другият автомобил, в който пътува четиричленното семейство, изхвърча на 50 метра и пада в крайпътно дере. На място загива 6-месечното им бебе. Съпрузите и 10-годишният им син са ранени. Приети са за лечение в болницата в Кърджали. „Състоянието на пострадалите е стабилно. Майката и детето се намират в Хирургично отделение на болницата, а бащата в Травматологично отделение. Всички са в съзнание, адекватни”, коментира проф. д-р Тодор Черкезов, изп. дир. на МБАЛ – Кърджали. На Местан също са направени изследвания, рентгенография, електрокардиограма и преглед на китката. В добро здраве, на път за ареста, коментарът му за катастрофата беше кратък: „Единственият шанс да не се случи това нещо беше да не съм там”, каза лидерът на ДОСТ и допълни, че е спрял на знака „Стоп”. Разследването все още не е посочило виновен за катастрофата. „Престъплението е тежко и двамата водачи са изпробвани, дали са употребили алкохол или наркотични вещества. Пробите са отрицателни. На този етап няма повдигнати обвинения”, каза Желязко Стефанов, окръжен прокурор на Кърджали. По случая е образувано досъдебно производство за катастрофа с причиняване на смърт по непредпазливост, за което законът предвижда до 6 години затвор. Ако Местан се кандидатира за евродепутат, ще получи имунитет и това ще спре разследването. Засега само Местан и съпартийците му изложиха своята версия за катастрофата. Пострадалото семейство отказва среща с медиите, дори и без камера. По неофициална информация в колата, с която семейството катастрофира, е имало кошче за бебе. Не е ясно дали е било използвано и било добре обезопасено.", "date": "2019.04.15", "title": "Местан задържан в Кърджали, в ареста на районното в Момчилград нямало свободни места"}
{"url": "https://www.24chasa.bg/novini/article/7402187", "text": "Петима са задържани за скандал пред питейно заведение. Сигналът в РУ-Петрич, подаден около 23.50 часа снощи бил за постъпил в МБАЛ-Петрич мъж с наранявания. Това съобщиха от МВР. Изпратените на място полицейски служители установили, че мъжът е на 34 години от с. Михнево и е пострадал след възникнала физическа саморазправа между група лица пред питейно заведение в селото. С полицейска мярка за 24 часа са задържани петима - на 19, 16 и 17 години. По случая е образувано досъдебно производство, работата продължава.", "date": "2019.04.15", "title": "Задържаха петима след скандал пред кръчма в Петрич"}
{"url": "https://www.24chasa.bg/novini/article/7402188", "text": "Председателят на парламента Цвета Караянчева награди победителите в националното състезание по водене на парламентарен дебат, финалът на което се проведе в пленарна зала. Победител стана отборът на Борислав Драганджиков и Захари Николаев от София. Втори остана отборът на Тодор Рогошев и Александър Бъчваров от Пловдив, предаде БТА. Основен критерий на журито бе използваната аргументация по темата дали Лисабонският договор успешно замества договора за европейска конституция и не пречи на задълбочаването на европейската интеграция. Финалът на дебата е част от съвместен проект между Асоциация Дебати България и Народното събрание. Преди началото на дебата председателят на парламента Цвета Караянчева се обърна към младежите с думите: \"Във вашите ръце е бъдещето на България\". \"Във вашите сърца е скътано родолюбието и преклонението пред направеното от предците. Утре ще отбележим 140 години от подписването на Търновската конституция. Един изключително прогресивен документ за съвремието, в което е създаден. Събитие, което предопределя развитието на България като свободна и независима държава\", каза още Цвета Караянчева. Тя благодари на участниците в националното състезание. \"Мили деца, вие се справихте чудесно. Вие показахте, че силата на аргументите е най-важна, че уважението дори към инакомислещите е неделима част от всеки дебат, че именно в дискусиите могат да се представят и да бъдат чути всички \"за\" и \"против\". Вие показахте, че имате културата и възможностите да се представите не само като подготвени, но и като изключително убедителни оратори\", обърна се Караянчева към участниците в дебата. След финала на състезанието Караянчева изтъкна, че състезанието е показало, че институционалността в България не си е тръгнала. \"Надявам се в бъдеще те да бъдат хората, които ще ни сменят на парламентарните банки. Те дебатираха изцяло по темата и не влязоха в личностни нападки, което е изключително хубаво\", каза още Караянчева. Николай Ангелов, член на УС на Асоциация Дебати като председател на журито обяви победителите в състезанието, в което са участвали близо 30 деца от три града в страната. Всички ученици и гости на Народното събрание получиха дипляна \"Конституциите на България\". Доц. Антоний Гълъбов, който е един от радетелите за осъществяването на проекта, заяви, че искрено се надява тази култура на дебати да отвори перспектива за пълноценна реализация на младите хора в България. \"Българското средно образование, особено в сегашните му реформи, трябва да отваря все повече пространство за свободна конкуренция между младите хора. Те имат нужда да се изявят\", заяви доц. Гълъбов и изрази надежда тази традиция за дебати да се утвърди в България.", "date": "2019.04.15", "title": "Караянчева награди победителите в национално състезание по водене на парламентарен дебат"}
{"url": "https://www.24chasa.bg/novini/article/7402189", "text": "24-годишен мъж е задържан в полицията, съобщиха от МВР. Вчера към 4:15 той е влязал l частен дом на ул. \"Рожен\" в чирпанското с. Зетьово. Ударил с метален бокс 41-годишен мъж от селото, 48-годишна жена от с. Свобода и 32-годишният й син. Младият мъж е отправил закана за убийство спрямо тримата, размахвайки и нож. По случая в РУ-Чирпан е образувано досъдебно производство за престъпление по чл.144 от НК. Работата по случая продължава.2", "date": "2019.04.15", "title": "Млад мъж удря с метален бокс трима, плаши ги с убийство"}
{"url": "https://www.24chasa.bg/novini/article/7402202", "text": "Главният прокурор на Република България г-н Сотир Цацаров проведе днес в Брюксел работна среща с г-н Франс Тимерманс, първи вицепрезидент на Европейската комисия /ЕК/. Това съобщиха официално от прокуратурата на Република България. Основна тема на разговора бяха необходимите действия за изпълнение на препоръките от докладите на ЕК по Механизма за сътрудничество и проверка от януари 2017 г. и ноември 2018 г. Подчертан бе постигнатият напредък по реформите в българската съдебна система, бяха обсъдени и проблемите, които все още са в процес на решаване. Сотир Цацаров и Франс Тимерманс дискутираха и следващите стъпки и мерки, които следва да се предприемат, включително чрез необходими законодателни промени. Главният прокурор информира заместник-председателя на ЕК за резултатите от противодействието на корупцията и организираната престъпност, като го запозна с актуални текущи разследвания. Предмет на разговора бе и работата на специализираните органи на съдебната власт. Дейността на Специализираната прокуратура бе оценена като успешна, особено след разширяване на компетентността й с корупционни престъпления, извършвани от лица, заемащи висши публични длъжности.", "date": "2019.04.15", "title": "Цацаров запозна Тимерманс с актуални разследвания у нас"}
{"url": "https://www.24chasa.bg/novini/article/7402194", "text": "Криминалисти от полицията в Момчилград разкриха грабеж \"по горещи следи\". Около 3.30 часа в неделя четирима нападнали 52-годишен, изхвърлили го от лек автомобил на улица в града, като преди това му отнели 2 755 лв. След подаден сигнал и организирани издирвателни действия, полицаите установили група от жена на 35 години и трима мъже - двама на 19 и 36 години, съпричастни към извършеното престъпно деяние. Четиримата са задържани за срок до 24 часа в РУ-Момчилград. При претърсване на лек автомобил \"Мерцедес\" била открита и иззета сумата от 2755 лв. По случая е образувано досъдебно производство по чл.198, ал.1 от НК. Работата продължава", "date": "2019.04.15", "title": "Жена и трима мъже изхвърлили 52-годишен от кола в Момчилград, взели му 2755 лева"}
{"url": "https://www.24chasa.bg/novini/article/7402223", "text": "Три хиляди ученици вече са обхванати в дуална форма на обучение у нас, докато през първата година от въвеждането й броят на децата е бил под 300. Това коментира в Русе министърът на образованието и науката Красимир Вълчев. Той даде добра оценка на развитието на дуалното обучение в България. По думите му в бъдеще то ще се разширява, предаде БТА. Вълчев каза, че дуалната форма на обучение трябвало да бъде въведена много по-рано. Според него тя е много подходяща за децата, полезна е и за компаниите, които отрано да привлекат ученици да работят при тях. Все повече били фирмите, които инвестират, добавят стойност. \"Полезно е да възвърнем и част от позагубената репутация на професионалното образование, което претърпя криза в последните 20 години. През идните 10-15 години ще има недостиг на специалисти във всички сфери. Като система на образованието трябва да направим всичко възможно да обезпечим този недостиг. Необходимо е да има минимум преждевременно отпаднали деца от училище\", каза Вълчев. Според него недостигът на учители ще е най-осезаем след 10-15 години. \"Апелирам повече деца, и то добрите ученици, да се включат в педагогическа професия. Най-добрите образователни системи са тези, където най-добрите ученици стават учители\", заяви министърът. По думите му много професии ще бъдат заменени след повече от 20 години от изкуствен интелект, но не и учителите, тъй като това е професия на бъдещето. Вълчев коментира още, че делегираните бюджети не са основната причина за понижение на качеството на образованието у нас. Имало и други фактори. Например, през годините се е повишил броят на проблемните деца. Ако преди 20-30 години те са били около 10 процента, сега са повече от 20 на сто. Той коментира още, че за част от родителите образованието не е ценност - това лесно се възпроизвеждало и от поколение в поколение. Единственият начин да бъде прекъснато е с повече съвместни усилия от страна на институциите. Министърът е на посещение в област Русе. В крайдунавския град той участва в откриването на обновена детска градина по проект на общината, финансиран по оперативната програма \"Региони в растеж\". По-късно днес Вълчев ще открие и национална научна конференция за предучилищното образование \"Водим бъдещето за ръка\".", "date": "2019.04.15", "title": "3000 ученици са обхванати в дуална форма на обучение у нас"}
{"url": "https://www.24chasa.bg/novini/article/7402211", "text": "Една от най-бедните страни в света, Мадагаскар, страда от сериозна епидемия от морбили, също както и една от най-богатите - САЩ. И макар че и двете епидемии от потенциално смъртоносната болест се обясняват с една и съща причина - неваксинирани деца, корените на тази причина не биха могли да бъдат по-различни. Повече от 1200 души, най-вече под 15-годишна възраст, се починали от морбили в Мадагаскар от септември насам. С почти 120 000 заболели епидемичният взрив е най-тежкият от десетилетия в островната държава. Когато четиригодишната дъщеря на Мари-Жан Рандриамахефи се разболяла, 44-годишната чистачка, която живее в беден квартал на столицата Антананариво, я завела на ветеринар. Тя нямала достатъчно пари за друг лекар. Макар че е трябвало да плати за прегледа, самите ваксини в Мадагаскар са безплатни, но много родители не знаят това. Тази неосведоменост е ключов фактор в страната, в която според Световната банка над 75 процента от населението живее с по-малко от два долара на ден. Когато дъщеря й не оздравяла, Рандриамахефи решила да я заведе в болница, но докторът отказал да я приеме, защото майката нямала седемте долара, които трябва да плати за преглед. Тя обвинява себе си, задето не е ваксинирала дъщеря си, и през сълзи казва: \"Аз съм виновна!\" В края на краищата Рандриамахефи взела пари назаем, за да заведе дъщеря си на лекар, и след това детето оздравяло напълно. ДПА чу много подобни истории от майки в няколко различни райони на страната. Често родителите трябвало да вървят пеша няколко километра, за да стигнат до клиника, а при това някои болници не държат запас от ваксини поради липса на хладилници. Някои родители просто не знаели кога трябва да ваксинират децата си. Не такава е ситуацията в САЩ, където родителите са информирани и призовавани да ваксинират децата си. През последните години обаче \"анти-вакс\" движение се зароди в САЩ и Европа сред родителите, които обвиняват ваксините, че причиняват състояния като аутизъм при децата им. На Запад шарката морбили беше почти изкоренена, преди неотдавна да се появи отново. Шабир Мадхи, професор по ваксинология в Университета Витватерсранд в Йоханесбург, вижда ярък контраст между епидемиите от морбили в бедните страни и в по-богатите държави. В по-бедните страни \"крехките и недофинансирани здравни системи и разселените общности (включително бежанци), допринасят за липсата или недостатъчното ваксиниране на децата. На Запад \"установяваме, че погрешни страхове, ненаучни теории и разпространение на фалшива информация са довели до неправилна представа за съотношението между риска и ползата от ваксинирането срещу морбили\", каза той за ДПА. По-рано този месец властите в Ню Йорк обявиха обществено извънредно здравно положение и издадоха заповед за задължителна ваксинация след \"огромен скок\" на случаите на заболяване от морбили. За приблизително три месеца от началото на годината американският Център за контрол и превенция на заболяванията е регистрирал 465 случая на морбили в 19 щата. Центърът съобщи, че през 2019 г. се наблюдава \"вторият най-голям брой на случаите на морбили в САЩ, откакто болестта беше изкоренена през 2000 г.\". Украйна, Филипините и Конго също регистрираха големи епидемични взривове напоследък. Световната здравна организация (СЗО) обяви \"колебливата имунизация\" като една от десетте заплахи пред световното здравеопазване през 2019 г., като предупреди: \"неохотата или отказът от имунизиране въпреки наличието на ваксини заплашва да елиминира напредъка, постигнат в справянето с предотвратимите чрез ваксини заболявания\". Многобройни научни изследвания са показали, че няма връзка между аутизма и ваксината MMR (срещу морбили, паротит и рубеола). И въпреки всичко има информации, че някои родители в САЩ дори организират опасни \"морбили-партита\", за да се опитат да имунизират децата си чрез контакт със заразен. Отново в Мадагаскар - неправилното диагностициране на морбили също допринася за проблема. 36-годишната майка Ерика Хантриниайна разказва как е завела болната си дъщеря Кайла, на 6 години, на лекар, който й поставил диагноза алергия. Грешката се оказала почти фатална. \"Всеки ден се появяваха нови и нови усложнения. Тя кашляше силно, очите й бяха зачервени, после получи диария и повръщане, имаше язвички (афти) в устата и не можеше да се храни\", разказа майката пред ДПА. Детето получило и сърцебиене. \"Сякаш сърцето й щеше изскочи от гърдите\", каза жената. Според д-р Раул Камаджеу, експерт по имунизациите в УНИЦЕФ, здравната система в Мадагаскар просто не е в състояние да осигури ваксинация за всички. Масовата епидемия от морбили в Мадагаскар е \"злокобна илюстрация на това как е изглеждал светът преди ваксините. Нещо, което родителите в развития свят, които подкрепят движението \"анти-вакс\", са забравили\", казва той.", "date": "2019.04.15", "title": "Мадагаскар със сериозна епидемия от морбили"}
{"url": "https://www.24chasa.bg/novini/article/7402229", "text": "Влак удари кола на жп прелез в старозагорското село Дунавци, съобщава  По чудо тежкият инцидент се размина без жертви. Възрастният мъж, шофирал автомобила, успял да избяга преди композицията да блъсне возилото. Той е невредим, но колата е със сериозни поражения.                                                                                                                                                                                                                                                                                                                       ", "date": "2019.04.15", "title": "Влак блъсна кола на прелез в Старозагорско"}
{"url": "https://www.24chasa.bg/novini/article/7402227", "text": "За броени часове пловдивски криминалисти задържаха автор на злоумишлено телефонно обаждане. Припомняме, че в събота бе подаден сигнал на тел. 112 за поставено взривно устройство на Централна гара в областния град. Своевременно районът около сградата бе поставен под полицейска охрана, а работещите, пътниците и посетителите - изведени на безопасно разстояние, информираха от пресцентъра на МВР. При последвалата обстойна проверка сигналът не бе потвърден. След незабавно проведени оперативно-издирвателни действияq подателят му - 32-годишен криминално проявен и осъждан бургазлия, е отведен за срок до 24 часа във Второ РУ. Срещу мъжа е образувано бързо производство. Работата по документирането на случая продължава под наблюдение на прокуратурата.", "date": "2019.04.15", "title": "Задържаха мъж, подал фалшив сигнал за бомба в Пловдив"}
{"url": "https://www.24chasa.bg/novini/article/7402232", "text": "Интересът не е достатъчен за високи постижения в училище, трябва и упорит труд, установиха финландски специалисти, цитирани от в. \"Дейли мейл\". Именно упоритостта е ключова за успеха, предава БТА. Учените от Финландската академия определят упоритостта като усилия за постигане на дългосрочни цели и решимост да продължиш въпреки трудностите. Предишните успехи нямат роля за развиване на това качество. \"Упоритост означава младежите наистина да се посвещават на ученето и да не се предават - каза проф. Катарина Салмела-Аро от екипа. Основен елемент на упоритостта е постоянството въпреки трудности и разочарования\". Само цел, без упоритост, не води до никъде. Изследването е обхванало 2000 ученици на възраст от 12 до 16 години в местни училища. Специалистите се надяват трудът им да помогне за разработване на нови методи, с които децата да развиват това умение.", "date": "2019.04.15", "title": "Специалисти: Упоритостта в ученето се отплаща"}
{"url": "https://www.24chasa.bg/novini/article/7402238", "text": "Отново е април. Това е напрегнат период, използван за експлоатиране на арменския въпрос за опити за притискане на Турция в ъгъла. Всеки път с настъпването на април, всяка година, ние започваме да чакаме, като се чудим коя страна този път ще заклейми събитията, свързани с арменците от 1915 г. Не съм много сигурен дали арменците се безпокоят от това, че Западът ги използва, за да прикрие собствените си грехове. Има обаче две неща, за които съм сигурен: ръководителите на западните империалистически държави опитват да прикрият собствените си вътрешни проблеми чрез арменците. Това е отвратително! Ако арменците мислят, че няма такова нещо като лоша реклама, те трябва да знаят, че са загубили от самото начало. Второто нещо, за което съм сигурен, е че да се заклеймява Турция (страната с най-успешен цивилизационен опит, която е имала власт на три континента и не е извършвала никакви масови убийства, и същевременно е имала общности с различни религии, култури и етноси, които мирно са съжителствали) като \"извършител на геноцид\" и да се правят опити децата в Турция да се наричат \"деца на извършители на геноцид\", е срамно поведение. Април е тук отново и законите, свързани с арменците, отново са в дневния ред на някои западни страни. Този път с възмущение наблюдавахме как Франция и Италия правят изявления, порицаващи Турция. Ние бяхме шокирани, тъй като Италия и Франция са \"господари на геноцида\" по света. Те са последните, които трябва да говорят. Двете страни избраха да експлоатират арменския въпрос и да укриват греховете си, вместо да се извинят на Турция за това, че са предприели настъпление към южната част на империята по време на разпада на Османската империя, както и за масовите убийства, за зверствата, които са извършили там. Да се очаква хуманност от империалисти, разбира се, е безсмислено. Арменският въпрос обаче не е единственият проблем за Турция. Погледнете, нажежава се атмосферата в Източното Средиземноморие. Съзнавате ли това? Великобритания засилва военното си присъствие в Кипър. На о-в Крит кацат италиански Ф-35. Чували ли сме за това? Това не е всичко. САЩ, Италия, Франция, Израел, Обединените арабски емирства и Гърция извършиха интересно военно учение в Източното Средиземноморие, което продължи почти две седмици. Чували ли сме за това? Експлоатирането на арменския въпрос не е изненада. Подобни ситуации се очакваха. Подготвени сме за това. Военното присъствие на британците в Кипър обаче не е въпрос, който лесно можем да игнорираме. Зли страни участваха във военно учение, пораждащо размисли, в Източното Средиземноморие в извънредно критичен период и това не може да бъде тема, на която да не се обърне внимание. Империалистите формират многопластов алианс срещу Турция на юг. Не трябва да се игнорира и формирането на \"арабско НАТО с Египет, Израел и саудитците\" (в ядрото му) и формирането на арабски фронт срещу Турция. Турция, която едва ли не бе обсадена от Сирия до вчера, все още плаща тежко за това. Благодарение на операцията \"Ефратски щит\", ние разбихме плановете им да нанасят удари по Турция и ги накарахме да паднат на колене. Ние някак си поехме контрола над формирания коридор на Кюрдската работническа партия (ПКК) в Сирия, но заплахата все още съществува. Изглежда Турция ще има още проблеми по този въпрос. И точно в това време депутат от ДПН (прокюрдската Демократична партия на народите - бел. ред.) на име Яхя Тезелли, съпредседателка на ДПН, има смелостта да каже, че Югоизтока са обещаните земи на Анадола и да каже, че ние сме пресушили тези земи, че тези земи ще бъдат спасени, както е било обещано. Това не може да бъде прието. Аз казвам, че да имаш робско мислене е проблем и напомням, че подобни изявления трябва да бъдат разследвани от правосъдните органи. На кратко: след Сирия, този път Турция е обсадена от по-голям район, от Източното Средиземноморие. Турция изглежда се е затворила в себе си след изборите (след местните избори на 31 март - бел. ред.). Във времена, в които тя е обсадена стратегически и по суша и по море, хоризонтално и вертикално, интровертността на Турция е опасна. Призовавам властите да бъдат внимателни, да бъдат готови и да бъдат нащрек във връзка с тази обсада от Източното Средиземноморие, която настъпва стъпка по стъпка и представлява заплаха за сигурността и бъдещето на нашата страна. (От БТА)", "date": "2019.04.15", "title": "Внимание! След Сирия, Турция е притисната \nот Средиземноморието по суша и море!"}
{"url": "https://www.24chasa.bg/novini/article/7402245", "text": "Десетки милиони индонезийци ще гласуват тази седмица на президентски и парламентарни избори след кампании, фокусирани върху икономиката, но на фона на засилващо се влияние на политическия ислям в страната с най-голямото мюсюлманско мнозинство в света, предаде БТА. Президентът Джоко Видодо, бивш продавач на мебел, започнал политическата си кариера като кмет на малък град, се бори за преизбиране в съперничество с бившия генерал Прабово Субианто, когото победи с минимална преднинапрез 2014 г. Повечето анкети дават на Видодо двуцифрена преднина, но опозицията оспорва прогнозите. Тя твърди също, че е открила нередности с данни, засягащи милиони хора в избирателните списъци, и се закани да предприеме юридически действия или да използва \"народната сила\", ако жалбите й не бъдат удовлетворени. Някои анализатори казват, че неочаквана победа на претендента може да причини кратък спад на индонезийските пазари, а много близки резултати могат да увеличат опасността от оспорване на вота. \"При сценарий, в който Видодо печели с неочаквано малка разлика, мащабни и продължителни протести в Джакарта биха засилили напрежението и упражнили натиск върху валутата\", отбеляза тази седмица Кевин О'Рурк в посветеното на Индонезия аналитично издание \"Риформъси уикли\". Макар повечето допитвания да сочат преднина за президента, те не могат да се приемат за даденост, каза висш правителствен представител. \"Абсолютно всички правят догадки, тъй като не знаем доколко може да се вярва на социологическите изследвания\", допълни същият източник, пожелал да остане анонимен. През уикенда Видодо завърши шестмесечната си предизборна кампания с внушителен митинг на най-големия стадион в столицата Джакарта, който не побра въодушевените тълпи и те заляха близкия парк и улици. След като излезе на сцената обут в маратонки и тичайки под възгласите на множеството след едночасов концерт на местни групи, той говори в оптимистичен тон за бъдещето на третата по големина демокрация в света. Риториката му бе в ярък контраст с опонента му, който нееднократно предупреди, че Индонезия е пред колапс. Миналия уикенд Прабово, както обикновено го наричат, също свика голям митинг, на който поддръжниците му, много от тях облечени в ислямски роби, участваха в масова молитва преди разпалената му реч как Индонезия бива ограбвана от чужденците и елита. Видодо рекламира рекордното развитие на инфраструктурата и либерализацията като значителни успехи през мандата му, определяйки ги като първа стъпка към справяне с неравенството и бедността в най-голямата икономика в Югоизточна Азия. В телевизионни дебати през уикенда Вододо и неговия кандидат-вицепрезидент, ислямският духовник Маруф Амин, казаха, че съперниците им, никой от които не е заемал държавен пост за повече от два-три месеца, не разбират от управление на икономика на макроравнище. Видодо, умерен мюсюлманин от централната част на остров Ява, трябваше да поправи имиджа си, след като клеветнически кампании и измислени истории го обвиниха, че е антиислямист, комунист или твърде близък с Китай - все политически вредни за Индонезия неща. Прабово, който е в тесни връзки с някои твърдолинейни ислямистки групировки, и неговият кандидат-вицепрезидент, бизнес магнатът Сандиага Уно, обещаха да дадат тласък на икономиката ,като съкратят данъците с до 8 процентни пункта и се съсредоточат върху ключови инфраструктурни проекти. Близо 500 000 полицаи и войници ще бъдат разположени из обширния архипелаг, за да гарантират сигурността по време на вота. В столицата Джакарта силите на реда ще охраняват изборните бюра, за да предотвратят опити за сплашване на гласоподавателите или сблъсъци, каза говорителят на националната полиция Деди Прасетио. Над 192 милиона души ще гласуват също за национален и регионални парламенти, за място в които ще се борят 245 000 кандидати. Вотът беше определен като най-големите в света избори, свикани в един ден. Гласуването в чужбина вече започна и хиляди хора се редят на опашка пред индонезийските дипломатически мисии в Сингапур и Австралия. В сряда, 17 април, изборните бюра ще отворят в 07,00 часа местно време (22,00 ч. по Гринуич утре, вторник) в Източна Индонезия и ще бъдат затворени в 13 ч. (06,00 ч. по Гринуич в сряда) в Западна Индонезия. Гласоподавателите ще отбележат ръчно в пет отделни бюлетини избора си за президент и вицепрезидент и за депутати. Резултати от неофициално \"бързо преброяване\", базирано на извадки от изборните бюра, ще бъдат огласени часове след края на гласуването, а кой е победилият кандидат за президент ще бъде ясно в късните часове в сряда. Очаква се Общата избирателна комисия да обяви официалните резултати през май. До 72 часа след оповестяване на официалните резултати кандидатите ще могат да обжалват резултата пред Конституционния съд. Деветчленният съд разполага с 14 дни да стигне до решение, което не подлежи на обжалване.", "date": "2019.04.15", "title": "Индонезийците ще гласуват на най-големите еднодневни избори в света"}
{"url": "https://www.24chasa.bg/novini/article/7402271", "text": "Шестима души са заловени с наркотици при полицейска операция в Русе, съобщиха от областната дирекция на МВР в крайдунавския град. Сред заловените е 25-годишен русенец. У него били открити грам метамфетамин, 15 грама амфетамин, три грама марихуана и таблетка \"екстази\". При друг случай - след претърсване в дома на 50-годишен мъж в Русе, полицаите открили 50 грама хероин и 30 грама метамфетамин, електронни везни, мобилни телефони и парична сума. Разследването по случаите продължава.", "date": "2019.04.15", "title": "Акция срещу дрогата в Русе, шестима задържани"}
{"url": "https://www.24chasa.bg/novini/article/7402254", "text": "Заместник-председателят на Европейската комисия Франс Тимерманс заяви днес, че комисията води конструктивен разговор с българските власти по изпълнението на препоръките по механизма за сътрудничество и проверка. Той каза това след днешната си среща с главния прокурор Сотир Цацаров и в отговор на въпроси на пресконференция, предаде БТА. Целта на срещата с българския главен прокурор бе да обсъдим необходимите стъпки за прелагането на препоръките от механизма за наблюдение. Срещам се с много представители на България и на Румъния, свързани пряко с тези въпроси. Бях насърчен от думите на главния прокурор Цацаров, че (българските власти) са решени да приложат препоръките на ЕК. Остава доста работа, посочи Тимерманс. За апартаментите, очевидно придобити на много ниски цени - разбирам, че всички тези случаи се разследват и не е редно да коментираме преди края на разследването, очакваме резултатите. Служителите на ЕК, които работят с България и Румъния, са наистина много добре осведомени за това, което се случва там. Казах, че отчитаме напредък, но остава още огромна работа за вършене, добави той по повод нашата страна. Тези две държави дойдоха от доста мрачно място през 2007 г., когато бе въведено наблюдението на ЕК. Остава още работа, но българските власти полагат усилия. Да, има проблеми - обсъдихме ги днес, има разследвани служители, подадени са оставки. Има причина да следим внимателно всичко това. Важното е, че водим конструктивен разговор с българските власти за приложението на препоръките на ЕК. Докъде ще стигнем, ще се разбере в следващите месеци и години, заяви Тимерманс. Европейската комисия представи днес оценка на мерките, въведени в последните пет години за подобряване на законодателството на ЕС. ЕК реши през 2014 г. да предлага законодателни промени само в области, които носят добавена стойност и на основата на оценка за въздействието върху икономиката, обществото, природата. Комисията днес отчита подобряване на начина, по който се разработват политиките на ЕС. Наблюдава се широкоразпространена нужда по-доброто законодателство да остане неразделна част от начина на работа на комисията, като същевременно бъде подобрено допълнително, се посочва в съобщение на институцията. От 2015 г. ЕК обяви над 400 обществени съвещания, в които участваха милиони европейци. В допитването за часовото време участваха 4,6 милиона граждани, а при оценката на законодателството за птиците и местообитанията - повече от половин милион. Трябва да намерим начини за повишаване на осведомеността за различните възможности за принос към процеса на разработване на политики в ЕС, заявява комисията. Оценките на въздействието предоставят здрава основа за вземането на политически решения, но не заместват този процес. В 75 на сто от случаите ЕК е оценявала действащото положение. В някои случаи са били необходими промени и изключения от правилата за по-добро законодателство заради неотложни политически нужди, както при миграционната криза. Комисията е представила около 150 предложения за опростяване на законодателството за намаляване на излишната административна тежест. Опростеното и облекчено законодателство подобрява изпълнението, спазването и прилагането, и това води до по-добри резултати, особено за малките и средните дружества, отбелязва ЕК.", "date": "2019.04.15", "title": "ЕК: С българските власти водим конструктивен разговор за препоръките"}
{"url": "https://www.24chasa.bg/novini/article/7402302", "text": "Избраната под номер 3 в листата на БСП за евроизборите Цветелина Пенкова се е явила на кастинга за политици „Има такъв народ“, организиран от екипа на Слави Трифонов. Видеоклип от участието й през февруари 2018 г. е публикуван на страницата на водещия във фейсбук. Пред екипа на кастинга и пред самия Трифонов Пенкова, която е магистър по Финансова икономика в „Оксфорд“ и живее в Лондон, разказва за работата си като инвестиционен банкер в британската „Роял банк ъф Скотланд“. Тя обаче не знае имената на финансовите министри на България и Великобритания по това време. „Трябваше да знам отговора на този въпрос, ще си взема забележка“, казва Пенкова Посочва още, че най-голямото предизвикателство за нея, ако един ден се включи активно в политиката, ще е преодоляването на разделенията в българското общество. Цветелина Пенкова е зам.-председател на клуб „Милениум“, който бе сформиран през март 2016 г. в двореца „Врана“. Организацията определя себе си като „мисловен кръг“ на млади българи, родени след 01.01.1981 г., учили или все още учещи в чужбина и приема девиза „Да бъдем патриоти без граници“.", "date": "2019.04.15", "title": "Третата в евролистата на БСП е била на кастинг за политици на Слави Трифонов (Видео)"}
{"url": "https://www.24chasa.bg/novini/article/7402270", "text": "При засилени мерки за сигурност днес започна премахването на 54 незаконни постройки в местността \"Карасиврия\" на циганския квартал \"Лозенец\" в Стара Загора. Сутринта в района бяха струпани сили на полицията и жандармерията, но протести и напрежение нямаше. В началото на квартала се събраха петдесетина души, повечето жени и деца, униформените обаче не ги допуснаха в района, където работеха багерите. Хората попитаха защо къщите им не са били съборени, когато са започнали да ги строят - преди 20 и повече години. Други посочиха, че редовно си плащат вода и ток, въпреки че са живеели незаконно на тези места. Повече няма да гласуваме за този кмет, обобщиха местните. \"До този момент никой от засегнатите не се е обърнал към общината за съдействие за настаняване в общинско жилище, ако отговоря на условията, или пък за покупката на остъпено място на строеж. Имаме подходящи терени\", каза кметът на Стара Загора Живко Тодоров. Той бе категоричен, че визията за развитието на града не предвижда на това място да се изгражда гето, според плана тук са зелени площи и такиви ще останат, по думите на Тодоров. \"След незаконните къщи идват бездомните кучета и незаконните сметища, тези къщи дори нямат адреси\", посочи той. Кметът припомни, че процедурата преди да навлязат багерите продължава година и половина и тя е спазена. Хората са предупредени 6 месеца по-рано и е трябвало за месец сами да разрушат незаконните си къщи. Веднага така е станало с 6 къщи, до последно обаче днес хора изнасяха покъщнината си от обречените постройки. Има и собственици, които са дали процедурата на съд, но на трета инстанция във ВКС са загубили делата и сега трябва да поемат и разноските за тях. От началото на кметуването на Живко Тодоров, той е в края на втория си мандат, досега в Стара Загора са премахнати 172 незаконни постройки в кварталите \"Лозенец\" и \"Кольо Ганчев\", сега ще станат 226, обобщиха от общината. След багерите тя има и задължението да изчисти терена от строителните отпадъци. \"Предстои догодина да премахнем и други 93 къщи в квартал \"Лозенец\", процедурата за това е в началото си\", съобщи още кметът. Той даде като добър пример хора, които са потърсили и получили съдействие от общината за закупуване на отстъпено право на строеж, след като през юли 2014 г. в същия квартал бяха съборени 55 други къщи, а на тяхното място бе посадена гора. Тогава се стигна до сблъсъци на местните с жандармерията - нещо, което сега организаторите на акцията не допуснаха. Предвижда се тя да продължи 3-4 дни. \"Не зная защо преди години е позволено в незаконни къщи да бъдат прекарани вода и ток, може би е имало политическа воля за това\", предположи Живко Тодоров. В Стара Загора дойде и евродепутатът от ВМРО Ангел Джамбазки, който даде като добър пример за всички български кметовете действията в Стара Загора срещу незаконното строителство. \"Това, което става в Стара Загора, няма никаква връзка с напрежението в Габрово\", бе категоричен евродепутатът.", "date": "2019.04.15", "title": "В Стара Загора бутат 54 незаконни постройки"}
{"url": "https://www.24chasa.bg/novini/article/7398034", "text": "От 12 април безконтактните разплащания с карти Visa вече ще изискват въвеждане на ПИН код за покупки над 50 лв. вместо над досегашните 25 лв. Глобалният лидер в дигиталните разплащания предприема тази стъпка, за да отговори на потребностите на потребителите на карти Visa. Българите в големите градове все по-често използват безконтактни плащания в ежедневието си, като посочват като основни причини удобството, сигурността, лекотата и прозрачността на трансакциите. Най-популярните търговски категории за безконтактни плащания са фармацевтичните обекти, супермаркетите, бензиностанциите, заведенията за бързо хранене и напитки, както и дейностите, свързани с отдих и развлечения. Проучване на Visa сред гражданите на големите градове в България от края на 2017 г. показа, че безконтактните плащания се възприемат като удобни и бързи. Затова 62% от респондентите го избраха като метод на покупка. Потребителите на възраст 18-34 години съставляват 42% от потребителите безконтактни карти, докато тези на възраст 35-65 години са 58%. Според същото проучване, потребителите са склонни да плащат по-висока средна месечна сума за развлекателни стоки и услуги, когато покупката е направена с безконтактна карта. Респондентите плащат основно за посещения на ресторанти и барове (39%) и книги и списания (31%). Хората на възраст между 35 и 65 години са склонни да купуват с празници с безконтактни карти (25%) и самолетни билети (15%), докато тези под 34 години обикновено плащат за ресторанти и барове (45%). Почти половината от респондентите (44%) плащат безконтактно в ресторанти и барове няколко пъти месечно или по-често. Пролетната промоция на Visa, която започна на 1 април и продължава до 23 юни 2019 г., има за цел да насърчи още повече използването на безконтактни карти за всекидневни покупки и потвърждава високия потребителски интерес към употребата на безконтактни карти. Тя дава възможност на всички Visa картодържатели, направили безконтактно разплащане, да участват в томбола за атрактивни награди, с които да си осигурят красиви спомени и преживявания. Като ангажимент към иновациите, компанията Visa работи с широк спектър от партньори, за да гарантира, че потребителите имат достъп до безопасни, сигурни безконтактни разплащания, където и да се намират и каквото и устройство да използват.", "date": "2019.04.15", "title": "Покупки с безконтактни карти Visa до 50 лв. без ПИН код"}
{"url": "https://www.24chasa.bg/novini/article/7402337", "text": "Бившият италиански премиер Силвио Берлускони може да пострада от масово дезертьроство от неговата партия \"Форца Италия\" (Напред, Италия), ако тя се представи зле на изборите за Европейски парламент следващия месец, излагайки на риск самото й бъдеще, казват политици от тази формация. Всяко раздробяване на партията би укрепило позицията на вицепремиера Матео Салвини, лидер на дясната Лига, като безспорен водач на консервативния блок в Италия, и потенциално би подсилило управляващата коалиция в парламента. Те също така почти сигурно биха довели до оттеглянето на Берлускони на заден план в политиката и биха отворили път пред ново ръководство, което да се опита да възстанови тази умерена десноцентристка партия, която едно време бе доминиращ фактор, а днес е под натиск от евроскептични националистки формации. В миналото многократно беше писан политическият некролог на Берлускони, обаче 82-годишният медиен магнат винаги опровергаваше критиците и си връщаше централна роля в италианския обществен живот. Обаче предвид трайния спад на подкрепата за партията му в проучванията на общественото мнение и превръщането на някогашния й младши партньор - Лигата, в най-популярната партия в Италия, ветераните от \"Форца Италия\" все повече се тревожат. \"За бъдещето ни е много важно да спечелим поне 10 процента на европейските избори. Слезем ли под този психологически праг, хората ще ни напуснат и ще се опитат да се присъединят към Лигата. Това е Нютоновият закон за гравитацията - големите формации привличат малките\", каза пожелал анонимност високопоставен депутат от \"Форца Италия\" и бивш министър. От началото на април партията получава между 8,7 и 12,1 процента в социологическите проучвания, спрямо 14-те процента, които спечели в националните избори от 2018 г.. Подкрепата за Лигата е между 30,5 и 35,7 процента. \"Ако \"Форца Италия\" не успее да преразгледа ръководството си и дневния си ред, тя поема сериозни рискове\", каза директорът на социологическия институт Икс Роберто Вебер. Въпреки че Лигата и \"Форца Италия\" се явиха заедно на миналогодишните избори, отношенията им се влошиха, след като Салвини изостави съюзниците си и влезе в коалиция с антисистемното \"Движение 5 звезди\", което е трън в очите на Берлускони. Двете партии продължават да са заедно на местни избори, но \"Лигата\" даде да се разбере, че може и да няма повече съюз на национално ниво, защото се притеснява, че новопридобитата й популярност ще пострада от свързването на партията с остарелия и демодиран Берлускони. \"Колкото по-дълго управляваме заедно с \"5 звезди\", толкова повече това навлиза в общественото съзнание и за хората ще е трудно да проумеят защо Лигата би се явила на избори с десноцентристите\", каза председателят на парламентарната група на Лигата в долната камара на парламента Рикардо Молинари. Лигата обаче може да прояви интерес към привличане на разочаровани политици от \"Форца Италия\", особено в южната част на страната, където се стреми да укрепи влиянието си. Националистите от \"Италианските братя\" - друг дългогодишен съюзник на Берлускони, също изглеждат готови да \"канибализират\" партньора си. За италианските политици отдавна е традиция да сменят партиите. В последния състав на законодателния орган близо 350 от 945-те парламентаристи преминаха в друг лагер по различни причини. Друг техен навик е да напускат потъващите кораби. Молинари се засмя на въпрос дали Лигата би се изкушила да привлече парламентаристи от \"Форца Италия\", особено в Сената, където управляващата коалиция има едноцифрено мнозинство. \"Мисля, че те може да се изкушат да дойдат при нас. Ясно е, че много политици на изборни длъжности от много партии искат да се присъединят към Лигата, каза той. Пожелал анонимност сенатор от \"Форца Италия\" се съгласи с това. \"Законодателите са принудени да се борят с инстинкта си за оцеляване\", каза той. Лидерката на \"Италианските братя\" Джорджа Мелони вече отмъква членове на \"Форца Италия\" и ще издигне четирима от бившите хора на Берлускони като кандидати на своята партия на изборите на Европейски парламент на 26 май. \"Политическият проект на Берлускони приключи\" каза евродепутатът Стефано Маулу, който е бил член на \"Форца Италия\" в продължение на 24 години, преди да премине към \"Италианските братя\" през ноември м.г. Мелони работи с едно от най-известните лица от \"Форца Италия\", губернаторът на северната област Лигурия Джовани Тоти, като целта е да се промени обликът на партията след европейските избори, казаха политически източници. \"Италианските братя\" разполагат с подкрепа от около 5 процента според анкетите, но се надяват да я повишат чрез привличане на разочаровани привърженици на Берлускони и по този начин да разширят електоралната си база. Нова формация ще се съюзи с Лигата на бъдещи избори, но няма да влезе в коалицията, защото \"5 звезди\" не иска да разширява управляващия съюз, казаха източници. Друг източник от \"Форца Италия\", пожелал анонимност, очаква Берлускони най-после да отстъпи лидерската позиция при лошо представяне на изборите следващия месец, като водещият претендент да поеме поста според него е бившият модел Мара Карфаня. Берлускони създаде \"Напред Италия\" преди 25 години и въпреки многократни законови и здравословни проблеми никога не е проявявал склонност да се откаже от контрола си или да напусне политиката. Въпреки че е кандидат на европейските избори през май, има признаци, че краят на една епоха наближава. Миналия месец в. \"Джорнале\", който се контролира от семейството на Берлускони, обяви, че закрива редакцията си в Рим, епицентъра на италианската политика, и се съсредоточава върху деловата столица Милано. Този месец Берлускони каза на репортери, че проучва въпроса и няма други коментари. \"Когато Берлускони беше силен, такова нищо никога нямаше да се случи\", каза журналист от вестника, който пожела анонимност заради протичащи синдикални преговори. /От БТА/", "date": "2019.04.15", "title": "Лешояди кръжат около партията на Берлускони, подкрепата за \"Форца Италия\" намалява"}
{"url": "https://www.24chasa.bg/novini/article/7402241", "text": "Най-малко трима загинаха, а 86 души бяха ранени, когато силна пясъчна буря удари пакистанската столица Карачи в неделя вечерта. Тя продължи до понеделник сутринта, засипвайки града с пясък, поваляйки дървета и разбивайки покриви в някои райони, съобщи geo.tv. За срутвания на стени и покриви се съобщава в Коранги, Ланди, Малир, Лиари, ПЕЧС, Народи Чоуранги и град Сурджани. В болница Jinnah са били доведени три тела и 47 ранени. Служителите на гражданската болница казаха, че 39 ранени са били доведени в болницата. Един мъж умира като дърво падна върху него, докато две деца са убити в два отделни случая. Пет студенти са били ранени и се втурнали в близката болница, тъй като покривът на тяхното училище, разположен на улица \"Типу Султан\", се сринал, съобщиха източници на спасителни операции. Имамът на джамия в рибарското пристанище е ранен, когато импровизираният покрив на джамията паднал.  В град Саряни двама души са ранени, когато покривът на къщата им се срути. Най-малко осем рибари са изчезнали, след като лодката им се преобърна близо до Рехи Гот. Внезапната пясъчна буря е дошла с вихър и е възпрепяла видимостта по много големи пътища. Вятърът е бил толкова силен, че откъсваше калаените стени и е избивал електрически кабели в някои населени места, прекъсвайки тока. Силните пясъчни ветрове са продължили да излизат в понеделник сутрин с лек дъжд в някои райони, включително град Оранги и път II Чундригар. Директорът на Пакистанския метеорологичен отдел (PMD) Сардар Сарфараз заяви, че \"снощната прашна буря е по-силна от очакваното. Ветровете духаха със скорост от 65 км/ч и намалиха видимостта до 500 метра.\" \"Западна вятърна система е налице, тъй като се очаква градът и ветровете да духат с високи скорости и днес\", добави той. - Западният вятър ще излезе от града до утре вечерта. Довечера и утре сутринта в Карачи се очаква умерен дъжд с гръмотевици - каза Сарфараз. Някои полети от международното летище Jinnah бяха анулирани снощи поради пясъчната буря.", "date": "2019.04.15", "title": "Трима загинаха, 86 са ранени при пясъчна буря в Пакистан"}
{"url": "https://www.24chasa.bg/novini/article/7402363", "text": "Възрастна жена е загинала, след като паднала от шестия етаж на жилищен блок в Перник, предаде  Инцидентът е станал тази сутрин. Жената е на 83 години. Тя е била настанена в старчески дом, но отскоро се върнала вкъщи. На този етап не е ясно дали жената се е самоубила, или е загинала при нещастен случай.", "date": "2019.04.15", "title": "Възрастна жена загина, след като падна от 6-ия етаж"}
{"url": "https://www.24chasa.bg/novini/article/7402365", "text": "Председателят на КРИБ Кирил Домусчиев публикува любопитен пост в официалната си страница във “Фейсбук”. Бизнесменът е прикачил и видео от екип, който работи във Варна. \"Да се чуди човек да се смее ли, или да плаче! Два самосвала, един багер и валяк правят дупка с размер два метра. И най-любопитното - производителност по български! От 12 човека във Варна, бул. “Христо Смирненски”, двама работят, а другите най -вероятно са синдикални лидери!? Къде са Синдикатите да ми обяснят с такава производителност как се вдигат заплати?!\", написа Домусчиев в социалната мрежа.", "date": "2019.04.15", "title": "Домусчиев показа българска картинка: 2 самосвала, багер и валяк правят дупка 2 м (Видео)"}
{"url": "https://www.24chasa.bg/novini/article/7402542", "text": "Жалби на граждани заляха районната прокуратура в Разлог заради   Над 43 са подадените жалби в прокуратурата. На 8 април в Районна прокуратура – Разлог е получен сигнал за проявена жестокост към гръбначно животно - домашна котка, съобщиха от държавното обвинение. С разпореждане на прокурор, на Районно управление на МВР - Разлог е възложено извършването на проверка по случая. На 10 април е установен като извършител П. Х. Г. от с. Годлево, който е задържан за срок от 24 часа. Същия ден, след приключване на проверката, материалите по преписката са докладвани в Районна прокуратура – Разлог. Наблюдаващият прокурор незабавно е образувал досъдебно производство, за това, че на 29 март в село Годлево, е била проявена жестокост към гръбначно животно – домашна котка, като противозаконно е била причинена смъртта ѝ. Към настоящия момент действията по разследването на извършеното престъпление продължават След образуване на производството в Районна прокуратура – Разлог са получени над 43 жалби от различни граждани, касаещи същия случай.", "date": "2019.04.15", "title": "43 жалби на граждани за отрязан крак на котка в с. Годлево"}
{"url": "https://www.24chasa.bg/novini/article/7402543", "text": "\"Само две седмици след обявяването на кампанията в подкрепа на нашия приятел и колега Борислав Симеонов, който пострада при автомобилна катастрофа, необходимата сума от 60 хил. лв. за протеза е събрана\". Протезата вече е закупена, Борко вече свиква с нея и се надяваме скоро да се завърне на сцената, съобщиха от Софийската филхармония. И продължават: \"Той е искрено трогнат от добрината ви: \"Искам сърдечно и с цялото си същество да благодаря на всички, които помогнаха и бяха съпричастни с моите страдания и благодарение на които вече съм на крака. Благодаря! И дай Боже скоро да се видим на сцената с прекрасна музика и колеги!\" Екипът на Софийската филхармония също изказва своята признателност към всички дарители\".", "date": "2019.04.15", "title": "Кампанията за протеза на контрабасист от филхармонията събра нужните 60 хил. лв."}
{"url": "https://www.24chasa.bg/novini/article/7402571", "text": "Президентът на САЩ Доналд Тръмп посъветва днес компанията \"Боинг\" да поправи проблемните си самолети \"737 МАКС\" и да започне да ги предлага на пазара под друго търговско название, след като две летателни машини от този тип катастрофираха, предаде Ройтерс. \"Изхождайки от това, което зная за създаването на търговски марки, може би нищо (но пък станах Президент!), ако бях на мястото на \"Боинг\", щях да ПОПРАВЯ \"Боинг 737 МАКС\", да добавя няколко страхотни екстри и да РЕБРАНДИРАМ самолета с ново име. Нито един продукт не е пострадал колкото този. Но пък, какво ли знам аз?\", написа Тръмп в \"Туитър\", предава БТА. Същевременно днес дъщерята на американския президент, Иванка Тръмп, посети църква в Адис Абеба, за да отдаде почит към жертвите на неотдавнашната катастрофа на самолет на авиокомпания \"Етиопиън еърлайнс\". Иванка се срещна с религиозни лидери, представляващи различните религии, изповядвани от 157-те души на борда, загинали при катастрофата през март. \"Боинг 737 МАКС 8\" бе спрян от употреба в целия свят след катастрофата в Етиопия, която беше второто фатално произшествие с този модел самолети след катастрофата в Индонезия през октомври 2018 г. Иванка Тръмп, която е съветник на баща си, е на обиколка в Африка в рамките на инициатива на Американската агенция за международно развитие за насърчаване на проекти в Субсахарска Африка, ръководени от жени.", "date": "2019.04.15", "title": "Тръмп призова \"Боинг\" да поправи и прекръсти проблемния си самолет"}
{"url": "https://www.24chasa.bg/novini/article/7402573", "text": "Израелски учени от университета в Тел Авив представиха първия в света прототип на миниатюрно сърце, направено с триизмерен принтер при използването на човешка тъкан, съобщават световните агенции и БТА. \"За пръв път беше принтирано пълно копие на сърце с клетките и кръвоносните съдове, с клапите и камерите\", заяви ръководителят на проекта проф. Тал Двир. Досега учените съумяваха да принтират само обикновена тъкан, без кръвоносни съдове. Професор Двир изтъкна, че за пръв път е принтирано сърце с клетките и биологичен материал на самия пациент, при което ще бъде избягнато отхвърлянето на органа при трансплантация. Сърцето, което журналистите можаха да видят по време на 3-часовото му принтиране, е с приблизителни размери на заешко сърце. \"По-големите, човешките сърца, ще могат да се изработят със същата технология\", заяви израелският учен. Следващата стъпка, която ще предприеме екипът, ще бъде отглеждането на принтираните сърца в лаборатория и \"обучаването им\" да се държат като сърца. \"Клетките трябва да се сдобият със свойството да изпомпват. В момента те са способни на контракции, но ще трябва да синхронизират действията си\", обясни Тал Двир. Когато това бъде постигнато, тези лабораторни сърца ще бъдат трансплантирани на опитни животни. Израелският екип се надява до десетина години принтерани органи да има в повечето водещите болници по света и подобни операции да станат рутинни.", "date": "2019.04.15", "title": "Израелски учени представиха миниатюрно  принтирано 3D сърце от човешка тъкан (Снимки)"}
{"url": "https://www.24chasa.bg/novini/article/7402582", "text": "Военноисторическата възстановка „Българският Великден 1876” ще върне жители и гости на Добрич към героични моменти от Априлското въстание. Навръх християнския празник Цветница от 11 ч. в етнографския комплекс „Старият Добрич” над 100 участници от клубове на национално дружество „Традиция” в цялата страна и реконструктори от чужбина ще ни върнат към величавите и драматични дни на Априлската епопея. Автентични оръжия от епохата, облекла, униформи и снаряжение изработени в пълно съответствие с оригиналите ще пренесат зрителите почти век и половина назад във времето, към дните на всеобщ народен подем. Провеждането на военноисторическата възстановка стана възможно благодарение на подкрепата, оказана от родолюбивото добруджанско семейство Диана и Владимир Боневи от село Белгун. Община Добрич също подпомогна провеждането й със средства от Програмата за развитие на туризма. Организатор на възстановката е регионален клуб „46-ти пехотен Добрички полк”. В пресъздаването на драматичните събития от Априлската епопея ще се включат възстановчици от клубовете на национално дружество „Традиция” във Велики Преслав, Добрич, Панагюрище, Плевен, Силистра, Троян-Априлци-Севлиево, Шумен, Ямбол, военноисторическите клубове „Възраждане” – Търговище, „Жива история” – Шумен, Миноносец Дръзки – Варна. За пръв път в България възстановка на Априлското въстание ще е с международно участие. Потвърдено е присъствието на реконструктори от обществената организация „Живая история” от украинския град Виница. Във възстановката ще се включат германка и танзаниец. Ще бъдат представени ключови епизоди от Априлската епопея – обявяването на въстанието в Панагюрище, освещаването на знамето и потеглянето на Хвърковатата чета, отбраната на революционната столица, клането в Батак и защитата на Перущица. Домакините от „46-ти пехотен Добрички полк” ще представят за пръв път на възстановката в Добрич изработеното от тях пълно копие на черешовия топ, което тежи около 100 кг и ще бъде използвано при пресъздаването на бойните действия.", "date": "2019.04.15", "title": "В Добрич направиха пълно копие на черешовия топ за възстановката на моменти от Априлското въстание"}
{"url": "https://www.24chasa.bg/novini/article/7402431", "text": "Отстранената кметица на столичния район \"Младост\" Десислава Иванчева бе осъдена на 20 години затвор от спецсъда по обвинение за искане на 187 500 евро подкуп от бизнесмена Александър Ваклин, за да му придвижи преписка. Оправдана бе за получени 56 хил. евро рушвет. Заместничката й Биляна Петрова получи 15 г. затвор, а посредникът Петко Дюлгеров - 12 г. Присъдата прочете спецсъдия Иво Хинов. Тя не е окончателна и може да се атакува пред апелативния спецсъд. Вчера от прокуратурата настояха кметицата да получи тази присъда.                                                                                                                                                                                                                                                                                                                                                                                                                                                                                                                                                                                                                                              ", "date": "2019.04.15", "title": "20 години затвор за Десислава Иванчева"}
{"url": "https://www.24chasa.bg/novini/article/7402626", "text": "Полуразложен труп на мъж е открит покрай пътя от Смолян за село Турян в гориста местност. \"Открит е по обяд. На този етап се знае само, че става въпрос за мъж. Не е видна дори възрастта му. В момента се извършва оглед, очакваме и съдебен лекар“, каза шефът на смолянската полиция ст. комисар Николай Димов. Тепърва предстои установяване на самоличността и евентуалните причини за смъртта му. \"Образувано е досъдебно производство, завели сме го за убийство, тъй като не можем да установим още причината за смъртта. Днес чакаме вещо лице, за да присъства на огледа от разследващите\", каза зам.-окръжният прокурор и говорител на Окръжна прокуратура - Смолян Недко Симов. Трупът е намерен от гъбари, които са подали сигнал на тел. 112. От село Турян заявяват, че в последните години няма изгубил се човек, който да е издирван.", "date": "2019.04.15", "title": "Полуразложен труп на мъж е открит в гората край Смолян"}
{"url": "https://www.24chasa.bg/novini/article/7402636", "text": "Лидерът на ДОСТ Лютви Местан беше освободен от полицейския арест в Кърджали. Той беше задържан в неделя вечер до 24 часа по закона за МВР, след като по-рано през деня  Все още няма никой привлечен като обвиняем за тежкия инцидент. Очаква се до края на деня прокуратурата да обяви дали има повдигнато обвинение по случая.", "date": "2019.04.15", "title": "Освободиха Местан от ареста (Видео)"}
{"url": "https://www.24chasa.bg/novini/article/7402635", "text": "Косовският премиер Рамуш Харадинай обвини днес върховния представител на ЕС за външната политика и сигурността Федерика Могерини и еврокомисаря за разширяването Йоханес Хан, че заради техните изявления за корекция на границата между Косово и Сърбия е изгубена една година и както добави, \"за щастие те скоро си отиват\", съобщава прищинският \"Газета експрес\". Харадинай посочи, че изявленията на Могерини и Хан за корекция на границата връщат назад процеса на диалог между Белград и Прищина, информира БТА. Ако не бяхме разговаряли по тази тема, може би досега споразумението между Белград и Прищина щеше да бъде подписано, каза той. Коментирайки най-новото изявление на еврокомисаря Хан, че не изключва възможността за корекция на границата, ако Белград и Прищина се договорят по този въпрос, Харадинай каза, че това е продължение на грешката, която ЕС вече е направил. За предстоящата среща на 29 април в Берлин на представители на Косово и Сърбия Харадинай каза, че \"няма мандат за преговори\", че косовският парламент е гласувал екип за диалога с Белград, както и че на срещата няма да се обсъжда каквото и да е споразумение, което засяга територията или корекцията на границата.", "date": "2019.04.15", "title": "Харадинай: За щастие Могерини и Хан скоро си отиват"}
{"url": "https://www.24chasa.bg/novini/article/7402632", "text": "Турската полиция е заловила днес 285,6 килограма хероин в окръг Ван /Източна Турция/, предаде в.\"Хюриет дейли нюз\", като се позовава на съобщение на местните полицейски сили. Екипи на полицията, които са действали по подаден сигнал, са предприели операция в товарна компания в община Тушба и са открили 269 килограма хероин, разпределен в 515 пакетчета, скрити в кутии за играчки. По-късно специални полицейски части са осъществили друга операция за залавяне на заподозрени лицам, предава БТА. Шестима заподозрени са били арестувани при операцията в къща в квартал Аккьопрю, в която полицаите са открили 16,6 килограма хероин, разпределен в 32 пакетчета, скрити сред ядки. След операцията двама от заподозрените са били освободени като са поставени под съдебен контрол, а останалите са оставени в ареста.", "date": "2019.04.15", "title": "Турската полиция е заловила 285 килограма хероин\nв Източна Турция"}
{"url": "https://www.24chasa.bg/novini/article/7402648", "text": "Едва ли има по-добър символ на проблемите на британската демокрация в епохата на Брекзит от този: наложи се депутатите да бъдат изпратени вкъщи в разгара на дебатите, когато спукана тръба наводни залата на Камарата на общините. Тази картина перфектно илюстрира проблема на парламента, опитващ се да разреши пъзела на Брекзит. Погледната отвън, институцията е бляскав, световноизвестен символ на демокрацията, издигащ се величествено на брега на Темза. Отвътре тя е грохнала и все по-негодна за употреба. Скритите недъзи на британската политическа система бяха изложени на показ - и гледани по телевизията в цял свят - откакто избирателите преди близо три години гласуваха за напускане на Европейския съюз. Процесът на вземане на решение стигна до задънена улица, въпреки че и бизнес лидери, и граждани в един глас молеха за сигурност. Много британци изпитват смесица от разочарование, любопитство и срам от текущия политически хаос. Същото важи за политиците и от двата лагера - за и против Брекзит. \"Срамувам се, че съм член на този парламент\", каза проевропейският депутат от Либералнодемократическата партия Норман Лам, след като депутатите за пореден път не успяха да намерят път към Брекзит. А консерваторът и привърженик на Брекзит Бил Кеш каза миналата седмица, че Великобритания е \"унизена\", защото не можа да напусне ЕС в уречения срок. През последните месеци в парламента, където депутатите многократно се опитваха и не успяваха да се договорят за пътна карта за британското напускане, станахме свидетели на вотове \"на косъм\", нощни заседания и театрален драматизъм. Този политическа \"сапунена опера\" рязко повиши зрителския интерес към уебсайта, излъчващ на живо парламентарните заседания, и превърна председателя на Камарата на общините Джон Бъркоу в международна знаменитост с неговите провлачени крясъци \"Ордър-р-р\" (\"Ред!\") Но целият този \"шум и ярост\" не означава нищо. Великобритания не е по-близо до изхода от ЕС, нито по-наясно за посоката след Брекзит, отколкото в началото на годината. Споразумението за развода, сключено между правителството на премиера Тереза Мей и ЕС в края на 2018 г., излага условията за регулирано напускане на Обединеното кралство и обещава тесни връзки в бъдеще. От януари досега парламентът го отхвърли три пъти. Депутатите, които са за Брекзит, не искат да гласуват за него, защото предпочитат по-категорично откъсване от блока. Проевропейските политици го отхвърлят, защото го смятат за лош заместител на членството в ЕС. Парламентът гласува и по други опции, включително за напускане без споразумение и за организиране на нов референдум за британското членство. И два пъти депутатите отхвърлиха всичките варианти. За да се избегне хаотично напускане без сделка, което би могло да съсипе икономиката, която и без това върви надолу поради несигурността около Брекзит, Мей два пъти се обърна към ЕС с молба за отсрочка. Въпреки нарастващото раздразнение на блока от Великобритания, той два пъти се съгласи, отлагайки Деня на Брекзит първо от 29 март за 12 април, а после и до 31 октомври. Британският бизнес дълбоко въздъхна с облекчение, но се опасява, че облекчението ще бъде временно, освен ако политиците не успеят да решат политическата криза, която не е спряла да се задълбочава от изненадващия резултат от референдума за Брекзит през 2016 г. досега. На фона на масово недоверие в политиците - усещане, което нараства от доста години, избирателите гласуваха за напускане на ЕС въпреки съветите на правителството, на повечето икономисти и на големите бизнес групи. Британската политическа система доказа, че е зле подготвена да изпълни волята им. Консервативното правителство на Мей няма мнозинство в парламента - рядкост за Великобритания, и изпитва сериозни трудности да прокара своята политика. И двете главни партии в страната - консерваторите и опозиционните лейбъристи, са вътрешно разделени относно Брекзит и започнаха \"да се люспят\". Повече от дузина депутати напусаха партийните редици през последните месеци и заседават като независими. Проевропейски депутати \"от задните редове\" влязоха във война с правителството, присвоявайки си контрола над парламентарния дневен ред, и наложиха дебати и гласувания на различни поправки за Брекзит. Консерватори \"брекзитъри\" поискаха Мей да подаде оставка, защото не е успяла да да изведе Великобритания от ЕС. В тази обстановка стресираните, изтощени политици от парламента и техните екипи не крият откровеното си облекчение от 10-дневната великденска ваканция, която започна в края на миналата седмица. Премиерът ги умоляваше да си поемат дъх, да размислят и да се върнат готови да сключат компромис за Брекзит. Междувременно правителството на Мей продължава преговорите с лейбъристите с надеждата за намиране на допирни точки. Няма обаче признаци за какъвто и да било очертаващ се консенсус. \"Брекзитърите\" в Консервативната партия продължават да заговорничат, за да отстрант Мей и да я заменят с по-силен застъпник на Брекзит, като бившия външен министър Борис Джонсън. Проевропейските политици все още се надяват да постигнат нов референдум за Брекзит, който би могъл да доведе до мандат за оставане на Обединеното кралство в ЕС. Лейбъристите копнеят за парламентарни избори, въпреки че има риск избирателите да решат да накажат всички политици заради възмущението от провала на Брекзит. Не се вижда краят на драмата, която кара наблюдателите в цял свят озадачено да се чешат по главата (и отвреме на време да се подсмиват) заради британските терзания. Британският евродепутат Ричард Ашуърт каза пред колегите си от ЕС, че Брекзит е родил \"една тъжна нация, разделена като никога досега, и една Камара на общините, затънала в криза\". \"Нека Брекзит послужи като поука за народите в Европа\", предупреди той. Някои наблюдатели обаче съчувстват на Великобритания, която публично се мъчи да реши дълбоко разединяващи въпроси за своите ценности и място в света - въпроси, които са валидни не само за Обединеното кралство. \"Парламентът отразява разделенията в нашата страна\", казва Ананд Менън - директор за Великобритания в мозъчния тръст \"Променяща се Европа\", и продължава: \"Всичко това е брутално и ужасно и не спира. Това е вътрешната политика при демокрацията в най-емоционалния й вид. Настроението сред международните наблюдатели, с които разговарям, е нещо от рода на: \"Слава богу, че не сме на тяхно място!\"", "date": "2019.04.15", "title": "Главоблъсканицата около Брекзит руши британската политическа система"}
{"url": "https://www.24chasa.bg/novini/article/7402647", "text": "Руската държавна корпорация Росатом преговаря за продажбата на 49 процента от проекта за турската АЕЦ Аккую и е подала документи за лиценз за изграждане на трети блок в централата. Това съобщи ТАСС, позовавайки се на изказване на ръководителя на компанията Алексей Лихачов пред журналисти на международния форум Атомекспо-2019 в Сочи. Росатом преговаря за АЕЦ Аккую както с държавни, така и с частни инвеститори, но не възнамерява да бъза с продажбата на 49-процентовия дял, отбеляза Лихачов. Той уточни, че това може да стане само с разрешение на турската страна, поради което правителството участва в преговорите, предава БТА. Според споразумението Росатом може да продаде 49 процента от проекта да изграждане на АЕЦ Аккую. АЕЦ \"Аккую\" с четири енергоблока ВВЕР-1200 трябва да бъде построена в окръг Мерсин на брега на Средиземно море до 2021 година. Съответното споразумение Русия и Турция сключиха през май 2010 година. Общият обем на инвестицията се изчислява на 22 милиарда долара. Алексей Лихачов заяви днес пред журналистите в Сочи, че Росатом е изпратила на турската страна документи за лиценз за изграждане на трети блок на АЕЦ Аккую. Първият бетон на първи блок на централата бе отлят през април 2018 година.", "date": "2019.04.15", "title": "Русия преговаря за продажбата на 49% от турската АЕЦ, подала документи за 3-ти блок"}
{"url": "https://www.24chasa.bg/novini/article/7402820", "text": "Мястото на катастрофата с Лютви Местан, при която загина 6-месечно бебе, създава предпоставки за трагични инциденти. Движението там е организирано по идентичен начин с участъка в района на свищовското село Горна Студена, където миналата година живота си загубиха четирима футболисти от Павликени. \"Нямаме статистика за инцидентите в този пътен участък, но още на пръв поглед излизат няколко неща. Първото е, че преди кръстовището няма знак за ограничение на скоростта. Второто е, че е поставен знак \"Стоп\", но няма хубава видимост, защото от едната страна имаме завой. Този пътен участък е идентичен с онзи, при който скоро загинаха няколко футболисти\", алармира пред   Богдан Милчев от Института по пътна безопасност. Четиримата млади спортисти от Павликени бяха пометени от тир през нощта на 12 срещу 13 септември миналата година. Също като при инцидента с Лютви Местан, те са се включвали с колата си в главен път, като и досега остава спорно дали са спазили знака \"Стоп\" и дали съобразяването с правилника е било достатъчна гаранция за предотвратяване на трагедията. Според Богдан Милчев при случая с Местан организацията на пътя за Маказа при разклона за село Закорско повишава аналогично риска от тежки произшествия и кръстовището може да се нарече смъртоносно. Той е категоричен, че \"Не говорим дали в случая участва известен човек, просто пътят е направен така, че да предполага за инциденти. Кръстовището е смъртоносно\".", "date": "2019.04.15", "title": "Кръстовището от катастрофата с Местан прилича на погубилото 4-ма футболисти"}
{"url": "https://www.24chasa.bg/novini/article/7402822", "text": "Не съм снемал доверието си от г-н Христов, каза президентът във Велико Търново по повод попадането на шефа на кабинета му в евролистата на БСП. \"Всеки е свободен да се кандидатира за изборна длъжност и това е лично решение на г-н Христов, което аз уважавам. Всеки е свободен да бъде там, където се надява да бъде най-полезен и най-значим. Вярвам, че България има нужда от компетентни и свободомислещи представители в ЕП, които да отстояват българския интерес в условията на една все по-динамична Европа\", каза Радев. Президентът допълни, че Иво Христов е поискал неговото съгласие да бъде номиниран. \"Президентството не е феодална институция, всеки е свободен да прави своя избор\", каза Радев. \"Всички знаем, че бъдещето на България е да бъде все по-пълно интегрирана в една обединена и силна Европа, а за да можем да бъдем пълноценно интегрирани, ни трябват компетентни и свободомислещи хора с капацитет, които не само да отстояват нашия интерес, а да мислят и да работят Европа да става по-единна и по-просперираща\", коментира държавният глава. По повод етническото напрежение в Габрово Радев посочи, че цели поколения в България израстнали с чувството за безнаказаност, затова и се вихри този произвол. \"Гневът на хората от Габрово е разбираем и основният проблем е в беззаконието. Това е всеобщ проблем за държавата и според мен трябват два паралелни подхода в този случай. Първият - това е безкомпромисно и твърдо прилане на закона, а вторият много важен и стратегически подход е да се води борба със социалните причини, които водят до престъпност. Ниското образование, липсата на трудова заетост, липсата на чувство за отговорност пред обществото - ето там трябва да работим\", коментира Радев.", "date": "2019.04.15", "title": "Румен Радев: Не съм снемал доверието си от Иво Христов, уважавам личното му решение"}
{"url": "https://www.24chasa.bg/novini/article/7402836", "text": "Полицейски екипи на отдела за борба с наркотрафика в Измир са заловили 5 тона хашиш на борда на кораб, плаващ под турски флаг, съобщава турският телевизионен канал НТВ. В операцията, предприета около 05.00 часа тази сутрин, е участвал боен кораб, както и кораб и катери на бреговата охрана. При проверка на борда на кораб \"Первиногулларъ\" полицаите са заловили 5 тона хашиш, след което въпросният кораб е бил ескортиран от бреговата охрана и от боен кораб до пристанище в района, предава БТА. В рамките на операцията, осъществена едновременно в Истанбул, Измир и Текирдаг, са задържани 20 души. От гледна точка на заловеното количество наркотик и неговата стойност, извършената операция се преценява като най-голямата подобна операция в историята на турската република. До операцията се е стигнало, след като главната прокуратура в град Менемен в окръг Измир получила преди близо три месеца сигнал, че голямо количество наркотик ще бъде транспортирано по море в Турция и започнала проследяване. Нареждане за операцията било дадено, след като била получена информация, че кораб \"Первиногулларъ\", плаващ под турски флаг, е пристигнал в Турция през Средиземно море с голямо количество наркотици на борда, които били натоварени в страни от Африка като Мавритания и Сенегал. На борда се намирали и част от заподозрените.", "date": "2019.04.15", "title": "Заловиха 5 тона хашиш на борда на кораб в Измир"}
{"url": "https://www.24chasa.bg/novini/article/7402856", "text": "Лидерът на ДОСТ Лютви Местан отказа да коментира въпроса с вината за катастрофата, за която беше привлечен като обвиняем.  \"Покрусен съм, страдам дълбоко. Изразявам съболезнование за починалото бебе\", заяви Лютви Местан на излизане от прокуратурата, където  \"Нека органите на реда безпристрастно и обективно да извършат всички процесуални действия, да разпитат всички свидетели, надявам се не избирателно и тогава може да се постави въпроса за вината и отговорността\", каза още лидерът на ДОСТ. Лютви Местан разказа, че е подал ляв мигач и е спрял на знака стоп. \"Видях, че няма кола нито от ляво, нито от дясно. Навлезнах в дясното платно по посока Кърджали, което се явява ляво на отсрещния водач\", каза политикът. Според него месторазположгението на автомобила, в който се движел, не трябвало да подвежда. Изглеждал като застанал напреки на пътя, но не бил ударен от ляво. \"Ударът беше челен, а мога да бъда ударен челно само ако вече съм заел позиция в дясното платно\", каза още Местан. Той допълни, че не може да каже защо другият водач е навлязъл в неговото платно. Политикът не пожела да коментира скоростта, с която се е движела другата кола. \"Позволих си да коментирам този детайл, защото той формира обществено мнение, че съм изкочил, че съм застанал напреки. Ако беше така ударът щеше да бъде отляво\", заяви Местан.", "date": "2019.04.15", "title": "Местан отказва да коментира вината за катастрофата (Видео, обновена)"}
{"url": "https://www.24chasa.bg/novini/article/7402871", "text": "Безмитна зона с офиси и огромен транспортен възел са част от новите възможности и улеснения за участниците във второто издание на CIIЕ в Шанхай през ноември т.г. Това стана ясно по време на среща между български компании и китайска делегация от Централания бизнес-район Хонсяо, водена от Изпълнителния директор на Административния комитет Мин Шилин. Срещата бе организирана от българската Агенция за насърчаване на малкия и среден бизнес и посолството на КНР у нас. Редица улеснения са предвидени за участниците във второто издание на Международното изложение за внос, което ще се проведе в Шанхай от 5 до 10 ноември т.г., каза по време на срещата Мин Шилин. „Хонсяо е бизнес района на мегаполиса, в който се провежда международното изложение и единствения район в Шанхай, който преминава извън границите на административното деление на града”. „След отличното представяне на страната ни с 32 български компании на изложбена площ от 428 кв.м. заедно с 3 600 изложители от над 170 страни, България показа, че може да бъде достоен търговски партньор на Китай. Интересът към българските продукти беше много голям, а част от участниците сключиха конкретни договори на място”, каза в приветствието си към гостите и участниците зам.-изпълнителният директор на Агенцията г-жа Яна Топалова. Тя бе категорична, че през последните десет години българският износ към Китай се е увеличил десетократно. Директорът на Административния комитет на бизнес център Хонсяо Мин представи новите възможности и улеснения за фирмите, които имат желание да покажат своите продукти на китайското ЕКСПО през ноември т.г. „Освен изложбения център в район Хонсяо се намира и огромен транспортен възел с международно значение, в който са представени всички видове транспорт, с изключение на водния”, обясни той и добави, че високоскоростните и стандартните влакове, автобусите, такситата, общественият транспорт от цялата мрежа, се използват ежедневно от почти 1.4 милиона души. Така бизнес център Хонсяо съвместява двете основни функционални зони – на международния изложбен център и на международния транспортен център, на площ от около 86 кв.км. „Амбицията на китайското правителство е да превърне района в основен бизнес център за цялата област около делтата на р. Яндзъ”, обясни той, като отбеляза че към момента там вече са разположени около 20 хилязи международни фирми и компании. „Главната цел на бизнес-района е да организира успешното провеждане на второто издание на китайското ЕКСПО.” Очакванията са второто издание на изложението да бъде много по-мащабно в сравнение с предишното, категоричен е ръководителят на китайската делегация. Подготовката вече тече усилено, като през тази година ще бъдат предоставени нови възможности и повече улеснения и удобства за участващите компании. Важна част от тях са логистичните и технически облекчения при уреждане на необходимите формалности, свързани с участието на фирмите. Ще бъдат създадени и условия за продължаване контактите между различните компании и за сключването на сделки след изложението, в продължение поне на една година. Нов момент е по-рационалното използване на „зоната за безмитна търговия” с обща площ 400 000 кв.м и разположена на три километра от мястото на изложението. Тя може да се използва за постоянно излагане на , предлаганите от компаниите стоки. Осигурени са и специални офиси за целогодишно сключване на търговски сделки. Преференциалните цени на наемите в безмитната зона, ще даде възможност за използването и на офис-помещения там, каза още китайският гост. ”Всичко това ние правим, с единствената цел – улесняване на бизнес-контактите и създаването на най-добри условия за участниците във второто международно изложение за внос”, казва в заключение Мин Шилин.", "date": "2019.04.15", "title": "Китайска делегация се срещна с български бизнес компании"}
{"url": "https://www.24chasa.bg/novini/article/7402867", "text": "Британската министър-председателка Тереза Мей реши да си почине от Брекзит и отдъхва в Уелс, предаде Асошиейтед прес. От офиса на премиерката на \"Даунинг стрийт\" 10 казаха, че Мей и съпругът й Филип са заминали на кратка ваканция още в събота. Британският парламент е във великденска ваканция до 23 април. По време на отдиха в Уелс Тереза Мей ще се наслаждава на туристически преходи сред природата. Преди две години, по време на посещение в Уелс, Мей реши да свика предсрочни избори, за да заздрави позициите си във преговорите по Брекзит. Вместо това обаче тя загуби парламентарното си мнозинство и оттогава се бори, за да прокарва в парламента плановете си за напускане на ЕС. Запитан днес дали Мей обмисля нови избори, говорителят й Джеймс Слак каза \"не\".", "date": "2019.04.15", "title": "Мей си взе кратка почивка от Брекзит и отиде на ваканция в Уелс (Снимка)"}
{"url": "https://www.24chasa.bg/novini/article/7402872", "text": "Германският канцлер Ангела Меркел поздрави днес в телефонен разговор израелския премиер Бенямин Нетаняху с преизбирането му, предаде Асошиейтед прес. Меркел подчерта в разговора необходимостта от работа за постигане на двудържавно решение на конфликта между Израел и палестинците. Според офиса на канцлерката тя е казала на Нетаняху, че постигането на решението с две държави продължава да е важно и че трябва да се превърне в цел за международната общност, информира БТА. Меркел е изразила и готовността си за тясно сътрудничество с новото израелско правителство в дух на доверие. В края на предизборната си кампания Нетаняху за първи път обеща да анексира част от окупирания Западен бряг, за да привлече повече избиратели от десния политически спектър в Израел. В миналото е имало случаи, когато Нетаняху не изпълнява предизборни обещания, но ако изпълни това си обещание, ще се стигне до драматичен развой на събитията, като е възможно да се стигне до край на надеждите на палестинците за собствена държава, отбелязва Асошиейтед прес.", "date": "2019.04.15", "title": "Меркел поздрави Нетаняху за новия му премиерски мандат"}
{"url": "https://www.24chasa.bg/novini/article/7402873", "text": "Британски учени реконструираха главата на неолитно куче, живяло преди 4000 години на територията на Оркни, Шотландия, съобщи Би Би Си. Кучето е било голямо колкото коли, но е било сиво и муцуната му е приличала на вълча, предаде БТА. Специалисти са открили черепа на кучето в гробница заедно с още 23 в Оркни. Вероятно кучетата са били много важни за хората, живели в района преди 4000 години. \"Точно както ги ценим днес като любимци, кучетата явно са имали важно място в неолитен Оркни. Гледали са ги и са ги тренирали като любимци, пазачи, вероятно и животновъдите са ги използвали да пазят овцете\" - каза Стив Фара. Учените за първи път използваха триизмерна технология за възстановяване на животно от неолита.", "date": "2019.04.15", "title": "Учени реконструираха главата на неолитно куче"}
