{"url": "https://www.24chasa.bg/novini/article/7273259", "text": "Президентът на САЩ Доналд Тръмп обвини днес шефовете на разузнавателните служби в наивност, след като вчера на изслушване в комисията по разузнаване в Сената те влязоха в противоречие с него по някои основни пунктове на външната политика, предаде Франс прес. Не за първи път Тръмп критикува ръководителите на големите разузнавателни агенции, но сега той \"изстреля залп от туитове\", които се отличаваха със своя особено агресивен и ироничен тон, отбелязва Франс прес. Вчера пред комисия по разузнаване в Сената шефката на ЦРУ Джина Хаспъл и ръководителят на Националното разузнаване Дан Коутс, и двамата номинирани на тези постове от Тръмп, нарисуваха картина на глобалните заплахи за света. В нея обаче имаше ясно несъответствие с анализа на Тръмп за Сирия, Северна Корея и Иран, предава БТА. \"Членовете на разузнавателните служби, както изглежда, са изключително пасивни и наивни относно опасностите, които представлява Иран. Те грешат!\", написа Тръмп в Туитър. Според Джина Хаспъл Иран спазва все още \"технически\" споразумението, сключено през 2015 г. с големите сили, целящо да му попречи да се сдобие с ядрено оръжие. И ако иранците обмислят да \"се дистанцират\" от този текст, то е защото няма икономически последици от него за тях, отбеляза Хаспъл, припомняйки, че Вашингтон възстанови санкциите срещу Техеран, след като се изтегли от ядрената сделка миналата година. Това изтегляне предизвика гнева на европейските съюзници на САЩ, отбелязва Франс прес. Дан Коутс пък каза вчера в комисията по разузнаването на Сената, че Иран в настоящия момент не предприема мерки, които са необходими за производството на ядрено оръжие, допълва ТАСС. \"Когато станах президент, Иран създаваше проблеми в целия Близък изток и отвъд региона. След нашето изтегляне от това ужасно споразумение за ядрената програма, те са МНОГО различни, но си остават потенциален източник на опасност и на конфликт\", написа още днес в Туитър Тръмп, цитиран от Франс прес. \"Да не се доверяваме на Иран. Членовете на разузнавателните служби трябва може би да се върнат в училище!\", допълни той. Друго разногласие имаше и по въпроса за Северна Корея. \"Нашите оценки продължават да показват, че е малко вероятно Северна Корея да се откаже от ядрените си оръжия\", от ракетите си и от \"капацитета си за производство\", каза Дан Коутс вчера в Конгреса. Въпреки преустановяването на ядрените и ракетните опити от повече от година и \"обратимото демонтиране на някои части от инфраструктурите\", \"ние продължаваме да наблюдаваме дейности, които не са съвместими с пълната денуклеаризация\", допълни Коутс. В Туитър Тръмп днес припомни, че отношенията между САЩ и Северна Корея никога не са били толкова добри и заговори за \"добър шанс\" за постигане на денуклеаризация. \"Няма опити, има репатриране на тленни останки (на американски военни, загинали в Корейската война), има връщане на заложници\", допълни в Туитър Тръмп и потвърди желанието си да се срещне за втори път със севернокорейския лидер Ким Чен-ун. По темата за Сирия Тръмп също отвърна с кратки туитове на шефовете на разузнаването. \"Огромен напредък\" е бил постигнат в Сирия от две години, подчерта той. Според анализатори обаче този туит не е толкова категоричен, колкото неговото изказване от 20 декември, когато той заяви: \"Спечелихме срещу групировката Ислямска държава, време е да се прибираме\". Вчера в Сената Дан Коутс предупреди, че ИД \"контролира все още хиляди бойци в Ирак и Сирия\".", "date": "2019.01.30", "title": "Тръмп: Членовете на разузнавателните служби са наивни"}
{"url": "https://www.24chasa.bg/novini/article/7273201", "text": "Първите рокади в митниците, след като бяха преструктурирани, вече са факт, научи “24 часа”. Предстояли още смени по върховете на приходната агенция, твърдят запознати. Заместник-директорът на Агенция “Митници” Юлиан Мирков е бил освободен от поста на 23 януари със заповед на финансовия министър Владислав Горанов. От митниците потвърдиха за промяната. Оттам обясниха също, че Мирков посочил в молбата си лични причини за напускането си. Юлиан Мирков е в системата на митниците от 2004 г. От 2009 г. той оглавяваше митническото разузнаване и разследване в Митница “Столична”, а от 2013 г. е и заместник-началник. Новият заместник на шефа на митниците Георги Костов е Георги Александров. Той идва в София няколко дни след като бе посочен от ръководството на агенцията като началник на Митница “Тракийска”. Неговото място там пък е заел Георги Костадинов - засега временно като изпълняващ длъжността. С поста си се е разделил и директорът на Митница “Северна морска” Светлан Савов. Длъжността му е поела Виолета Конова, която му бе заместничка. Рокадите започнаха, след като от 7 януари митниците бяха основно преструктурирани. С нов устройствен правилник след промени в Закона за митниците аерогара София, Бургас, Варна, Лом, Пловдив, Свищов, Столична, Русе и Югозападна бяха трансформирани в пет териториални дирекции - “Тракийска”, “Югозападна”, “Дунавска”, “Северна морска” и “Южна морска”. Финансовият министър получава правото да създава, преобразува и закрива териториални дирекции. Според новия устройствен правилник шефът на Агенция “Митници” Георги Костов има право да назначава без конкурс и да освобождава началниците на петте нови териториални структури.", "date": "2019.01.30", "title": "Започнаха рокадите по върховете на митниците"}
{"url": "https://www.24chasa.bg/novini/article/7273219", "text": "Шофьор на камион избяга след катастрофа в София. За инцидента сигнализира зрител на bTV, чиято кола е пострадала. Оказва се, че както и при други подобни случаи, потърпевшият ще трябва да плати за щетите от джоба си. Преди седмица в колата на Александър Лютаков се блъска камион. Шофьорът бяга, а потърпевшият успява да види само, че камионът е фирмен. От фирмата обясниха, че са правили проверка по случая, но не открили виновен. Засега виновникът за катастрофата е неизвестен. А при подобни инциденти всички шофьори плащат щетите от джоба си. „За съжаление има случаи, в които извършителят или напуска ПТП-то или прави катастрофа и бяга. Или пък въобще собственикът не присъства на катастрофата – намира си на паркинга колата ударена. И тогава е много трудно да се установи. Ако няма водачът каско, няма кой да му покрие щетите. Гражданската отговорност покрива щети само при известен извършител”, обясни Владимир Тодоров. За случая Александър е сигнализирал в прокуратурата. Оттам обясниха, че са образували проверка. А полицията издирва избягалия шофьор.", "date": "2019.01.30", "title": "Шофьор на камион избяга след катастрофа в София"}
{"url": "https://www.24chasa.bg/novini/article/7273138", "text": "Македонският парламент отхвърли днес искането на македонска емигрантска организация за провеждането на втори референдум за споразумението, според което името на страната ще бъде променено на \"Северна Македония\", съобщава Асошиейтед прес, цитирана от БТА. Срещу предложението на Световния македонски конгрес гласуваха 49 депутати, а едва 9 го подкрепиха. Останалите депутати от 120-членния парламент не присъстваха. Предложението беше подкрепено в парламентарна комисия, но председателят на парламента Талат Джафери заяви, че законът не позволява по въпрос, по който гласоподавателите вече са се произнесли, да бъде провеждан повторен референдум в рамките на две години. На референдум през септември мнозинството от участвалите подкрепи споразумението с Гърция за името, но процентът на участие беше много нисък.", "date": "2019.01.30", "title": "Без втори референдум за името на Македония"}
{"url": "https://www.24chasa.bg/novini/article/7273152", "text": "Британското правителство все още не е решило какви са алтернативните варианти на сделката за Брекзит в частта с предпазния механизъм за ирландската граница, заяви премиерът Тереза Мей, цитирана от Асошиейтед прес. Британският парламент изрази вчера подкрепа за Мей, която ще се опита да предоговори с Европейския съюз сделката за излизане на Великобритания от блока с фокус върху предпазния механизъм. Парламентът гласува предпазният механизъм да бъде заменен с \"алтернативни решения\", чието съдържание обаче не бе конкретизирано, предава БТА. Според говорител на Мей тя обмисля три възможни алтернативи. \"Лейбъристката партия не смята, че премиерът Тереза Мей ще спази дадените пред парламента обещания за промени в споразумението с ЕС\", заяви днес говорител на основната британска опозиционна сила. Преговарящите за Брекзит нямат повече опции за избягване на сценария с Брекзит без сделка, заяви днес ирландският външен министър Саймън Ковини по време на реч в Дъблин. \"Остават по-малко от два месеца до Брекзит на 29 март. Просто нямаме повече възможности\", подчерта Ковини. Няма планове, нито е оказван натиск за провеждане на извънредна среща на лидерите на ЕС за обсъждане на искането на британския премиер за предоговаряне на сделката, каза днес ирландският премиер Лео Варадкар. Европейският съюз е склонен да продължи преговорите с Великобритания, за да я беди, че е по-добре напускане със сделка, но за ново споразумение не може да става и дума, заяви днес на съвместна пресконференция с кипърския си колега испанският външен министър Жозеп Борел, цитиран от Асошиейтед прес. Според Борел съществуващото споразумение е възможно най-доброто и друго няма да има. Полският премиер Матеуш Моравецки и германският канцлер Ангел Меркел обсъдиха в телефонен разговор темата за Брекзита. \"Позицията на Полша и Германия е, че най-доброто решение би било избягване на твърд Брекзит, т.е. излизане на Великобритания от ЕС без споразумение. Лидерите на правителствата на двете страни са съгласни, че най-добрият сценарий е влизане в сила на сделката между ЕС и Великобритания, постигната през ноември\", се посочва в изявление, публикувано на сайта на полското правителство. Германското правителство изключи днес възможността сделката за Брекзит да бъде предоговаряна. \"Преразглеждането на споразумението за Брекзит не е на дневен ред\", заяви говорителят на Ангела Меркел Щефен Зайберт, цитиран от Франс прес. Същата позиция изрази днес и шведският министър по европейските въпроси Ханс Далгрен. \"Сделката за Брекзит не подлежи на предоговаряне\", заяви Далгрен.", "date": "2019.01.30", "title": "Мей: Британското правителство няма алтернативни варианти на сделката за Брекзит"}
{"url": "https://www.24chasa.bg/novini/article/7273162", "text": "Македонският премиер Зоран Заев увери днес, че иска да даде бързо на европейците допълнителни гаранции за реформи, извън споразумението с Гърция за промяна на името на неговата страна, за да ги убеди да започнат преговори по присъединяване към ЕС с неговата страна, предаде АФП, цитирана от БТА. През юни ние се надяваме, че Съветът на ЕС ще е получил от наша страна силни аргументи, мотивиращи това на Република Македония, скоро Република Северна Македония, да бъде предложена дата за започване на преговори за присъединяване, заяви македонският премиер социалдемократ по време на визита във Виена, според превода на неговите думи. Съгласно споразумението, ратифицирано този месец в Атина и Скопие, Република Македония ще се преименува на Република Северна Македония. Споразумението слага край на близо трийсетгодишния спор между двете съседни страни и открива пред Скопие пътя за процеса на присъединяване към ЕС и НАТО. Зоран Заев заяви, че е \"уверен\" във възможностите на своята страна да демонстрира дотогава своя \"напредък в областта на правовата държава, на прилагането на съдебните реформи\", както и в областта на борбата срещу корупцията и организираната престъпност. Австрийският канцлер Себастиян Курц, който е привърженик на идеята за интеграция в ЕС на страните от бивша Югославия, призна все пак, че \"не би било разумно, да се фиксира отсега една конкретна дата\" за влизане на Р Македония в ЕС. \"Това зависи винаги от условията за изпълнение и от постигнатия напредък, но аз констатирам силна воля и има резултати\" от македонска страна, заяви Курц на съвместна пресконференция със Заев. \"Ние вярваме в европейските ценности дори повече, отколкото някои лица в средите на страните членки\", подчерта Заев. Той изтъкна, че неговото правителство работи \"ежедневно\" за прилагането на необходимите реформи за присъединяване към ЕС.", "date": "2019.01.30", "title": "Скопие обещава да продължи реформите с оглед присъединяване към ЕС"}
{"url": "https://www.24chasa.bg/novini/article/7273163", "text": "През юли 2016 г. двама братя от ромската махала на врачанското с. Камено поле бяха спипани за жестоко убийство на свой съселянин. Тогава в дома на 48-годишният Иван Йолов нахлула Емилия заедно със синовете си Марсел и Людмил. Разярените цигани вдигнали скандал и твърдели, че мъжът имал вземане даване с тяхната сестра, но Иван твърдо отрекъл. Разправията бързо прераснала в побой, в който братята налагали изненадания домакин с каквото им попадне. Пребитият жестоко мъж бил открит случайно от съседите чак на сутринта след побоя сред локва кръв и в безпомощно състояние. Въпреки оказаната му медицинска помощ в Роман и по-късно във врачанската болница, пострадалият починал от нанесените му рани. Полицията пък разкрила бързо братята побойници и ги задържала. Срещу майката на братята не бе повдигано обвинение, тъй като не бе доказано, че тя е участвала непосредствено в кървавия побой. По време на скандала в къщата на Иван тя само счупила част от остъкление на тераса. Марсел и Людмил се изправиха на подсъдимата скамейка с обвинение за убийство по особено жесток начин през 2017 г. Единият от братята извършил престъплението в условията на опасен рецидив, другият пък по време на убийството бил непълнолетен. Окръжният съд във Враца призна подсъдимите за виновни, като осъди Людмил Г. на 19 години затвор, а по–малкия му брат Марсел Г. - на осем години и шест месеца лишаване от свобода. Присъдите са били потвърдени от Софийския апелативен съд. Съд свое решение от сряда Върховния касационен съд потвърди осъдителните присъди, на намали срока за лишаване от свобода и за двамата братя. ВКС преквалифицира извършеното от братята престъпление в по-леко наказуемо – причиняване на смърт по непредпазливост, вследствие на умишлено причинена средна телесна повреда. За Людмил са определени 10 години затвор, за по-малкия му брат – 3 години лишаване от свобода.", "date": "2019.01.30", "title": "Намалиха присъдите на братя, пребили мъж до смърт"}
{"url": "https://www.24chasa.bg/novini/article/7273184", "text": "Турски съд за тежки престъпления в град Мардин призна днес за виновен преводача в консулството на САЩ в Адана Хамза Улучай за оказване на помощ на терористична организация, но постанови освобождаването му от затвора, отчитайки срока, който подсъдимият е прекарал досега зад решетките, предаде ТАСС, цитирана от БТА. Улучай бе признат за виновен за оказване на помощ на терористична организация, като същевременно съдът призна, че подсъдимият не е член на престъпна групировка. Улучай бе осъден на четири години и шест месеца затвор, но бе освободен, като бе отчетено времето, което е прекарал досега в затвора. Улучай бе задържан през февруари 2017 г. по подозрение за връзки с нелегалната Кюрдска работническа партия /ПКК/. На днешното съдебно заседание Улучай е поискал да бъде оправдан, но молбата му е била отхвърлена, посочва Анадолската агенция. Улучай е освободен, като му е наложена забрана да напуска страната.", "date": "2019.01.30", "title": "Турски съд освободи от затвора преводач от консулството на САЩ в Адана"}
{"url": "https://www.24chasa.bg/novini/article/7273150", "text": "Британският парламент поиска Тереза Мей да предоговори част от сделката с ЕС. Шефът на Европейския съвет Доналд Туск реагира минути след вота във вторник, че постигнатото споразумение не подлежи на предоговаряне. Късно във вторник депутатите в Лондон гласуваха по 7 предложени поправки в споразумението на Мей. Една от малкото одобрени промени бе предложена от консервативния депутат Греъм Брейди и приета с 317 гласа “за” и 301 “против”, след като депутатите отхвърлиха няколко други предложения. Тя предлага “предпазната мярка” за границата между двете Ирландии да бъде заменена от “алтернативна” уговорка, за да се избегне твърдата граница на остров Ирландия. Одобрена беше и поправка, призоваваща правителството да не позволи Великобритания да излезе от ЕС без споразумение. Тя не е правно обвързваща за правителството, но от политическа гледна точка е трудно да бъде пренебрегната, тъй като изразява волята на парламента, отбеляза АП. Британските депутати отхвърлиха предложение, което щеше да даде право на парламента да отложи Брекзит. Не беше приета и идеята да се даде на парламента по-голям контрол над Брекзит. Загадка остава какво ще се случи в двата месеца до Брекзит. Консултации на българите във Великобритания, изпращането на още двама консулски служители в Лондон и откриване на консулска служба в Единбург, Шотландия. Това е част от плана на България при Брекзит без сделка, който правителството прие в сряда. Великобритания трябва да напусне Европейския съюз на 29 март. “Европейската комисия и страните членки работим да има сделка, но трябва да бъдем готови и за най-лошия сценарий”, каза външната министърка Екатерина Захариева след заседанието на правителството. Тя отново подчерта, че при твърд Брекзит българските граждани, които пътуват във Великобритания до 90 дни, ще пътуват безвизово. А българите, които към 29 март 2019 г. живеят на територията на Великобритания, ще могат по лесна процедура да кандидатстват за т. нар. статут за уседналост. Съответно българското правителство прие решение британските граждани, около 7000 души, реципрочно да имат лесна и достъпна регистрация. Една от първите ни задачи ще бъде да направим Закон за промени на Закона за чужденците в Република България и правилник за прилагането му. Служителите на посолството в Лондон ще направят 20 информационни дни до средата на годината за българите на Острова. Планът предвижда министерствата на външните работи, правосъдието, вътрешните работи и туризма да направят специални секции за Брекзит на интернет страниците си. Сред другите мерки са обучения и семинари за български граждани във Великобритания за промяната при преценката и изплащането на обезщетенията от Държавното обществено осигуряване. Държавата ще трябва да информира бизнеса и браншови организации за последиците от Брекзит. Освен това имаме готовност за сътрудничество с британското посолство за информационни кампании за правата на британските граждани, постоянно пребиваващи у нас. “Планът съдържа мерки и в двустранен аспект. Те ще се предприемат единствено по въпроси, по които ЕС не предвижда общ подход за действие, и само ако възникне необходимост за запълване на правния вакуум”, пише в съобщение на Министерския съвет. ", "date": "2019.01.30", "title": "Англия: Да предоговорим напускането.  Брюксел: Не! (Обзор)"}
{"url": "https://www.24chasa.bg/novini/article/7273197", "text": "Президентът на САЩ Доналд Тръмп днес отново изрази подкрепата си за венецуелския опозиционен лидер Хуан Гуайдо, предаде Ройтерс. Тръмп разговаря по телефона с Гуайдо, съобщи говорителката на Белия дом Сара Сандърс. Двамата са се договорили да поддържат връзка. Тръмп е изразил още веднъж подкрепата си за борбата на Венецуела \"за завръщане към демокрацията\", се казва в изявлението на говорителката, предава БТА. Днес във Венецуела се очаква да се състоят масови протести срещу президента Николас Мадуро. Вашингтон призна Гуайдо, председателя на Националното събрание, за временно изпълняващ длъжността президент на Венецуела. В интервю за телевизия Си Ен Ен Гуайдо заяви, че няколко пъти е разговарял с Тръмп. На въпрос дали е възможен военен сценарий за Венецуела Гуайдо отговори, че се разглеждат всички варианти. Междувременно в интервю за руската информационна агенция РИА Новости социалистическият лидер на Венецуела Николас Мадуро обвини Тръмп, че е наредил убийството му. Мадуро посети тази сутрин военната база Форт Тиуна в Каракас. \"Обичате ли родината си? Ще защитавате ли конституцията? Ще защитавате ли своя върховен главнокомандващ?\", попита Мадуро войниците в базата в присъствието на представители на висшето военно командване на Венецуела. \"Да, върховен главнокомандващ\", скандираха войниците в отговор. Привържениците на венецуелската опозиция започнаха днес да излизат по улиците на столицата Каракас с призив към Николас Мадуро да се оттегли от властта, предаде Асошиейтед прес. Демонстрантите развяват знамена и скандират \"Свободни избори!\". Шофьорите на автомобили надуват клаксоните в израз на съпричастност към протестното движение. С днешната демонстрация се отбелязва една седмица, откакто 35-годишният лидер на опозицията Хуан Гуайдо се самопровъзгласи за президент на Венецуела пред хиляди свои поддръжници във венецуелската столица. Мадуро отказва да се оттегли и обвинява Съединените щати в организирането на държавен преврат във Венецуела чрез подкрепата си за Гуайдо и налагането на санкции срещу венецуелската петролна индустрия.", "date": "2019.01.30", "title": "Тръмп отново подкрепи венецуелския\nопозиционен лидер Хуан Гуайдо"}
{"url": "https://www.24chasa.bg/novini/article/7273202", "text": "Шейсетгодишен мъж откри огън във френския град Бастия, предаде Франс прес. Убит е най-малко един човек, шестима са ранени, включително един полицай. Стрелецът се е барикадирал в сградата, където живее. Мотивите му още не са известни, но полицията изключва атаката да е свързана с тероризъм, предава БТА. При сградата, където се е барикадирал стрелецът, пристигнаха екипи на полицията и жандармерията, които ще се опитат да го заловят. Очаквайте подробности.", "date": "2019.01.30", "title": "Мъж откри огън по минувачи в Корсика, има загинал и шестима ранени (Видео)"}
{"url": "https://www.24chasa.bg/novini/article/7273074", "text": "Президентът на Русия Владимир Путин смята, че от това какъв ще е новият състав на парламента в Молдова зависи до голяма степен развитието на отношенията с тази страна, предаде ТАСС. Путин направи изявлението си на среща с президента на Молдова Игор Додон, предава БТА. \"У нас 65 процента от населението смятат Русия за приятелска държава и се надяваме, че мнението на хората отчетливо и ясно ще проличи в следващия парламент\", заяви Додон. Държавният глава подчерта, че президентската институция няма да участва в предизборната кампания за вота на 24 февруари и оставя на партиите да се борят за парламентарни мандати. Додон благодари на Путин за \"последователната позиция на Руската федерация за признаване на суверенитета и териториалната цялост на Република Молдова\". Според молдовския президент, той има добър диалог с ръководството на Приднестровието. Уреждането на проблемите в Приднестровието трябва да става при запазване на суверенитета и териториалната цялост на Молдова, написа Додон във Фейсбук след разговорите си с руският президент Путин, съобщи ТАСС. Додон благодари на Путин и за сътрудничеството в международни организации и напомни, че Молдова е получила статут на наблюдател в Евразийския икономически съюз. В руската столица Додон изтъкна, че Молдова внимателно следи случващото се и в рамките на Общността на независимите държави.", "date": "2019.01.30", "title": "Путин: От следващия парламент в Кишинев зависят отношенията между Русия и Молдова"}
{"url": "https://www.24chasa.bg/novini/article/7273110", "text": "За \"По света и у нас\" по   Ангел Ангелов заяви, че до този момент, като държавен служител никога не е уволняван и винаги е получавал най-високи оценки за качеството на работата си. Той каза, че няма отношение към записи, приема като клевета изказванията на Банов и Рашидов и ще заведе дела за набеждаване и клевета. \"Заявявам, че до този момент, като държавен служител никога не съм уволняван. Получавал съм най-високи оценки за качеството на моята работа, което е обективно проверимо във всяко министерство или агенция, в която съм бил служител. Нямам отношение към записи, и изказванията на г-н Банов и г-н Рашидов приемам като клевета, каквато са те явно, за което съм предприел мерки за завеждане на дела за набеждаване и клевета\", каза Ангелов. \"Предвид започналата прокурорска проверка бих дал само показания пред съответния прокурор, ако бъда поканен в качеството на свидетел. Единственото, което мога да кажа е, че на записа разпознавам автентичния глас на г-н Банов, мисълта му тече ясно и последователно и за фактите, които той предлага да се променят, да се изменят служебни документи, данни със сигурност може да се открият в докладите на АДФИ. Дали и кого са дали на съд от Министерство на културата не мога да знам, защото отдавна съм напуснал Министерство на културата\", добави той.", "date": "2019.01.30", "title": "Ангел Ангелов: Kато държавен служител никога не съм уволняван"}
{"url": "https://www.24chasa.bg/novini/article/7273116", "text": "Арктически студ скова Съединените щати и вече взе пет жертви. Общо 230 милиона души в САЩ и Канада са блокирани от капризите на полярен циклон. В щата Илинойс, където е и най-голямата българска общност, температурите паднаха до минус 30 градуса. Следва свитеделски разказ от Чикаго. Леденият град - така може да се нарече Чикаго, след като леден циклон блокира районите на средния запад в Съединените щати. В щата Илинойс е обявено бедствено положение. До петък са затворени училища, учреждения, дори някои клиники,  Разликата между температурата в купето на влак и навън е почти 50 градуса! Заради вятъра градусите навън се усещат като минус 46. Местните медии правят сравнение, че градът е с по-ниски температури дори от Аляска, Мурманск и връх Еверест. Рекордно ниските температури създадоха хаос по пътищата, въпреки предупрежеденията пътуванията да се ограничат. Езерото Мичиган замръзна, а реките заприличаха на ледени магистрали. Властите предупреждават, че дори за 10 минути навън - човек може да получи измръзвания. Ако се наложи излизане - съветът е задължително да се носят по няколко ката топли дрехи и да не се вдишва дълбоко от ледения въздух. Арктическият студ е причинен \"полярен вихър\", който нормално се върти около Северния полюс, но сега се измества на юг заради топла вълна от Африка. Циклонът се придвижва на изток към Ню Йорк и Бостън.", "date": "2019.01.30", "title": "Рекордно ниски температури взеха пет жертви в САЩ (Снимки+видео)"}
{"url": "https://www.24chasa.bg/novini/article/7272998", "text": "Министърът на труда и социалната политика Бисер Петков е провел работна среща с представители на национално представителните организации на работниците и служителите и на рабoтодателите във връзка с разработването на проект за промени в Кодекса на труда. В срещата са участвали заместник-министрите Султанка Петрова и Лазар Лазаров и експерти на Министерството на труда и социалната политика /МТСП/, съобщиха от МТСП. Представителите на МТСП и социалните партньори са решили да се създаде работна група, която да обсъди предложения за промени в Кодекса на труда, свързани с насърчаването на колективното трудово договаряне и заплащането на труда. Всички предложения на организациите на работодателите и на синдикатите ще бъдат систематизирани с цел да се търсят и други общоприемливи теми за промени в трудовото законодателство, по които да се води дебат в бъдеще, информират от ведомството.", "date": "2019.01.30", "title": "Министър Петков обсъди със социалните партньори предложения за промени в Кодекса на труда"}
{"url": "https://www.24chasa.bg/novini/article/7273000", "text": "Броят на жертвите на грипа в Хърватия достигна 45 души, а интензивността на епидемията в страната стана рекордна за последните шест години, съобщава ТАСС, цитирана от БТА. Според лабораторно потвърдени данни до момента от грип са се разболели 28 664 души, като най-голям е броят на случаите в столицата Загреб. Най-много заболели има сред децата до 7-годишна възраст и сред хората над 65 години. Грипна епидемия започна и в други страни от региона на Западните Балкани. В Черна гора петима души починаха от грип и възникнали от него усложнения. В съседна Сърбия са регистрирани два смъртни случая и 4 968 заболели. Най-малко една жертва на грип има в Босна и Херцеговина.", "date": "2019.01.30", "title": "45 станаха жертвите на грипа в Хърватия, а около 30 000 са се разболели"}
{"url": "https://www.24chasa.bg/novini/article/7272945", "text": "Канадската общественост е потресена, след като Брус Макартър - симпатичен и мирносъжителстващ градинар от Торонто, призна, че е убил 8 мъже и ги е заравял сред цветята, за които се грижи, съобщава Би Би Си. Макартър е убивал жертвите си в периода 2010- 2017 г., като всички са били членове на ЛГБТ общността или имали определена връзка с акциите на ЛГБТ, а някои от тях са били имигранти от Южна Азия и Близкия изток, предава  . Макартър бе арестуван миналия януари за убийството на двама мъже и при напредъка на разследването беше установено, че той има общо 8 убийства зад гърба си. Полицията претърсила къщата му и намерила големи черни найлонови торби, хирургически ръкавици, черни гумени въжета за връзване и спринцовка. Според полицията, той е заровил останките им в саксиите си.", "date": "2019.01.30", "title": "Канадски градинар убил 8 мъже и ги заровил в саксиите си"}
{"url": "https://www.24chasa.bg/novini/article/7272955", "text": "2-годишно момиченце е починало в областната болница в Пазарджик, съобщиха от здравното заведение. Детето е от Велинград и е било докарано в изключително тежко състояние от лечебно заведение в курортния център. Момиченцето е било болно от грип, вследствие на което е развило бронхопневмония. Заради това в продължение на няколко дни е било лекувано в болница във Велинград, след което е изписано. По-късно е прието отново по спешност във велинградска болница, откъдето е транспортирано в Пазарджик. При приемането му пазарджишките лекари са установили тежка двустранна бронхопневмония. Поради невъзможността на детето да диша самостоятелно то е било интубирано и поставено на командно дишане в реанимацията на детското отделение. Въпреки усилията на лекарите няколко часа по-късно момиченцето умира.", "date": "2019.01.30", "title": "2-годишно момиченце почина в болницата в Пазарджик, имало пневмония"}
{"url": "https://www.24chasa.bg/novini/article/7272962", "text": "Министърът на туризма Николина Ангелкова проведе работна среща с ръководството на Съюза на екскурзоводите в България от град Варна. Най-старата екскурзоводска организация у нас е създадена през 1990 г., отбеляза председателят на УС Христина Неделчева. Това съобщиха от Министерството на туризма. Министър Ангелкова изтъкна голямото значение на екскурзоводската професия за популяризиране на страната ни и запозна представителите на организацията с приоритетите в работата на министерството. Поставяме сериозен фокус върху вътрешния туризъм и в сътрудничество с общините ще работим за популяризиране на по-неизвестни, но изключително ценни туристически забележителности, подчерта тя. Регионите са съхранили уникални занаяти, ритуали и културни традиции. В това отношение посредничеството на екскурзоводите е много ценно, стана ясно от думите й. Министър Ангелкова открои важността на професията за разкриване богатствата на културата на България, като приветства амбицията на организацията в тази дейност да бъдат привлечени повече млади хора. Представителите на Съюза на екскурзоводите изразиха убеждението си, че чрез звено за контрол в туризма ще се гарантира качеството на туристическия продукт. Те приведоха факти, че подобни структури работят в повечето развити туристически държави. На срещата бяха обсъдени възможности, които да представят по-пълно богатствата на културно-историческите обекти пред българските и чуждестранните туристи. Екскурзоводите, вписани в Националния туристически регистър, изразиха желанието да подпомогнат с опита си за преглед на готовността на туристическите обекти в страната преди началото на активните сезони.", "date": "2019.01.30", "title": "Министър Ангелкова проведе работна среща с ръководството на Съюза на екскурзоводите"}
{"url": "https://www.24chasa.bg/novini/article/7272957", "text": "БСП не са спирали да стрелят по ГЕРБ. Днес бяхме свидители на поредната атака. Правителството и ГЕРБ не се притесняват, защото след години управление, ги приемаме като част от присъствието. Това, което съвсем човешки ме притеснява е, че това нагнетяване на напрежението рефлектира върху обществените нагласи. Това заяви началникът на кабинета на министър-председателя Румяна Бъчварова в предаването \"Още от деня\" по БНТ по повод изнесените от Елена Йончева данни за корупционни действия на  \"Днешният пример е показателен - отговорните политици не могат да си позволят такова нещо. В деня на Конгреса БСП обяви, че ще извади разследване срещу Министерски съвет и корупционни практики при министри. МС е колективен орган, изричайки по този начин, ти вменяваш колективна вина. В крайна сметка, днес се оказа, че става въпрос за един министър. Виждаме подвеждане и нагнетяване на напрежението по един некоректен начин. Много съжалявам Елена Йончева, защото тя за два дни беше знаме на БСП. Днес тя стана човек, който използва всякакви доноси, без да са доказани, за една кампания. Аз си мисля, че г-жа Нинова трябва да понаучи някои термини и да научи коя институция какво означава. Можем ли да кажем, че целият кабинет страда от корупция?\", заяви Бъчварова. По думите на Бъчварова, има една граница на допустимост, на личен морал, която не може да бъде прекрачена. Не може поне да не си потърсил този, когото обвиняваш. Това е яростна, крайна безогледна политическа кампания, каза още началникът на кабинета на Борисов. На въпрос дали министър Банов ще бъде отстранен от длъжност, Бъчварова заяви, че още днес той е бил готов да си подаде оставката, но премиерът е преценил, че докато не се изясни дали има престъпление, ще изчака по този въпрос. ГЕРБ остава първа политическа сила, досега не сме имали такъв феномен. 10 години са много дълъг период за политическа сила или партия. Има нещо в поведението на ГЕРБ, което кара хората още да ни вярват, каза още Бъчварова. За предстоящите евроизбори тя заяви, че ГЕРБ е партията, която има най-големи основания да се бори за вота на избирателите, защото е показала най-силно проевропейско поведение и доказала, че може да защитава българския интерес и в Брюксел. На въпрос дали ни очакват предсрочни избори, Бъчварова заяви, че от една година всички, които са опозиция на ГЕРБ, говорят за предсрочни избори и тя не вижда с какво основание. Бъчварова коментира и институционалната криза в отношенията между Министерски съвет и президентството.", "date": "2019.01.30", "title": "Румяна Бъчварова за записа на Боил Банов: Незаконен е"}
{"url": "https://www.24chasa.bg/novini/article/7272897", "text": "Румънското правителство се ангажира с целта Румъния да приеме еврото през 2024 г., заяви днес премиерът Виорика Дънчила, предава Аджерпрес. \"Ще обсъдим днес и документите, необходими за подготовката за преминаване на Румъния към единната европейска валута, изготвени от сформираната за тази цел национална комисия\", заяви Дънчила, цитирана от БТА. Тя добави, че миналата година тази комисия, съставена от различни специалисти, е имала интензивна дейност, в резултат на която са изготвени два документа: национален план за приемане на еврото и доклад за обосновка на този план. \"Днес правителството ще приеме тези документи с цел поемане на политическа отговорност. По-късно ще бъдат предадени на Европейската комисия. Съответно се ангажираме с целта за приемане на еврото от Румъния през 2024 г.\", посочи Дънчила в началото на правителствено заседание. Премиерът подчерта, че е важно влизането в предшестващия този процес етап, тоест Европейския валутен механизъм, и че трябва да бъдат взети необходимите мерки за увеличаване на конкурентноспособността и осигуряване на устойчив икономически растеж, така че присъединяването към еврозоната да донесе ползи на румънците.", "date": "2019.01.30", "title": "Дънчила: Румънското правителство се ангажира да приемем еврото през 2024 г."}
{"url": "https://www.24chasa.bg/novini/article/7272968", "text": "Холандската църква прекрати непрекъснатото богослужение, което започна преди три месеца, за да спаси имигрантско арменско семейство, което не успя да получи убежище и трябваше да бъде експулсирано от Холандия. Църквата каза, че е взела това решение, след като е било постигнато политическо споразумение, позволяващо на семейството да остане в Холандия, предадоха световните агенции. През октомври семейство Тамразян,чиято молба за убежище беше отхвърлена, се приюти в малката протестантска църква Бетел в Хага, за да не бъде експулсирано към Армения. В Холандия полицията няма право да влиза в религиозни обекти по време на църковна служба. Ето защо ръководството на църквата реши да започне постоянна служба, за да не може полицията да влезе и изведе арменците. Близо 650 пастори от цялата страна, но и от Франция, Германия и Белгия, се притекоха на помощ на свещениците от църквата и така бе организирано непрекъснато богослужение, предава БТА. Вчера холандското правителство постигна споразумение, което позволява да се направи преоценка на молбите за убежище на около 700 деца, които са израснали в Холандия. Споразумението дава на семейство Тамразян възможност да има бъдеще в Холандия, се казва в изявление на Протестантската църква на Хага. Затова църквата Бетел взе решение да спре постоянното богослужение, се допълва в изявлението на Протестантската църква в Хага. Семейство Тамразян, което има три деца, е пристигнало в Холандия преди девет години, тъй като бащата бил обект на смъртни заплахи в Армения заради политическата си дейност.", "date": "2019.01.30", "title": "Прекратиха богослужение за защита на арменско семейство от експулсиране от Холандия"}
{"url": "https://www.24chasa.bg/novini/article/7272986", "text": "Виетнамски съд наказа днес със затвор двама бивши заместник-министри на обществената сигурност на фона на активизиране на борбата на властите с корупцията, съобщиха Ройтерс и ДПА, като се позоваха на държавните медии. Буи Ван Тхан и Чан Виет Тан бяха признати за виновни в \"злоупотреба с власт\" и \"безотговорност, довела до сериозни последици\" и осъдени на 30 и 36 месеца затвор. Народният съд в Ханой също така осъди на 15 години лишаване от свобода бизнес магната Фан Ван Ан Ву, известен още като \"Алуминиевия Ву\", признат за виновен в \"злоупотреба с власт\", предава БТА. Тхан и Тан са най-високопоставените служители от сферата на полицията, съдени за корупция. Те бяха обвинени, че не са попречили на Ву незаконно да придобие държавни активи, причинявайки общи загуби за над 1,1 трилион донга (47,41 милиона долара) на държавния бюджет. Ву беше осъден на общо 25 години затвор по други две дела миналата година за умишлено разкриване на държавни тайни и злоупотреба с власт с цел присвояване на имущество.", "date": "2019.01.30", "title": "Виетнам осъди на затвор бивши заместник-министри на обществената сигурност"}
{"url": "https://www.24chasa.bg/novini/article/7272989", "text": "Започна държавното посещение на президента Румен Радев в Португалската република. Българският държавен глава и съпругата му Десислава Радева бяха посрещнати с официална церемония на площада на Империята в Лисабон от президента Марсело Ребело де Соуза. В манастира „Жеронимош“ Румен Радев положи венец и отдаде почит пред паметта на големия португалски поет Луиш Ваш ди Камойнш. Това съобщиха от прессекретариата на държавния глава.  На срещата на двамата президенти в двореца „Белем“ държавният глава Румен Радев ще постави въпроса за подготвяния пакет Мобилност-1, който засяга интересите на десетки хиляди български граждани и има огромен ефект върху българската икономика, растежа на националния доход и заетостта. България и Португалия споделят сходни позиции, че приемането на пакета ще има негативен ефект за редица европейски държави и не съответства на фундаментални европейски ценности, принципи и политики. Румен Радев вече изрази българската позиция по темата в писмо до председателя на Европейския парламент Антонио Таяни преди гласуването на документа. Очаква се Румен Радев и Марсело Ребело де Соуза да обсъдят и миграционния натиск към Европа и реформирането на европейската политика за предоставяне на убежище, което да облекчи държавите, които охраняват външните европейски граници. Очаквайте подробности.", "date": "2019.01.30", "title": "Президентът на Португалия посрещна Румен и Десислава Радеви (Снимки)"}
{"url": "https://www.24chasa.bg/novini/article/7272988", "text": "Председателят на турския парламент Бинали Йълдъръм обяви, че ще напусне поста си на 18 февруари, съобщава в.\"Хюриет дейли нюз\", като се позовава на интервю на Йълдъръм за турския телевизионен канал СиЕнЕн-тюрк. В отговор на въпрос на водещата Йълдъръм е посочил, че ще се оттегли от поста на председател на парламента, когато официално бъде внесена кандидатурата му за участие в местните избори на 31 март, информира БТА. Йълдъръм бе номиниран за кандидат на управляващата Партия на справедливостта и развитието за кметския пост в Истанбул. Запитан за причините да се кандидатира за кмет, при положение че заема поста на председател на парламента, Йълдъръм е посочил, че е възникнала необходимост за неговата кандидатура и той е приел дълга. Когато сте необходим на някое място, нямате право да кажете \"не\". Да служа на Истанбул е чест за мен, е изтъкнал Йълдъръм. Той е посочил, че въпросът за неговата оставка се обсъжда безсмислено. Ние трябва да говорим за Истанбул, каза Йълдъръм. Освен това аз не съм официално кандидат. Моята партия само е обявила намерение. Така аз заявявам сега, че ще подам оставка, когато моята кандидатура бъде официално обявена, посочи Йълдъръм, който по-рано бе премиер. Той каза, че неговият случай е прецедент и законодателството не постановява дали председателят на парламента може да се кандидатира за кмет. Кандидатурата на Йълдъръм за кмет, докато той все още заема поста на председател на парламента, предизвика вълна от критики от опозиционните партии, които я определиха като нарушение на турската конституция. Член 94 на турската конституция постановява, че председателят на парламента не може да участва в дейността на политическата партия, в която членува. Анкарската адвокатска колегия призова в декларация на 2 януари за оставката на Йълдъръм, като заяви, че неговата номинация нарушава конституцията, тъй като основният закон задължава председателя на турския парламент да остане неутрален.", "date": "2019.01.30", "title": "Председателят на турския парламент напуска поста, кандидатира се за кмет"}
{"url": "https://www.24chasa.bg/novini/article/7273042", "text": "Известният турски телевизионен водещ Фатих Портакал обяви днес, че се оттегля, съобщава ДПА. Преди месец водещият бе критикуван от президента Реджеп Тайип Ердоган, припомня агенцията. \"Изглежда, че е дошло време да напусна поста си. Човек трябва да знае кога да си тръгне\", написа водещият във Фокс ТВ в Туитър, предава БТА. На 10 декември Портакал критикува натиска върху опозицията, като заяви, че хората не се осмеляват дори мирно да протестират срещу увеличението на цената на природния газ. \"Колко хора ще се осмелят да излязат на улицата въпреки страха?\", попита Портакал в телевизионния ефир. Седмица по-късно турският президент Реджеп Тайип Ердоган реагира гневно срещу Портакал, като го обвини, че призовава хората да излязат на улицата. \"Знай си мястото. В противен случай тази нация ще те удари с юмрук по врата\", каза Ердоган в Коня по адрес на телевизионния водещ. Турският медиен регулатор спря предаването на Портакал за три дни и му наложи глоба.", "date": "2019.01.30", "title": "Известен турски тв водещ напусна работа след заплахи от президента Ердоган"}
{"url": "https://www.24chasa.bg/novini/article/7273027", "text": "Мнозинството в Европейския парламент отхвърли днес възможността за предоговаряне на постигнатото споразумение за оттеглянето на Великобритания от ЕС. Снощното гласуване в британския парламент не променя нищо и споразумението няма да бъде предоговаряно, заяви пред евродепутатите председателят на Европейската комисия Жан-Клод Юнкер. Той настоя, че има нужда от предпазна мярка за ирландската граница, както е предвидена в постигнатата договореност, предава БТА. От снощи знаем, че британският парламент отхвърля много неща, но все още не знаем какво точно подкрепя, добави Юнкер. Оставам оптимист по природа, затова вярвам, че може да има и ще има споразумение, за да преминем към бъдещо сътрудничество с Лондон. Ще работим денонощно, по-важно отвсякога е да останем спокойни и обединени, посочи председателят на ЕК. Споделяме стремежа на британския парламент да се избегне напускане без споразумение, но това все още остава несигурно, отбеляза главният преговарящ на ЕС Мишел Барние. Той добави, че предпазната мярка е била договаряна в продължение на две години и я сравни със застраховка като всяка друга, чиято цел не е да бъде използвана, а да даде сигурност. Никой днес не е в състояние да посочи други възможни, работещи решения, които могат да избегнат предпазната мярка, заяви Барние. В последвалите изказвания на парламентарните групи Европейската народна партия (ЕНП) подкрепи преговорната стратегия на ЕС. Групата на ЕНП отбеляза, че снощи всички конструктивни предложения са били отхвърлени от британския парламент. Британците трябва да решат какво искат, преди да занимават останалите, предпазната мярка не може да се предоговаря, тя беше предложена от британската страна, добавиха от тази политическа група. Социалистите и демократите отбелязаха, че нараства опасността от оттегляне на Великобритания без споразумение. Добре е, че британският парламент гласува страната да не напуска без споразумение, няма възможност за предоговаряне на споразумението. Тревожим се, но оставаме оптимисти, заявиха социалистите. Европейските консерватори и реформатори призоваха за промяна на предпазната мярка, защото в сегашния вид тя не води до избягване, а до възстановяване на ирландската граница. Групата на АЛДЕ посочи, че засега не е ясно с какви пълномощия от британския парламент би пътувала до Брюксел премиерът Тереза Мей. Либералите призоваха основните британски политически сили да се обединят около национално становище и да поставят държавата над партиите. Зелените призоваха да се запази спокойствие, а британците да решат дали искат да останат в ЕС, или да подкрепят споразумението за напускане. Волята на британците вече е друга, добавиха от тази парламентарна група. Европейската обединена левица изрази подкрепа за постигнатото споразумение. Може то да не е най-доброто, но в него бяха вложени много усилия, заявиха левите. Според групата \"Европа на свободата и пряката демокрация\" засега \"опасността\" от втори референдум във Великобритания е намаляла. Нараства опасността от напускане без споразумение, но не заради гласуването на британския парламент, а заради отговорите на ЕС. Европейски чиновници, неизбрани от никого, унижават британския премиер. ЕС постави ултиматум с предпазната мярка за ирландската граница - такова решение би било подкрепено само след военно поражение. Мнозина биха си казали, че Лондон преговаря с фанатици, казаха от тази политическа група. От групата \"Европа на народите и свободата\" коментираха, че ЕС е положил огромни усилия да разубеди британците и да ги накара да не напуснат. Най-доброто, което сега може да се случи, е напускане без сделка, обобщиха евродепутатите от тази политическа сила.", "date": "2019.01.30", "title": "Мнозинството в ЕП против предоговаряне на споразумението с Лондон"}
{"url": "https://www.24chasa.bg/novini/article/7273062", "text": "Пристигането на руски пътнически самолет във Венецуела в разгара на антиправителствените протести дава повод за предположения и обвинения от опозицията, че администрацията на президента Николас Мадуро се опитва да изнесе в чужбина това, което е останало от златните резерви на страната, предаде Асошиейтед прес. Самолетът Боинг 777 е собственост на руската авиокомпания Нордуинд (Nordwind Airlines) и е пристигнал в понеделник през нощта. В сряда сутринта той още можеше да бъде видян на летище \"Маикетиа\" край венецуелската столица, предава БТА. Представител на Нордуинд потвърди пристигането на самолета, но не посочи нищо повече, отбелязва АП. Опозиционният депутат Хосе Гуера посочи, че източници от централната банка са го информирали, че самолетът е нает да превози 20 метрични тона злато, равняващи се на около 15 процента от резервите, държани в Каракас. Правителството на Мадуро не направи непосредствен коментар.", "date": "2019.01.30", "title": "Руски самолет във Венецуела провокира опасения за златния резерв на Каракас"}
{"url": "https://www.24chasa.bg/novini/article/7272944", "text": "Руската ракетно-космическа корпорация (РКК) \"Енергия\" представи схема на полет и последващо кацане на космонавти на Луната в рамките на конференцията \"Корольовски четения\", предаде ТАСС, цитирана от БТА. Перспективният транспортен кораб (ПТК) \"Федерация\" и лунният комплекс за излитане и кацане ще бъдат изстреляни към Луната поотделно с тежки ракети \"Ангара\". Първи ще бъде изстрелян комплексът за излитане и кацане, който ще достигне окололунна орбита (на височина примерно 100 км) и там ще чака \"Федерация\" шест месеца. Когато транспортният кораб \"Федерация\" и лунният комплекс за излитане и кацане се скачат, космонавтите ще преминат на борда на комплекса. След това ще кацнат на Луната и ще пребивават и работят на повърхността й. На връщане от повърхността на Луната ще се отдели само модулът за излитане. Той ще се скачи с \"Федерация\" и космонавтите ще преминат на кораба, който ще се върне на Земята след отделянето на модула за излитане. През март в базата на руския Институт по медико-биологични проблеми ще започне втората част на експеримента \"Сириус\", който ще симулира полет до Луната и работа на повърхността й. В него ще участват шестима доброволци - трима мъже и три жени. Експериментът ще продължи четири месеца.", "date": "2019.01.30", "title": "Русия представи схема за пилотиран полет до Луната"}
{"url": "https://www.24chasa.bg/novini/article/7272908", "text": "Дванадесет души са загинали при наводнения, предизвикани от поройни дъждове тази седмица в северните райони на Саудитска Арабия, която е преобладаващо пустинна. Това съобщи днес службата за гражданска защита, цитирана от Франс прес и БТА. Десет души са се удавили в северозападния град Табук, един в свещения град Медина и един близо до северната граница на кралството, уточни службата в съобщение, разпространено от официалната саудитска информационна агенция. От неделя до днес са спасени 271 души, повече от половината от тях в Табук. Тази седмица в кралството паднаха проливни дъждове, главно в северните и северозападните райони, близо до границата с Йордания.", "date": "2019.01.30", "title": "Наводнения в Саудитска Арабия, 12 души загинаха"}
{"url": "https://www.24chasa.bg/novini/article/7272920", "text": "Вицепремиерът и министър на външните работи Екатерина Захариева прие днес заместник-министъра на външните работи на Ислямска република Иран д-р Сейед Аббас Арагчи, с когото обсъди двустранните отношения и актуални теми от международния дневен ред, съобщиха от МВнР. Събеседниците посочиха продължаващите над 120 години официални отношения между двете страни като знак за трайните връзки между България и Иран. Министър Захариева отбеляза развитието на политическия диалог на високо равнище и припомни за визитата на премиера Бойко Борисов в Техеран през 2016 г. „Сега трябва да се възползваме от натрупаната инерция в отношенията ни. Провеждането на политически консултации е добра възможност и важен механизъм за обсъждане на всички въпроси от взаимен интерес, както и на други актуални теми“, заяви министър Захариева. Иранският дипломат се съгласи и си пожела двете страни да превърнат различните предизвикателства във възможности. В хода на разговора министър Захариева потвърди позицията на ЕС, подкрепяна и от България, по споразумението във връзка с ядрената програма на Иран и Съвместния всеобхватен план за действие. Аббас Арагчи изрази надежда, че ЕС ще следва поетите по силата на Плана ангажименти. Заместник-министър Георгиев също проведе среща с д-р Сейед Аббас Арагчи, заместник-министър на външните работи на Иран. Срещата между двамата заместник-министри премина в духа на традиционно добрите отношения между България и Иран. Г-н Георгиев подчерта, че през 2017 г. бе отбелязана 120-тата годишнина от установяването на дипломатически отношения, което доказва наличието на дълбоки и основани на взаимно уважение връзки между България и Иран: ,,Ценим диалога и връзките между нашите две страни. Осъществените през последните години посещения на високо равнище и обменът на делегации допринасят за идентифициране на конкретни области за взаимодействие. Заместник-министър Георгиев отбеляза със задоволство активното сътрудничество в сферата на туризма, културата, образованието, младежта и спорта и др. Изтъкна, че съществува неизползван потенциал в търговско-икономическата област. България с оглед на членството си в ЕС и стратегическото географско разположение представлява мост, свързващ Изтока и Запада: ,,Мисля, че това е тема, която касае както търговския стокообмен между България и Иран, така и търговско-икономическите отношения на Иран с ЕС. На територията на България се пресичат пет от осем транспортни коридора.“ Заместник-министър Георгиев отбеляза, че България като външна граница на ЕС, която се справя изключително добре в опазването на сигурността от гледна точка на урегулирането на миграцията, високо цени усилията, които Иран полага в противодействието на миграцията и трафика на наркотици“. Д-р Аббас Арагчи изрази благодарност за гостоприемството на българската страна, като отбеляза, че съществуват предпоставки за задълбочаване на сътрудничеството в редица сфери от взаимен интерес както в двустранен план, така и по въпроси от международно и регионално значение. Двамата заместник-министри обсъдиха също необходимостта от запазването на Съвместния всеобхватен план за действие по иранската ядрена програма, а също и кризите в региона на Близкия и Средния изток, в това число ситуацията в Сирия и Афганистан.", "date": "2019.01.30", "title": "Захариева: Трябва да се възползваме от натрупаната инерция в отношенията с Иран"}
{"url": "https://www.24chasa.bg/novini/article/7272930", "text": "Снощното гласуване в британския парламент не променя нищо и споразумението за оттеглянето на Великобритания няма да бъде предоговаряно. Това заяви пред Европейския парламент председателят на Европейската комисия Жан-Клод Юнкер, предава БТА. Той настоя, че има нужда от предпазна мярка за ирландската граница, както е предвидена в договореното споразумение. От снощи знаем, че британският парламент отхвърля много неща, но все още не знаем какво точно подкрепя, добави Юнкер. Оставам оптимист по природа, затова вярвам, че може да има и ще има споразумение, за да преминем към бъдещо сътрудничество с Лондон. Ще работим денонощно, посочи председателят на ЕК.", "date": "2019.01.30", "title": "Юнкер: Снощното гласуване в британския парламент не променя нищо"}
{"url": "https://www.24chasa.bg/novini/article/7272727", "text": "Старият калдъръм в двора на Бачковския манастир е премахнат и заменен с големи каменни плочи. \"Предишната настилка бе неравна и създаваше опасност от падане и контузии на богомолците\", обясни игуменът дядо Самуил. За преобразяването на двора са похарчени около 300 000 лева, отпуснати от правителството. В момента се търсят пари за църквата \"Св. Архангели\", която е строена през 13-и век и е една от първите сгради на обителта. Намира се до централния храм \"Успение Богородично\". \"Св. Архангели\" у затворена повече от 30 г. заради лошото състояние на стенописите й. Те трябва да бъдат почистени. Напълно реставрирана вече е и централната църква. Възстановяването й отне 3 г. Свещите се палят навън, за да се запазят безценните фрески със златен варак. Потокът от посетители в манастира не секва. Хората веднага забелязват, че го няма калдъръма, а дърветата се засадени в каменни вази. Всеки се моли за здраве пред чудотворната икона на Богородица. \"Непрекъснато се случват чудеса. Жени, които са се сдобили с рожба, даряват детски дрешки. Други пък прохождат и оставят патериците си\", казва секретарят на манастира Васил Апостолов. Обителта отсега се готви да посрещне хиляди вярващи по Великден. По традиция на втория ден от Възкресение се прави литийно шествие до местността Клувията.", "date": "2019.01.30", "title": "Смениха калдъръма на Бачковския манастир с плочи"}
{"url": "https://www.24chasa.bg/novini/article/7272744", "text": "Австрия ще разреши пробно на шофьорите да завиват надясно на червен светофар, което според правителството ще улесни пътното движение, но според опозицията може да застраши безопасността на пешеходците, предаде Франс прес. Приетата днес в парламента поправка предвижда колите да могат да правят десен завой дори когато светофарът е на червено на кръстовищата с подходяща сигнализация, предава БТА. Социалдемократическата опозиция се възпротиви на внесената от транспортния министър Норберт Хофер инициатива. Според нея \"не се отчита безопасността на инвалидите и децата\", които ще пресичат на пешеходните пътеки. Десният завой на червено е нещо обичайно в Северна Америка, но все още е рядкост в ЕС с изключение на някои страни в Централна Европа. Той е бил разрешен в бившата ГДР и обхваща цяла Германия след обединението. Завоят надясно на червен светофар обаче се приема в редица страни за колоездачите, включително във френски градове като Париж или Руан.", "date": "2019.01.30", "title": "Австрия ще разреши пробно шофьорите да завиват надясно на червен светофар"}
{"url": "https://www.24chasa.bg/novini/article/7272742", "text": "Специализираната прокуратура ще снеме обяснения от бившия министър на културата Вежди Рашидов и депутатката от БСП Елена Йончева, по чийто сигнал тръгна проверка за корупция при изграждането и ремонтите на ларгото. Това обяви шефът на спецобвинението Димитър Франтишек, който заедно с прокурор и следовател прекара близо 2 часа в сградата на Министерството на културата. През това време разследващите са преглеждали документи за проекта, които тепърва ще бъдат ксерокопирани и предадени в прокуратурата. През цялото време е присъствал и министърът на културата Боил Банов, каза Франтишек. От самия министър все още не са дадени обяснения, но това предстои. По информация от обяд в прокуратурата все още не е постъпил сигнал за разследването на Елена Йончева, изнесено по-рано в партийната централа на БСП.", "date": "2019.01.30", "title": "Спецпрокуратурата ще снеме обяснения от Рашидов и Йончева за ларгото"}
{"url": "https://www.24chasa.bg/novini/article/7272755", "text": "По време на пленарното заседание на Комисията по граждански свободи, правосъдие и вътрешни работи на Европейския парламент, което се проведе във вторник следобед, бе обсъдено назначаването на европейския главен прокурор, който ще оглави новосъздаваната Европейска прокуратура, съобщи пресцентърът на ПП ГЕРБ. Споразумението за създаването на Европейска прокуратура бе постигнато през 2017г. и се предвижда новата структура да започне да работи в края на 2020г. В момента тече практическата работа по създаването й - създаване на системата за управление на делата, осигуряване на необходимото финансиране, както и други логистични, административни и финансови мерки. Особено важно е назначението на Европейски главен прокурор. На 19 ноември 2018г. бе публикувана обявата за вакантно място за Европейски главен прокурор с краен срок за подаване на заявленията до 14 декември 2018 г. Подадени са 30 кандидатури за поста, като комисията по селекция, състоящата се различни юристи и експерти, е поканила 11 от тези 30 души на интервюта, които се провеждат тази седмица. Очаква се първата седмица на февруари да бъде изготвен списък от трима до петима кандидати, които да бъдат препоръчани от комисията по селекция на Съвета и на Европейския парламент. Според регламента за Европейската прокуратура, Европейският парламент участва в избора на Европейски главен прокурор. За целта, през втората половина на февруари, ще бъдат организирани изслушванията на кандидатите пред евродепутатите. Целта е до средата на април Парламентът да излезе със своята препоръка към Съвета за това кой трябва да бъде Европейският главен прокурор. След тази препоръка, Съветът окончателно назначава прокурора с мандат от седем години. Българският евродепутат от ЕНП-ГЕРБ Емил Радев подчерта след дискусията важността на това кой ще бъде първият Европейски главен прокурор. \" Изключително важно е кой ще бъде първият Европейски главен прокурор, защото той ще зададе първоначалния ритъм на работа, ще бъде първото видимо лице на тази нова структура и ще бъде този, който ще докаже дали и как Европейската прокуратура допринася към ефективната борба срещу измамите с европейски средства.\", коментира той.", "date": "2019.01.30", "title": "До лятото ще е ясно кой ще бъде първият Европейски главен прокурор"}
{"url": "https://www.24chasa.bg/novini/article/7272710", "text": "Изискванията на международните и европейски стандарти за качество на атмосферния въздух не успяват да постигнат 14 от проверените от Европейската сметна палата 15 държави, съобщават от българската сметна палата. Много правителства не са предприели мерки за подобряване на качеството на въздуха и опазването на здравето на населението, пише в съвместния одит на 15 Върховни одитни институции, включително българската Сметна палата, и Европейската сметна палата. Качеството на атмосферния въздух е в съответствие с всички изисквания на европейските стандарти единствено в Естония, пише в съобщението. Съвместният одит е разкрил големи несъответствия между събраните данни от 15 страни, включени в обхвата на одита. Освен България и Естония са проверени Унгария, Холандия, Полша, Румъния, Словакия, Испания, Албания, Македония, Грузия, Косово, Молдова, Швейцария и Израел. Одитният доклад на българската Сметна палата е публикуван на нейната интернет страница (www.bulnao.government.bg). Основният извод на нашия доклад е, че държавната политика за опазване на качеството на атмосферния въздух е в съответствие с изискванията на законодателството и в изпълнение на изискванията към България, поставени с европейските директиви и международни споразумения. За периода 2009-2017 година в България няма приета национална стратегия за опазване на околната среда, която да включва основните цели и принципи от Закона за опазване на околната среда, се отчита още в доклада. Причините за влошеното качество на въздуха в България са вследствие на енергийната бедност на населението, а основен източник на замърсяването е битовото отопление. Предвидени са помощи за отопление на хора с ниски доходи, но не се предвижда осигуряването на екологични горива и подобряване на качеството на атмосферния въздух в големите градове, отчита Сметната палата. Мерките на национално и местно ниво не са насочени към основния източник на замърсяване - битовото отопление с твърдо гориво, остарелия автомобилен парк и инфраструктурата, което представлява предизвикателство за ефективността и ефикасността на предприетите мерки за борба със замърсяването на въздуха, пише в одита.", "date": "2019.01.30", "title": "Само една от 15 държави спазва изискванията на стандартите за качеството на въздуха"}
{"url": "https://www.24chasa.bg/novini/article/7272578", "text": "Специализираната прокуратура привлече като обвиняеми осем лица за участие в организирана престъпна група за производство и разпространение на наркотици в Плевенско. Те са задържани при специализирана операция на ГДБОП, секторите „БОП“ в Плевен, Ловеч, Русе, Разград, Враца и Монтана, ОДМВР - Пленен и Ловеч и Специализираната прокуратура. При извършените претърсвания на 13 жилища и 6 автомобила са намерени и иззети около 2,5 кг амфетамин, голямо количество материали и прекурсори със съответното оборудване за производство на метамфетамин, както и марихуана. Иззето е незаконно притежавано огнестрелно оръжие с боеприпаси, мобилни телефони, СИМ-карти. От таванско помещение в къща в с. Опанец, общ. Плевен, са иззети материали, прекурсори и част от оборудване за производство на амфетамин. В пристройка, обособена като работилница, е открит 30-литров контейнер, съдържащ около 15 литра амфетамин база. На мястото е задържан 43-годишен мъж, участник в групата. В стопанска постройка в с. Къртожабене, общ. Плевен, също е намерено значително количество материали, прекурсори и оборудване за производство на амфетамин, както и други вещества, използвани в процеса на синтезиране на наркотика. Иззет е плик с бяло прахообразно вещество, с приблизително тегло около 300 грама. В същата постройка открита карабина с оптичен мерник със заличени серийни номера и патрони. По искане на Специализираната прокуратура на шестима от участниците в престъпната група Специализираният наказателен съд определи мерки за неотклонение „Задържане под стража“. Другите двама са с наложени парични гаранции от по 2000 лв. Апелативният специализиран наказателен съд потвърди изцяло определението на първоинстанционния съд, определените мерки са окончателни и не подлежат на обжалване.", "date": "2019.01.30", "title": "Задържаха 8 души при операция на ГДБОП срещу наркопласьори (Видео)"}
{"url": "https://www.24chasa.bg/novini/article/7272780", "text": "Още двама души са починали от грип в Румъния, с което броят на смъртните случаи е достигнал 56, според данни, оповестени днес от Националния център за наблюдение и контрол на заразните болести, предаде Аджерпрес, цитирана от БТА.  Според цитирания източник става дума за двама мъже - единият на възраст 59 години от окръг Муреш, а другият - на 43 години от окръг Арджеш. И двамата са страдали и от други заболявания и не са били ваксинирани срещу грип. По-рано днес румънската министърка на здравеопазването Сорина Пинтя обяви грипна епидемия на национално равнище в страната. \"Можем да кажем, че на този етап вече сме имали трета последователна седмица на епидемична активност\", каза тя и посочи, че този срок е изискваният, за да бъде обявена епидемия от грип на национално ниво. По думите й случаите на грип следват нарастваща тенденция с висок интензитет. Тя изрази очакване, че и през следващия месец ще продължи засилената циркулация на грипен вирус. Министърката уточни, че щамът на разпространявания грип е включен в противогрипните ваксини, прилагани в страната.", "date": "2019.01.30", "title": "Броят на жертвите на грипа в Румъния \nдостигна 56 души"}
{"url": "https://www.24chasa.bg/novini/article/7272734", "text": "\"Български пощи\" ЕАД уведомява, че се разпращат фалшиви MMS от името на дружеството. В съобщенията фигурира логото на \"Български пощи\" ЕАД. Текстът гласи, че дружеството провежда томбола и всяка сряда раздава 10 смартфона на печелившите, а за участие в томболата получателят на съобщението трябва да предостави лични данни от дебитна или кредитна карта. \"Български пощи\" ЕАД обръща внимание, че не провежда томбола, не раздава награди и при никакви поводи не изисква лични данни от дебитна или кредитна карта.", "date": "2019.01.30", "title": "''Български пощи'' предупреждава за фалшиви съобщения от тяхно име"}
{"url": "https://www.24chasa.bg/novini/article/7272764", "text": "Патоанатоми са установили, че приживе Тодор Николов, на 44 г., бивш началник на сектор \"КАТ-Пътна полиция\" в Казанлък, чийто труп бе открит след двудневно издирване в личния му лек автомобил \"Мерцедес\" на 14 декември м.г., е страдал от порок на сърцето. В дните, когато още го издирваха, за сърдечни проблеми на подчинения си съобщи началникът на Районното управление на МВР в града на розите Стойчо Крачолов. Катаджията споделил, че му предстоят сериозни медицински прегледи. Смята се, че Николов, който бил със служебната си униформа, се е самоубил с един изстрел в слепоочието със служебния си пистолет \"Макаров\". Балистичната експертиза е установила, че изстрелът е произведен от същото оръжие, по него е намерена една единствена следа от левия палец на мъртвия. Откритата в купето на колата му гилза била от същия пистолет. Разследването за смъртта на Тодор Николов се удължава с още 2 месеца, казаха днес от Районната прокуратура в Казанлък. Досъдебното производство по случая е срещу неизвестен извършител за евентуално склоняване към самоубийство. Предстои да бъде извършена и комплексна медицинска и психиатрична експертиза. В близост до колата на Николов в района на родното му село Бузовград, община Казанлък, бяха намерени между 14 и 15 хиляди лева, захвърлени в утайника на напоителен канал, идващ от язовир \"Копринка\", както и саморъчен бележник от картон и кожен кобур с револвер. Дактилоскопската експертиза не е установила отпечатъци от бившия катаджия по мокрите банкноти, уточниха от прокуратурата. Стана обаче ясно, че приживе мъжът редовно държал в себе си големи парични суми, с които помагал на познати, но нямало данни катаджията да се е занимавал с лихварство. В деня, в който Николов изчезна, от службата за вътрешна сигурност в МВР бе задържан един от неговите подчинени, но още тогава стана ясно, че причината за това не е корупция, каквито съмнения имаше. Некролог, издаден от колегите му, издава, че прякорът на Николов бил Геслера - нелицеприятен герой от Швейцария, австриец, управител на кантон и събирач на данъци, който тормозел местните хора, защитавани от народния покровител Вилхем Тел. Мнозина от родния край на бившия полицай не вярват във версията, че той се е самоубил, още повече, че в деня, в който бе намерено тялото му, той трябвало да озвучи коледния концерт в читалището на родното си село, на което бил председател. Една от версиите свърза неочакваната смърт на Тодор Николов с разбит малко преди това канал за оръжие, за което се смята, че е изнесено незаконно от оръжейната фирма \"Арсенал\". Районният прокурор на Казанлък Таня Димитрова изрично подчерта пред \"24 часа\", че до момента разследването не е открило доказателства за подобно твърдение. Знае се обаче, че приживе бащата на Тодор бил началник на ведомствената охрана на оръжейната фирма.", "date": "2019.01.30", "title": "Открили порок на сърцето на катаджийския шеф, който се гръмна в главата"}
{"url": "https://www.24chasa.bg/novini/article/7272769", "text": "Комисията по граждански свободи, правосъдие и вътрешни работи на Европейския парламент одобри ключово законодателство с оглед подготовката на Европейския съюз за излизането на Обединеното кралство в края на март т.г. По-конкретно, евродепутатите подкрепиха идеята гражданите на Обединеното кралство да нямат нужда от виза, когато пътуват до Шенгенското пространство (и България) за краткосрочно пребиваване до 90 дни във всеки 180-дневен период, съобщават от пресцентъра на ГЕРБ.  При сключване на споразумение преди 29 март, тези правила ще започнат да се прилагат в края на преходния период. Ако Обединеното кралство обаче напусне ЕС без споразумение, тези правила ще влязат в действие от 30 март. Това решение на евродепутатите е въз основата на очакването, че Обединеното кралство няма да въведе визи за гражданите на нито една държава-членка на ЕС. В случай, че визи бъдат въведени дори за една държава-член, евродепутатите настояват да бъде приложен механизма за визова реципрочност, според който Европейската комисия следва да предложи въвеждането на визи за британски граждани. Българският евродепутат от ЕНП-ГЕРБ Емил Радев, който подкрепи това решение, приветства резултата от гласуването. „Наша задача е да намалим негативните последици от Брекзит върху обикновените граждани. Но в същото време правата на европейците трябва да бъдат защитени в случай, че Обединеното кралство реши да въведе визи.“. коментира той.", "date": "2019.01.30", "title": "Безвизово пътуване за британски граждани в ЕС срещу безвизов режим за европейците"}
{"url": "https://www.24chasa.bg/novini/article/7272832", "text": "Гръцкият министър-председател Алексис Ципрас ще се срещне с турския президент Реджеп Тайип Ердоган в Истанбул на 5 февруари, съобщава агенция АНА-МПА. Електронното издание \"Прото тема\" припомня, че Ердоган отправи покана към Ципрас да посети Турция в рамките на Общото събрание на ООН в края на септември в Ню Йорк, предава БТА. Преди няколко дни говорителят на турския президент Ибрахим Калън потвърди, че посещението на гръцкия премиер ще се осъществи в началото на февруари. По време на посещението си Ципрас ще се срещне и с Вселенския патриарх Вартоломей.", "date": "2019.01.30", "title": "Ердоган и Ципрас ще се срещнат във вторник в Истанбул"}
{"url": "https://www.24chasa.bg/novini/article/7272837", "text": "БСП няма да подкрепи предложената от ГЕРБ икономическа рамка на транспорта в София. Това заяви председателят на групата на БСП в Столичния общински съвет и на социалистите в София Калоян Паргов. По време на заседанието на Комисията по транспорт и туризъм към СОС днес той постави много въпроси във връзка с данните в доклада за икономическата рамка, на които не получи задоволителни отговори. Това съобщиха от пресцентъра на БСП-София. \"Икономическата рамка и транспортната задача са основополагащи документи за работата в сектора и са неразделна част от бюджета. По принцип те определят количеството и качеството на транспортното обслужване на гражданите. Логиката е първо да разгледаме и да приемем икономическата рамка и транспортната задача и те да станат елемент от бюджета. А не както е в момента - икономическата рамка е следствие на бюджета, тоест масовият градски транспорт се финансира до размера на заделените средства, а не до размера на необходимите средства за качествено обслужване. Освен това и бюджетът, и икономическата рамка управляващите в СО ги входираха в СОС в последния възможен момент. Този модел на управление е нелеп, коментира Калоян Паргов, който е заместник-председател на Комисията по транспорт и туризъм. - Очевидно управляващите в Столична община имат големи притеснения по отношение на бюджета за тази година, който им е последен за мандата преди местните избори през есента. Несъмнено точно тези притеснения са причината за това поведение и пълната непрозрачност в работата на управляващите в София\". Според Калоян Паргов, предложената от ГЕРБ в Столична община икономическа рамка не дава отговор на един основен въпрос - дали качеството на транспортната услуга ще се подобри. \"Въпреки предложените увеличения в отделните параметри на транспортната задача, остава неяснотата и по въпроса дали ще бъде решен и друг от големите проблеми - този с разписанията и транспортната схема в града, коментира той. - Специално по този въпрос миналата година в Комисията взехме решение да започнем оптимизация и реорганизация на наземния транспорт. Управлението на процеса в момента е по сигнали на гражданите и с цел туширане тяхното недоволство. Липсва в обосновката на икономическата рамка отговор и на въпроса къде са проблемите на транспорта и в каква последователност те ще бъдат решавани. От предложената икономическа рамка става ясно, че живеещите в крайните квартали граждани ще останат недообслужени от гледна точка на удобното им придвижване. За поредна година управляващите в Столична община показват, че за тях е важен паричният поток и баланса на разходите, а не удобството на гражданите, които ползват транспорта\". Председателят на БСП - София е убеден, че третият метродиаметър в града ще бъде основна част от предизборната кампания за рязане на ленти на управляващите от ГЕРБ в столицата. \"Третият метродиаметър е част от транспортната задача, а най-важният въпрос, свързан с него, подежи на решаване в средата на 2020 година. Говоря за довеждащия транспорт, коментира Калоян Паргов. - Това означава, че през първата половина на следващата година софиянци ще имат големи затруднения с ползването на третия метродиаметър на определени места по трасето. Просто свободният достъп ще бъде възпрепятстван”.", "date": "2019.01.30", "title": "Паргов: БСП няма да подкрепи предложената от ГЕРБ икономическа рамка на транспорта в София"}
{"url": "https://www.24chasa.bg/novini/article/7272836", "text": "На доживотен затвор бе осъден 27-годишният Теньо Енчев, който уби по брутален и зверски начин 19-годишната си приятелка и майка на сина му Ивета Тинева на 16 юни, м.г. Теньо обаче ще прекара 25 г. зад решетките, тъй като призна изцяло вината си, делото мина по реда на съкратената процедура и по закон наказанието се редуцира с една трета. В случая доживотната присъда се заменя с 25 г. лишаване от свобода при първоначален  строг режим.   Според майката на пребитата до смърт с ритници и юмруци Ивета единствената справедлива присъда за убиеца на дъщеря й е доживотен затвор. Съдия Даниел Марков определи още 200 000 лв. кръвнина за детето на жертвата Атанас и 150 000 лв. за майка й Димитрина Тинева.", "date": "2019.01.30", "title": "Доживотен затвор за Теньо, убил приятелката си, но ще лежи 25 г."}
{"url": "https://www.24chasa.bg/novini/article/7272830", "text": "Майка и дъщеря починаха в болницата в Гоце Делчев през няколко часа.  78-годишната майка Николина била настанена със сериозни сърдечни проблеми, каза директорът на здравното заведение д-р Мария Радойкова. Дъщерята Юлия, която пък е на 52 г., е била придружител.  Дъщерята излязла пред сградата на  болницата за кратко и й прилошало. Почувствала се зле, паднала и починала на място. Тя е имала сериозен здравословен проблем, освен това била и на хемодиализа. Майка й, пък вечерта попитала защо дъщеря й я няма. Медиците й казали, че се е почувствала зле и е настанена в друго отделение, за да не я притесняват. Възрастната жена обаче усетила, че нещо не е наред и вероятно не й казват истината. Няколко часа по-късно и тя починала. Вчера цялата ромската махала на града изпрати двете жени в последния им път. ", "date": "2019.01.30", "title": "Майка и дъщеря починаха в болница в Гоце Делчев през няколко часа"}
{"url": "https://www.24chasa.bg/novini/article/7272841", "text": "15-метрово дърво падна върху терасите на жилищна кооперация в Казанлък. Няма пострадали хора, но има нанесени щети по фасадата на сградата, предаде  Причината е, че от общинското предприятие по озеленяване са започнали действия по премахване на дървото, но не са го обезопасили и то се е стоварило върху блока. За щастие обитателите на апартамента на последния етаж, където са и най-големите поражения, не са били в жилището в този момент, което е спасило здравето и живота им, уточнява БГНЕС.", "date": "2019.01.30", "title": "Дърво падна върху терасите на жилищна кооперация в Казанлък"}
{"url": "https://www.24chasa.bg/novini/article/7272813", "text": "\"Към момента няма скандал, това е теза, тепърва прокуратурата официално ще изземе документи. След като съдът се произнесе, тогава ще се разбере. Това е нормално политическо говорене от страна на опозицията. Дали това е целият запис, дали не е наслагано нещо? Не знам, нека българският компетентен съд да се произнесе и тогава ще видим има ли скандал, или не\". Така коментира министърът на икономиката Емил Караниколов в предаването \"Плюс-Минус. Коментарът след Новините\" по NOVA водещата тема на деня - записите с разговори на Боил Банов за ремонтите на Ларгото, които Елена Йончева представи. Относно въвеждането на еврото в България икономическият министър е категоричен, че това ще е имиджово за България. \"Ще имаме само позитиви, рейтинговите агенции ще ни повишат рейтинга, а инвеститорите ще гледат по-добре на нас\", коментира Караниколов. \"От около 30 години се говори за стопанисването на язовирите. Отговорността се размиваше. Още миналата година Министерският съвет взе решение язовирите, които не могат да се стопанисват от общини, да бъдат поемани от министерството. Добре е една институция да поема отговорността\", каза министърът. Към момента нямало опасност от преливане на язовир. Караниколов благодари на институциите, които се грижат за язовирите в страната. \"500 млн. лв. за ремонта им никой не може да каже дали ще стигнат\", допълни министърът на икономиката. Караниколов призна, че не е чел Визия за България на БСП, но увери, че ще се запознае скоро с нея. \"Независимо кой от коя политическа сила е, навсякъде има хора и хора, и във всеки един документ може да има нещо полезно\", заяви министърът.  \"Към момента държавните дружества са на печалба. Реалните инвестиции са над 600 млн. лв., над 3000 работници работят\", каза още Караниколов. ", "date": "2019.01.30", "title": "Караниколов за аферата „Ало, Банов съм”: Няма скандал, това е теза"}
{"url": "https://www.24chasa.bg/novini/article/7272356", "text": "Шефът на Специализираната прокуратура Димитър Франтишек току-що влезе в сградата на Министерството на културата на столичния бул. \"Ал. Стамболийски\".  Началникът на спецпрокурорите бе придружаван от двама мъже - прокурор и следователи. Те ще изземат всички необходими документи по случая с изграждането и ремонта на ларгото, за което по-рано стана ясно от разследване на Елена Йончева, че била опростена неустойка от 700 хил. лв. на изпълнителя от настоящия министър на културата Боил Банов.", "date": "2019.01.30", "title": "Шефът на спецпрокуратурата влезе в Министерството на културата"}
{"url": "https://www.24chasa.bg/novini/article/7272364", "text": "Районна прокуратура – Велико Търново постигна осъдителна присъда от една година условно с три години изпитателен срок по отношение на мъж, извършил измама с фиктивна продажба на автомобил, съобщиха от държавното обвинение. К.Д. е признат за виновен за това, че на 15 април 2016 г. в гр. Велико Търново, с цел да набави за себе си имотна облага, възбудил заблуждение у Г. В. от гр. Горна Оряховица, че ще му продаде лек автомобил „Опел Астра“, след като предварително му бъде заплатено, чрез куриерска фирма, капаро в размер на 200 лева, с което му причинил имотна вреда в размер на 200 лева - престъпление по чл. 209 от НК. К.Д. решил да си набави средства по противозаконен начин - чрез извършване на измами, като публикува фиктивни обяви за продажба на автомобили на атрактивни цени, въпреки, че не е техен собственик, и като иска от кандидат-купувачите заплащане на капаро, чрез куриерски фирми. На 15.04.2016 г. публикувал в интернет сайта обява за продажба на лек автомобил „Опел Астра“, за 2500 лева, снимки на автомобила и телефонен номер за контакт. Сим-картата с този абонатен номер бил закупил „на черно“ /същата била регистрирана на името на М. И., на чието име били регистрирани множество сим-карти/. Същия ден пострадалият Г. В. позвънил на посочения в обявата телефонен номер. По време на разговора К.Д. обяснил, че автомобилът се намирал в гр. Ямбол, както и че, ако желаел да го закупи, трябвало да му изпрати капаро в размер на 200 лева, чрез куриерска фирма. Пострадалият решил, че ще закупи автомобила и превел поисканата сума, като се уговорили на следващия ден, да се срещнат в гр. Ямбол. Според уговорката, пострадалият пристигнал в гр. Ямбол, за да купи колата, но продавача не се появил. Присъдата подлежи на обжалване пред окръжен съд – Велико Търново.", "date": "2019.01.30", "title": "Измамник, предлагал в интернет чужди коли, получи условна присъда във Велико Търново"}
{"url": "https://www.24chasa.bg/novini/article/7272373", "text": "Пациенти с усложнения от грип препълниха пневмофтизиатричното отделение на болницата в Кърджали. В момента там се лекуват 30 болни, двайсет от които са с пневмонии, предаде  Увеличен е напливът и на пациенти от района на Златоград и Неделино. В отделението са разкрити допълнителни легла, използват се и места в други сектори. И тази седмица област Кърджали е в грипна епидемия, а ваканцията на учениците е удължена до 3 февруари.", "date": "2019.01.30", "title": "Пациенти с усложнения от грип препълниха отделение на болницата в Кърджали"}
{"url": "https://www.24chasa.bg/novini/article/7272386", "text": "Заместник-председателят на Европейската комисия Франс Тимерманс отрече днес да прави предизборната си кампания на гърба на Унгария, както бе обвинен от Будапеща. Комисията реши, че еврокомисарите, които искат да участват в кампанията за изборите за евродепутати, могат да останат на постовете си, отбеляза той на пресконференция в отговор на въпрос. Всяко становище, което изразявам, е в качеството ми на зам.-председател на ЕК. Имам пълната подкрепа на еврокомисарите по въпросите с върховенството на закона. Бих се притеснявал повече, ако унгарският премиер Виктор Орбан ме поздравяваше, добави той по повод критиките на унгарските власти, предава БТА. Тимерманс е кандидатът на Партията на европейските социалисти за бъдещ председател на ЕК. Той е отговорен за въпросите с върховенството на закона и пряко наблюдава процедурите за нарушенията на върховенството на правото в Полша и Унгария. Срещу него в последните месеци имаше множество критики, включително и за над 10 срещи за последните две години с американския спекулант от унгарски произход Джордж Сорос. ЕК оправда тези срещи с откритостта си към разговори с граждани, без да обяснява какво точно се налага Сорос и Тимерманс така често да обсъждат. ", "date": "2019.01.30", "title": "Франс Тимерманс отрече да прави кампания на гърба на Унгария"}
{"url": "https://www.24chasa.bg/novini/article/7272396", "text": "Турският заместник министър на културата и туризма Ахмет Халук Дурсун изрази очакване, че през април президентите на Турция и Русия Владимир Путин и Реджеп Тайип Ердоган ще дадат старт на взаимната инициатива Година на културата и туризма (на двете страни), предаде ТАСС. Говорителят на Кремъл Дмитрий Песков потвърди пред ТАСС, че Путин и Ердоган са обсъждали този въпрос по време на срещата им на 23 януари в Москва, предаде БТА. Стартът на мероприятието (Година на културата и туризма на Турция в Русия и Година на културата и туризма на Русия в Турция) е планиран за 8 април в Болшой театър. Очаква се да присъстват лидерите на Русия и Турция, каза Дурсун.", "date": "2019.01.30", "title": "Очаква се през април Путин и Ердоган да дадат старт на взаимната инициатива"}
{"url": "https://www.24chasa.bg/novini/article/7272401", "text": "Договореното с ЕС споразумение за Брекзит е най-доброто и единствено решение, заяви германският външен министър Хайко Маас, цитиран от Франс прес. \"Позицията ни е ясна: споразумението за напускане е най-доброто и единствено решение за организирано излизане\", заяви Маас в интервю за медийната група Функе. Вчера британският премиер Тереза Мей получи мандат от парламента да предоговори споразумението за излизането на Великобритания от ЕС на 29 март и за \"предпазния механизъм\", целящ да се избегне физическа граница между Република Ирландия и британската провинция Северна Ирландия, предаде БТА.  \"Германия и целият ЕС са твърдо на страната на Ирландия. Няма да оставим Ирландия изолирана по този въпрос\", увери Маас. Преговарящите по Брекзита прекараха две години в търсене на алтернативи на предпазния механизъм за избягване на твърда граница между двете Ирландии и не намериха никоя, която да работи, изтъкна ирландският външен министър Саймън Ковини, цитиран от Ройтерс. По-рано днес британският министър за Брекзит Стивън Баркли каза, че Лондон проучва такива варианти, но не каза какво би могло да замени предпазния механизъм. \"Всички тези неща вече ги минахме. Изпробвахме ги и установихме, че не издържат на проверка, а сега имаме британски премиер, който отново пледира за същите неща, които бяха изпробвани\", заяви Ковини. Тереза Мей обяви, че ако до 13 февруари не бъде сключено ново споразумение с ЕС, тя ще организира гласуване на 14 февруари за Брекзит без споразумение. Главният преговарящ на ЕС за Брекзит Мишел Барние заяви, че ЕС е единен в защитата на споразумението с Великобритания по напускането й, предаде Асошиейтед прес. \"Институциите на ЕС остават единни и ние стоим зад договореното с Великобритания споразумение\", каза Барние. Представителят на Европейския парламент по въпросите на Брекзит Ги Верхофстат иронизира британския политически процес за Брекзита и настоя Великобритания най-после да представи смислени предложения как да напусне ЕС. \"Трябва да се престане с това: едно изменение в текста с 10 гласа \"за\", после друго изменение с 10 гласа \"против\", едно изменение едва минава, друго се отхвърля\", каза той за снощното заседание на британския парламент, на което бяха гласувани седем поправки на споразумението за Брекзит, от които две бяха приети. \"Така не се изграждат бъдещи отношения с ЕС\", заяви Верхофстат. Председателят на Европейския парламент Антонио Таяни заяви, че останалите 27 страни от ЕС продължават да са единни по въпроса за Брекзит и няма да предоговарят споразумението за напускане на Великобритания, предаде Ройтерс. \"27-те правителства остават единни по Брекзита. Надявам се, че можем да избегнем твърд Брекзит. Трудно е да си представим, че можем да предоговорим споразумение, което вече беше одобрено от страните членки на ЕС\", каза Таяни.", "date": "2019.01.30", "title": "Хайко Маас: Договореното с ЕС споразумение за Брекзит е най-доброто и единствено решение"}
{"url": "https://www.24chasa.bg/novini/article/7272458", "text": "Властите в тайландската столица Банкок взеха небивало в историята на града решение над 400 училища да останат затворени заради силната замърсеност на въздуха, продължаваща вече няколко седмици, предаде Франс прес. \"Наредих 437-те училища, управлявани от столичната община, да затворят врати от днес на обяд до петък\", заяви губернаторът на Банкок Асвин Квануанг. \"Три или четири квартала в града са особено засегнати\", добави той и обясни, че властите ще използват дронове, разпръскващи течност, която улавя замърсяващите микрочастици. От няколко дни самолети за създаване на изкуствен дъжд изпускат в облаците химикали, които предизвикват проливни валежи. Над града обаче падна много малко дъжд. Властите използват също камиони и други средства за изпаряване на вода, чиято ефикасност е под въпрос, предава БТА. В последните дни на места в столицата равнището на фините прахови частици PM2,5, смятани за най-вредни за здравето, понеже проникват дълбоко в белите дробове, се движи между 80-100 микрограма на куб. м. Днес то е 86 мкг на куб. м, докато според Световната здравна организация (СЗО) максималното количество, на което може да се излага човек на ден е 25 мкг. По данни на екоорганизацията \"Грийнпийс\" това е най-тежкото замърсяване на въздуха в Банкок от поне година. То се дължи до голяма степен на липсата на вятър, високата влажност и отсъствието на климатични условия, които пречат на натрупването на замърсяващи въздуха вещества. Този вид замърсяване става все по-често в Банкок, където броят на автомобилите расте в геометрична прогресия. При около 12 милиона жители, в града днес има около 9,8 милиона коли, а 2,5 милиона от тях ползват дизелово гориво.", "date": "2019.01.30", "title": "Затвориха над 400 училища в Банкок заради мръсния въздух (Снимки)"}
{"url": "https://www.24chasa.bg/novini/article/7271459", "text": "Кралят на Испания Фелипе Шести пристигна в Ирак на първото посещение на испански монарх от 40 години, предаде Франс прес. Фелипе Шести се срещна с разположените в страната испански сили и с иракския президент Бархам Салих, предава БТА. След като международната антиджихадистка коалиция помогна на иракските сили да прогонят групировката \"Ислямска държава\" от градовете, в Ирак продължава да има чуждестранни военни инструктори, включително неколкостотин испанци. От началото на месеца Ирак бе посетен от редица чуждестранни лидери. Президентът на САЩ Доналд Тръмп се срещна с американските сили в страната, но не и с иракски официални представители. Йорданският крал Абдула Втори посети Багдад за пръв път от едно десетилетие, а преди него шефовете на дипломацията на Иран и САЩ се срещнаха с иракските лидери. На всички тези срещи бе обсъден въпросът за ИД след всеобщата изненада, която предизвика решението на Тръмп да изтегли от Сирия намиращите се там 2000 американски войници. Повечето страни от антиджихадистката коалиция сега са в Ирак, откъдето понякога навлизат на сирийска територия. Проиранският блок сред иракските управляващи настоява да се изготви график за изтегляне на всички чуждестранни войски от Ирак, най-вече тези на САЩ.", "date": "2019.01.30", "title": "Крал Фелипе пристигна в Ирак - първо посещение на испански монарх в страната от 40 години (Обновена)"}
{"url": "https://www.24chasa.bg/novini/article/7272473", "text": "Европейската комисия и останалите държави-членки работим за това да има сделка, но така или иначе трябва да бъдем готови и за вариант без да бъде постигната такава, предаде  Това заяви в Министерския съвет вицепремиерът и министър на външните работи Екатерина Захариева. Там бяха обсъдени бъдещите действия на държавата с оглед на варианта излизане на Великобритания от ЕС без договор. От представителството на Еврокомисията в София водят разговори със синдикати и бизнес по отношение на новите регламенти след 29 март. Целта е да не се допускат негативни последици във всички сфери на икономиката. „Трябва да е ясно, че това е решение на Великобритания и след брекзит ще се третира като трета държава и ще важат правилата на Световната търговска организация, а не на ЕС\", каза Захариева. „По отношение на българските граждани – тези, които живеят на Острова, до 29 март ще запазят правата си. Съответно българското правителство прие решение британските граждани, около 7000 души, реципрочно да имат лесна и достъпна регистрация”, уточни външният министър. Относно българските граждани, които пътуват краткосрочно до 90 дни, ще пътуват безвизово до Великобритания. Сънародниците ни, които вече живеят там, ще могат по-лесно по електронен път да си извадят документ със статут за отседналост без да плащат никакви такси.", "date": "2019.01.30", "title": "Захариева: Готвим се за най-лошия сценарий на брекзит"}
{"url": "https://www.24chasa.bg/novini/article/7272482", "text": "МВР няма данни Стайко Стайков да е напускал страната. Това коментира вътрешният министър Младен Маринов на граничния пункт \"Капитан Андреево\". Младият мъж все още не е разпитван и версията за неговото отвличане не е потвърдена, съобщи още министър Маринов: \"Стайков твърди, че не е в състояние, с което да дава данни на полицията, така че той е в медицинско заведение. В момента, в който това стане възможно, колегите ще разговарят с него, за да изясним всички факти и обстоятелства. МВР болница е достатъчно добре охранявано заведение. Настаненият там се охранява от ГД \"Охрана\", със сигурност няма по-сигурно място от МВР болница\".", "date": "2019.01.30", "title": "Младен Маринов: МВР няма данни Стайко Стайков да е напускал страната"}
{"url": "https://www.24chasa.bg/novini/article/7272478", "text": "Общо 6048 броя сребърни бижута с тегло близо 17 кг са конфискували митничари в района на ГКПП \"Дунав мост\" при Русе. Това съобщиха днес от митницата. Накитите са открити в автобус, пътуващ от Турция към Румъния. Гривните, пръстените, обеците, синджирчета и другите бижута били разпределени в 30 пакета, събрани в торба, оставена близо до задната врата като багаж. Общата им стойност е повече от 62 000 лева. Срещу турски гражданин, пътуващ в автобуса, е образувано бързо производство.", "date": "2019.01.30", "title": "Задържаха 17 кг сребърни бижута на ГКПП \"Дунав мост\" при Русе"}
{"url": "https://www.24chasa.bg/novini/article/7272497", "text": "През януари общият показател на бизнес климата нараства с 1.9 пункта в сравнение с декември 2018 г., което се дължи на подобрения бизнес климат в промишлеността, строителството и сектора на услугите, съобщи Националният статистически институт. Съставният показател \"бизнес климат в промишлеността\" се увеличава с 4.1 пункта главно поради по-оптимистичните очаквания на промишлените предприемачи за бизнес състоянието на предприятията през следващите шест месеца. Показателят \"бизнес климат в строителството\" се повишава с 1.2 пункта, което се дължи на по-благоприятните очаквания на строителните предприемачи за бизнес състоянието на предприятията през следващите шест месеца. Бизнес климатът в търговията на дребно се понижава с 1.7 пункта в резултат на по-неблагоприятните оценки и очаквания на търговците на дребно за бизнес състоянието на предприятията. Показателят \"бизнес климат в сектора на услугите\" нараства с 1.2 пункта главно поради подобрените очаквания на мениджърите за бизнес състоянието на предприятията през следващите шест месеца.", "date": "2019.01.30", "title": "Бизнес климатът в промишлеността, строителството и услугите се подобрява през януари"}
{"url": "https://www.24chasa.bg/novini/article/7272518", "text": "Президентът на САЩ Доналд Тръмп днес предупреди американските граждани да не пътуват до Венецуела, на фона на политическата криза там и признаването от САЩ и други държави на съперника на Николас Мадуро - Хуан Гуайдо, за временен президент, предаде Ройтерс. \"Мадуро иска да преговаря с опозицията във Венецуела след американските санкции и отрязването на петролните приходи. Гуайдо е на прицела на венецуелския Върховен съд. Днес се очакват масови протести. Американците не трябва да пътуват за Венецуела\", написа Тръмп в Туитър, предаде БТА. По-рано подобна препоръка отправи и Държавният департамент на САЩ, посочва ТАСС.", "date": "2019.01.30", "title": "Тръмп забрани на американците да пътуват до Венецуела"}
{"url": "https://www.24chasa.bg/novini/article/7272532", "text": "Преговорите в Афганистан вървят добре, каза днес президентът на САЩ Доналд Тръмп, цитиран от Ройтерс. Американски служители заявиха тази седмицата, че е постигнат значителен напредък в преговорите за край на 17-годишната война в Афганистан, предава БТА. Преговорите \"продължават добре\", написа Тръмп в Туитър. Талибаните заявиха, че не се стремят към монопол върху властта в бъдещо правителство в Афганистан, но търсят начини за съвместно съществуване с афганистанските институции, посочва Асошиейтед прес. Говорителят на ислямистката групировка Шахин Сухаил каза, че след като американските войски напуснат Афганистан, талибаните искат да живеят с другите афганистанци, \"да проявяват търпимост помежду си и да започнат живот като братя\". \"Ние вярваме в един афганистански свят, който включва всички, в който всички афганистанци могат да намерят своето място\", заяви той. Това е най-помирителното изявление на талибаните досега. То беше направено в момент, когато американският пратеник, натоварен с уреждането на афганистанския конфликт, съобщава за напредък в преговорите с талибаните.", "date": "2019.01.30", "title": "Тръмп: Преговорите в Афганистан вървят добре"}
{"url": "https://www.24chasa.bg/novini/article/7272597", "text": "В още една телефонна измама са участвали задържаните преди дни двама мъже от село Крушари -съобщават от Областната дирекция на МВР-Добрич. 48-годишна жена от град Генерал Тошево се жалва в полицията, че около 19 ч. на 25 януари е получила обаждане на домашния си телефон от непознат мъж, представящ се за служител на МВР. Той заявява, че дъщеря й е катастрофирала и отправяйки й заплахи, е поискал наличната сума пари, която жената има. Тя предава 2100 лева на непознат мъж пред жилището си. От проведеното разследване са установени извършителите на деянието. Това са 57-годишен мъж и 31 годишен мъж, и двамата от с. Крушари. Те са съпричастни към три телефонни измами, извършени в края на месец януари 2019 г. – казват още от полицията. Работата по установяване и документиране на престъпната им дейност продължава.", "date": "2019.01.30", "title": "Излизат случаите на телефонните измамници от Крушари"}
{"url": "https://www.24chasa.bg/novini/article/7272614", "text": "Европейска правозащитничка заяви, че е \"сериозно обезпокоена\" от многото случаи на наранявания, причинени от движещи се с висока скорост гумени куршуми и от другите методи, използвани от френската полиция за разпръскване на протестиращите от движението на \"жълтите жилетки\" във Франция, предаде Асошиейтед прес, цитирана от БТА.  Комисарят за човешките права на Съвета на Европа Дуня Миятович тази седмица се срещна с френски длъжностни лица, за да обсъди въпроси за човешките права във връзка със започналите преди два месеца протести на \"жълтите жилетки\". В разпространено днес изявление Миятович изрази съжаление от \"високото напрежение, която понастоящем взема връх във Франция\" и посочи, че \"има неотложна нужда от успокояване на ситуацията\". Миятович предупреди, че обсъжданите в парламента мерки могат да ограничат правото на хората да протестират. Това е опит да се вземат мерки срещу отделни лица, които създават проблеми и използват протестите, за да нападат полицията, посочва АП. Над 2000 души - и протестиращи, и полицаи, са пострадали по време на демонстрации на \"жълтите жилетки\" срещу икономическите проблеми във Франция, започнали през ноември 2018 г.", "date": "2019.01.30", "title": "Комисарят на Съвета на Европа е \nобезпокоена от методите на френските \nполицаи срещу \"жълтите жилетки\""}
{"url": "https://www.24chasa.bg/novini/article/7272223", "text": "Приходи в размер на 2.230 млрд. лв. ще бъдат събрани във фонд „Сигурност на електроенергийната система“ през 2019 г. Това е предвидено в бюджета на фонда, одобрен на днешното заседание на Министерския съвет. Близо 34% от тях (750 млн. лв.) се очаква да бъдат от продажба на квоти въглеродни емисии. Със събраните средства ще бъдат покривани разходите на „Национална електрическа компания“ ЕАД, включително и за минали регулаторни периоди, произтичащи от статута й на обществен доставчик според Закона за енергетиката. Предвидено е също така от приходите, събрани във фонда, да бъдат предоставяни премии на топлофикационни централи и когенерации, както и на обекти с обща инсталирана мощност 4 MW и над 4 MW по Закона за енергията от възобновяеми източници, определени с решение на Комисията за енергийно и водно регулиране. Фонд „Сигурност на електроенергийната система“ бе създаден през юли 2015 г. с цел покриване на разходите на обществения доставчик НЕК, произтичащи от задълженията му за изкупуване на електроенергия по преференциални цени. По закон във фонда се събират по 5% от месечните приходи от продажба на електроенергия на производителите и вносителите в страната, от таксите за достъп и пренос на електрическа енергия и природен газ, както и от достъп и съхраняване на природен газ. Във фонда постъпват приходите от продажба на квоти емисии парникови газове, както и приходи от цена „задължение към обществото”.", "date": "2019.01.30", "title": "Над 2 млрд. лв., ще бъдат събрани във фонд „Сигурност на електроенергийната система“ \nпрез 2019 г."}
{"url": "https://www.24chasa.bg/novini/article/7272219", "text": "Халета и автосервиз горят близо до столичния булевард \"Ботевградско шосе\", информира МВР. Сигналът за инцидента е подаден около 12,30 ч. на място са изпратени 5 противопожарни автомобила, няма данни за пострадали.                                                                                                                                                                                                                                                                                                                       ", "date": "2019.01.30", "title": "Халета и автосервиз горят близо до столичния булевард \"Ботевградско шосе\""}
{"url": "https://www.24chasa.bg/novini/article/7272220", "text": "19-годишен младеж буквално излетя от пътя, \"прелетя\" над парапета и се стовари с опела си по таван в шокъровия канал във Варна. Младежът е откаран в спешния център на МБАЛ \"Св. Анна\" в морската столица без сериозни травми, адекватен, контактен, със стабилна хемодинамика и без опасност за живота. Назначени са му изследвания, взети са му проби за алкохол и наркотици. \"Сигнал на тел. 112 е подаден в 12 часа по обяд. На мястото веднага са изпратени екипи на полицията, спешна помощ и пожарната. Все още се изясняват причините за инцидента. Образовано е предварително производство, а следствието ще установи какво точно се е случило\", коментира за \"24 часа\" говорителят на варненската полиция Ивана Милева. Предполага се, че младежът е карал с превишена скорост и е изтървал контрола над возилото.", "date": "2019.01.30", "title": "19-годишен се метна с кола в шокъровия канал във Варна (Снимка)"}
{"url": "https://www.24chasa.bg/novini/article/7272234", "text": "„Български пощи“ ЕАД ще извърши замяна на недвижими имоти със съсобственика „Българска телекомуникационна компания“ ЕАД, с цел дългосрочно спестяване на разходи. Дружеството ще придобие чрез замяна правото на собственост върху сграда в София с обща площ 1000 кв. м. В замяна, „Български пощи“ ЕАД ще предостави помещения с обща площ 180 кв. м. Целта на замяната е дружеството да премести административните служби на Регионално управление „Западен район“. Към момента те се помещават в сграда, за което плащат годишен наем.", "date": "2019.01.30", "title": "„Български пощи“ ЕАД ще извърши замяна на имоти с цел дългосрочни икономии"}
{"url": "https://www.24chasa.bg/novini/article/7272233", "text": "Русия разчита военното присъствие на САЩ в Ирак да отговаря на заявените цели - борба с тероризма и съдействие на властите за стабилизиране на обстановката, а не да се използва за решаване на собствените американски геополитически задачи. Това заяви днес руският външен министър Сергей Лавров след преговори с иракския си колега Мохамед Али ал Хаким, предаде ТАСС, цитирана от БТА. Москва се стреми активно да подпомага Багдад окончателно да ликвидира терористичното присъствие в Ирак, изтъкна Лавров. Ирак високо цени помощта на Русия и нейната централна роля в борбата с терористичната групировка \"Ислямска държава, отбеляза Ал Хаким. Правителството на Ирак се обявява за възстановяване на членството на Сирия в Арабската лига, каза външният министър. Ситуацията в Сирия може да получи решение, единствено щом тероризмът бъде победен, \"както стана в Ирак\", заяви той. \"Подчертахме колко е важно да бъдат запазени единството и суверенитетът на страната, изразихме надежда, че ще бъде създадено единно правителство в Дамаск\", добави Ал Хаким.", "date": "2019.01.30", "title": "Лавров: Войските на САЩ в Ирак не трябва да служат за решаване на американските задачи"}
{"url": "https://www.24chasa.bg/novini/article/7272241", "text": "Две нови стипендии за учениците, завършили основното си образование, одобри правителството. Първата е за ученици, които се обучават в дуална система на обучение в класовете от първи гимназиален етап. Втората е за тези, които са приети в осми клас по защитените специалности от професии или специалности от професии, по които се очаква недостиг от специалисти на пазара на труда, и се обучават по тях през тази учебна година. Стипендиите ще се предоставят на основа класиране на учениците подобно на стипендиите за постигнати образователни резултати и за подпомагане на достъпа до образование и предотвратяване на отпадането. Учениците, които отговарят на условията за получаване на повече от една стипендия, ще имат право да изберат само на една от тях. В същото време има възможност, когато ученик е класиран за една от двата вида нови стипендии и едновременно за стипендия за образователни резултати, да има право да получи и половината от размера на стипендията за образователни резултати. Целта е да се стимулират учениците с по-висок успех. Предвиждат се и стипендии за ученици със специални образователни потребности след завършен седми клас, които се обучават в държавните и в общинските центрове за специална образователна подкрепа. Новите месечни стипендии за ученици ще се отпускат от втория срок на учебната 2018/2019 година. Те няма да се изплащат на ученици с пет отсъствия по неуважителни причини през месеца, за който е стипендията. Учениците през учебните 2018/2019 и 2019/2020 г., които се обучават в дуална система и получават стипендии по проект „Швейцарска подкрепа за въвеждане принципите на дуалното обучение в българската образователна система“, няма да имат право на стипендия за ученици за дуалната система на обучение в класовете от първи гимназиален етап, осигурена от държавния бюджет. Промените имат за цел разширяване на кръга от ученици с право на стипендии след завършено основно образование. Целта е да допринесат за укрепване на връзката между професионалното образование и обучение и изискванията на пазара на труда, а също и за намаляване на отпадащите от училище.", "date": "2019.01.30", "title": "Правителството одобри две нови стипендии за ученици след завършено основно образование"}
{"url": "https://www.24chasa.bg/novini/article/7272253", "text": "Пловдивският апелативен съд потвърди изцяло присъдата на бившия кмет на Хасково Георги Иванов. С решение на Окръжен съд - Хасково той е осъден на две години условно с три години изпитателен срок, глоба от 3 000 лева и лишаване от право да заема държавна или обществена длъжност, свързана с ръководство, контрол или стопанисване на публично имущество за срок от три години. Това съобщиха от пресцентъра на Съдебната палата в Пловдив. Иванов е признат за виновен в това, че в качеството му на длъжностно лице - кмет на община Хасково,0 противозаконно е издал заповед, с която е наредил да бъде премахната сградата на хасковския затвор, построена през 1892 година. Постройката е обявена за паметник на културата с историческо значение, със статут на историческа недвижима културна ценност, категория \"национално значение\", включена в Списък на историческите паметници в Хасковски окръг, припомнят от съдебната палата. Решението на Апелативния съд не е окончателно. То подлежи на протест и обжалване пред Върховния касационен съд в 15-дневен срок от съобщаването му на страните.", "date": "2019.01.30", "title": "Апелативен съд - Пловдив потвърди изцяло присъдата на екскмета на Хасково Георги Иванов"}
{"url": "https://www.24chasa.bg/novini/article/7272244", "text": "Правителството прие Постановление за създаване на Държавна агенция „Безопасност на движението по пътищата“ към Администрацията на Министерския съвет. Агенцията ще разработва, координира и контролира провеждането на политиката за повишаване на безопасността на движението по пътищата в България, като се предвижда да поеме част от функциите на различните институции, между които е споделена отговорността за безопасността на движението по пътищата към настоящия момент. Специализираното звено ще събира обективни данни и ще осъществява постоянен мониторинг на постигнатите резултати и ефективността на предприетите мерки. Наред с това ще организира сътрудничеството с висши училища и научни организации за осъществяване на научноизследователска дейност, ще провежда информационни и образователни кампании, както и ще извършва консултации с гражданското общество, бизнеса, академичните и научни среди. Предстои да бъде извършен задълбочен анализ с оглед хоризонталния характер на политиката за повишаване на безопасността на движението по пътищата и обществената й значимост преди да се пристъпи към промени в законодателството.", "date": "2019.01.30", "title": "Създава се Държавна агенция „Безопасност на движението по пътищата“"}
{"url": "https://www.24chasa.bg/novini/article/7272254", "text": "Боил Банов не трябва да подава оставка, без вината му да е доказана от прокуратурата. Това заяви председателят на парламента и представител на ГЕРБ Цвета Караянчева в интервю за  . Караянчева коментира изнесените от депутата от БСП Елена Йончева данни, включващи аудио запис, че като зам.-министър преди години Банов незаконно е помогнал на фирма-изпълнител на обществена поръчка да не плати на държавата неустойка от 700 000 лева. „Много лесно се говори по медиите и много лесно се обвинява. Ако (Йончева) има документи, да ги даде където трябва. Според вас, трябва ли (Банов) да подаде оставка заради медийно изказване? Чудесно е, че прокуратурата се е самосезирала. Нека приключат проверката и след няколко месеца ще има отговор. В момента министър Банов не трябва да си подава оставката“, каза Караянчева. Тя допълни, че Банов може да бъде изслушан по случая от депутатите, ако някоя парламентарна група го извика чрез съответната процедура. „Усещането за корупция се засилва именно от това говорене на политическите сили. Едно е да кажеш, че някой има сестра, друго е да го докажеш. Едно е усещането, друго са конкретните факти“, коментира Караянчева оповестените вчера данни на „Трансперъси Интернешънъл“ за високото усещане за корупция у гражданите. Председателят на парламента допълни, че е показателно как прокуратурата се е самосезирала по случая „Ало, Банов съм“ дори без БСП официално да подадат сигнал. „Влезнали сме в предизборна обстановка и е важно да се търсят дивиденти от определена ситуация“, смята Караянчева за говоренето за корупция. Цвета Караянчева коментира и отчетът на президентът Румен Радев за първите 2 години от мандата му, който беше изпълнен с критики към управляващите. „Очаквах да чуя конкретни предложения и какво той е направил за 2 години. Чух нападки, обиди и спиране на всякакъв диалог между институциите“, заяви Караянчева и допълни за вчерашната си първоначална реакция“ „Разясних какво се прави в парламента, защото той за 2 години не дойде да направи едно обръщение към народните представители и българския народ. Критиките са полезни, когато са конкретни, а не препрочитани стари слова. Единствената разлика словата на президента е, че понякога са по-къси или по-дълги.“ „Няма страх (у ГЕРБ от нова партия, подкрепена от Радев). Нека да направи партия, да почувства партийния живот, да се яви на избори и ако получи подкрепата – да управлява държавата. Работата по една партия не е само да размахваш пръст и да говориш негативно“, каза още Цвета Караянчева по адрес на Румен Радев. Има още много какво да се направи за България, но имиджът на страната в Европа и света е много по-добър след последните 10 години, каза Караянчева и допълни, че са нужни подобрения особено в малките населени места, където не може да се усети солидарност. Председателят на парламента допълни, че минималната работна заплата и пенсиите се вдигат, но рязко покачване на доходите не може да стане веднага. „Предсрочни парламентарни избори не са необходими, защото нямаме предпоставки. Всеки петък пътувам до избирателния си район и знам какво е настроението. Хората разбират, че има какво да се желае, но са готови да вървят напред и да работят, за да се подобрят условията на живот в България. Социологическите резултати преди изборите винаги показват близки резултати. Остават 3 месеца. Нека оставим гражданите да решат. Убедена съм, че ГЕРБ ще е първа политическа сила“, прогнозира Цвета Караянчева резултата от евровота.", "date": "2019.01.30", "title": "Караянчева: Боил Банов да не подава оставка преди проверката на прокуратурата"}
{"url": "https://www.24chasa.bg/novini/article/7272263", "text": "Правителството одобри проекта на Протокол към Северноатлантическия договор относно присъединяването на Република Македония към НАТО. Със същото решение Министерският съвет упълномощи временно управляващия Постоянната делегация на Република България към НАТО да подпише присъединителния протокол.", "date": "2019.01.30", "title": "България одобри присъединяването на Република Македония към НАТО"}
{"url": "https://www.24chasa.bg/novini/article/7272270", "text": "Правителството прие План за действие на Република България за прилагане на Споразумението за оттегляне на Обединеното кралство (ОК) Великобритания и Северна Ирландия от ЕС, както и План за действие на Република България за оттегляне на ОК от ЕС без Споразумение. При урегулирано оттегляне на ОК ще се гарантира максимално възможна приемственост и последователност на правата на гражданите, финансовите ни интереси, съществуващите търговски, транспортни и др. връзки с минимални празнини в отношенията. Същевременно, предвид актуалното състояние на процеса Брекзит България се подготвя и за оттегляне без Споразумение. И в двата случая се предвиждат мерки в няколко направления: законодателство, административен капацитет, обучителни и информационно-разяснителни дейности. По-важни сред неотложните действия са следните: Закон за изменение и допълнение на Закона за чужденците в Република България и Правилника за неговото прилагане; Подсилване на консулската служба в Лондон с още двама консулски служители; Предприемане на действия за откриване на консулска служба в Единбург, Шотландия; Провеждане от служителите на посолството в Лондон на 20 информационни дни до средата на годината за живеещите в различни градове на ОК български граждани; Предоставяне на всекидневни консултации на българските граждани в ОК, свързани с правата им след Брекзит и процедурата по кандидатстване за статут на уседналост; Провеждане на консултации с Европейската комисия, страните-членки на ЕС и ОК по адаптацията на нормативната уредба; Обособяване на раздели за Брекзит в интернет страниците на министерствата на външните работи, правосъдието, вътрешните работи и туризма; Обучения/семинари за български граждани на територията на ОК за промяната при преценката и изплащането на обезщетенията от ДОО; Информиране на бизнеса в сътрудничество с браншови организации за последиците от оттеглянето на ОК от ЕС; Готовност за сътрудничество с британското посолство за информационни кампании за правата на британските граждани, постоянни пребиваващи в Република България. Планът съдържа мерки и в двустранен аспект. Те ще се предприемат единствено по въпроси, по които ЕС не предвижда общ подход за действие и само ако възникне необходимост за запълване на правния вакуум. В зависимост от вида на оттегляне и наличието или не на преходен период, ведомствата следва незабавно да осигурят или подготовката на мерките за прилагане на Споразумението, или изпълнение на плана без Споразумение.", "date": "2019.01.30", "title": "България прие план за действие при Брекзит без споразумение"}
{"url": "https://www.24chasa.bg/novini/article/7271405", "text": "Качеството на въздуха в Шанхай се подобрява, информираха местните власти във вторник. Според доклад публикуван от градското Бюро за защита на околната среда, през 2018 г дните с добро качество на въздуха в Шанхай са били общо 296, което представлява 81% от всички дни и е най-високият процент от 2013 г насам, предава  Миналата година, средната плътност на главните замърсители като PM 2.5, PM 10,серен диоксид и азотен диоксид е намаляла спрямо 2017 г, отчитайки най-ниските нива от 2013 насам. При серния диоксид се наблюдава най-голяма спад, информира още бюрото.", "date": "2019.01.30", "title": "Качеството на въздуха в Шанхай се подобрява"}
{"url": "https://www.24chasa.bg/novini/article/7272274", "text": "Правителството освободи Георги Терзийски като областен управител на област Ловеч и назначи на длъжността Ваня Събчева. Ваня Събчева е изпълнявала длъжността областен управител на област Ловеч в периода 2011 г. – 2013 г. От 2017 г. до момента е заемала поста главен секретар в областната администрация. Има магистърска степен по публична администрация и бакалавърска „Индустриален инженер” от Техническия университет в Габрово. По повод назначението си днес коментира кратко: \"С отличния екип на Областна администрация продължаваме начертания път от Георги Терзийски в изпълнение приоритетите на правителството\".", "date": "2019.01.30", "title": "Ваня Събчева е новият областен управител на Ловеч"}
{"url": "https://www.24chasa.bg/novini/article/7272275", "text": "Русия призова днес опозицията във Венецуела да започне преговори с президента Николас Мадуро, съобщиха Ройтерс и ТАСС. \"Призоваваме опозицията да прояви конструктивен подход, да се откаже от ултиматумите и да действа самостоятелно, опирайки се преди всичко на интересите на венецуелския народ\", заяви руският външен министър Сергей Лавров на пресконференция в Москва след среща с иракския си колега Мохамед Али ал Хаким, предаде БТА. Лавров изтъкна, че Москва \"искрено желае\" да създаде условия за започване на диалог между властите и опозицията. \"Разговаряме за това с нашите венецуелски партньори, с Китай, със страни от Латинска Америка и Европа\", добави руският външен министър. По думите му Западът поощрява отказа на опозицията във Венецуела да води диалог с властите. \"Засега всички инициативи /за посредничество/ се натъкват на категорично нежелание, отказ на лидерите на опозицията от какъвто и да е диалог. Ние виждаме как западните спонсори публично ги поощряват към такава деструктивна позиция\", заяви Лавров, цитиран от ТАСС.", "date": "2019.01.30", "title": "Русия призова опозицията във Венецуела да започне преговори с Мадуро"}
{"url": "https://www.24chasa.bg/novini/article/7272276", "text": "Няколко дни е живял с трупа на убития си баща  . Това научи \"24 часа\" от запознати с разследването. Сигналът към МВР е бил подаден на 27 януари, обадили се съседи, които съобщили, че от няколко дни не са виждали 85-годишния Радко Борисов. Полицаи отишли на адреса в столичния квартал \"Овча купел\" и установили, че 68-годишният син на Борисов го е пребил до смърт преди няколко дни. Той е задържан за 72 часа и е обвинен в умишлено убийство. Прокуратурата ще му иска постоянен арест. ", "date": "2019.01.30", "title": "Мъжът, убил баща си в София, живял няколко дни с трупа"}
{"url": "https://www.24chasa.bg/novini/article/7272271", "text": "Учени от университета на Колорадо в Боулдър установиха, че изменение в климата е довело до значително отстъпление на ледовете в редица райони в Арктика и до поява на мъртви растения, които около 40 000 години са били изолирани, съобщи сайтът Физ.орг, цитиран от БТА. Били изследвани остатъци от мъхове и лишеи, които израсли на канадския остров Бафинова земя, западно от Гренландия. Той се отличава с наличие на фиорди, низини и възвишения, а тънкият му слой лед е като естествен хладилник, в който се съхраняват тъкани на растения. Бафинова земя е 5-ият най-голям остров на планетата. През последното десетилетие в района се наблюдава значително затопляне и в резултат ледената покривка започна да отстъпва, оголвайки почвата под нея. Специалистите извършили радиовъглеродно датиране на 48 образци от 30 ледени шапки и определили кога ледниците за последен път са отстъпили, а също каква е била тогавашната температура. Оказало се, че 21-ви век е най-топлият за региона през последните 115 000 години. Ако тази тенденция се съхрани, ледената покривка на остров Бафинова земя напълно ще изчезне след няколко века.", "date": "2019.01.30", "title": "Температурите в Арктика са най-високите за последните 115 000 години (Снимки)"}
{"url": "https://www.24chasa.bg/novini/article/7272313", "text": "Четири случая на доказан грип са констатирани в Монтана, съобщиха от Регионалната здравна инспекция в града. Преди седмица в Националния център по заразни и паразитни болести са били изпратени за анализ осем проби от пациенти, като четири от тях са положителни за щама Н1N1, наричан \"свински грип\". Щамът циркулира в региона от няколко години и повечето от възрастните имат имунитет към него и заради това по-често се разболяват младите. Симптомите са подобни на сезонния грип, уточниха от здравната инспекция. От два дни област Монтана е в грипна епидемия, като заболеваемостта при децата и учениците е най-голяма.", "date": "2019.01.30", "title": "Доказаха четири случая на грип в Монтана"}
{"url": "https://www.24chasa.bg/novini/article/7272314", "text": "Съвместната руска-американска мисия \"Венера-Д\" може да бъде изстреляна през месец август 2026 година, съобщи ТАСС. Агенцията цитира доклад на Московското опитно-конструкторско бюро \"Марс\". Това е все пак хипотетична дата, уточниха специалистите. Тя е избрана въз основа на оптималния стартови прозорец за минимални загуби при изстрелването на орбиталния апарат, предава БТА. През 2017 година беше публикуван на сайта на НАСА съвместен доклад за мисията до Венера. В него се казваше, че стартът й може да бъде осъществен в периода между края на май до края на юни 2026 година. В началото на този месец заместник-председателят на Съвета на Руската академия на науките Лев Зельони съобщи, че съвместната научна мисия до Венера може да бъде прекратена заради отмененото посещение от страна на НАСА на ръководителя на Роскосмос Дмитрий Рогозин.", "date": "2019.01.30", "title": "Руско-американската мисия до Венера може да стартира през август 2026 г."}
{"url": "https://www.24chasa.bg/novini/article/7272176", "text": "В редица региони на Русия масово евакуират хората от училища, молове и държавни учреждения заради сигнали за поставени взривни устройства, подавани предимно чрез имейли, съобщи ТАСС, цитирана от БТА. Отменени са занятията във всички училища в северозападния град Велики Новгород, информира градската управа. Спряна е плановата хоспитализация в областната болница. Част от просветните и медицинските учреждения в северната Псковска област също са евакуирани. Върнати са по домовете им и децата, отишли днес на училище в югозападния Тамбов, съобщиха властите на региона. Затворени са 10 просветни учреждения в южния град Астрахан. Евакуация има и в училищата и търговските центрове на Рязан в Централна Европейска Русия. По същата причина са евакуирани служителите в градската администрация на северния Владимир, а по на юг, в Липецк - персоналът на отдел \"Просвета\" в кметството. Отменени са занятията в училищата на Архангелск край Бяло море, евакуират се областните и градските власти в Мурманск на Баренцово море, съобщават силовите структури в северните райони на Русия.", "date": "2019.01.30", "title": "Масова евакуация в Русия в държавни учреждения заради бомбени заплахи"}
{"url": "https://www.24chasa.bg/novini/article/7272324", "text": "Въпросът с оставката на министър Боил Банов засега не стои пред премиера Бойко Борисов. Това казаха пред \"24 часа\" източници от Министерския съвет. Борисов щял да изчака проверката на прокуратурата и тогава да се произнесе. По-рано днес Банов даде изявление пред журналисти в Министерския съвет. Той спомена, че е казал на Борисов, че ще подаде оставка. \"Аз съм режисьор, а не министър\", каза той.", "date": "2019.01.30", "title": "Въпросът с оставката на Банов не стои пред Борисов, чака се проверката"}
{"url": "https://www.24chasa.bg/novini/article/7272323", "text": "Преспанското споразумение е отличен пример за Европа и послание на надежда за всички нас за това какво може да предложи диалогът между хора, които желаят да намерят решение. Това заяви френският президент Еманюел Макрон, цитиран от МИА. Макрон говори на закриването на Петата среща на върха на страните от Южна Европа с участието на лидерите на седем средиземноморски страни, предава БТА. Френският президент пожела да каже няколко думи за премиерите на Гърция и Р Македония Алексис Ципрас и Зоран Заев, които чрез Преспанското споразумение разрешиха дългогодишния спор помежду си за името на бившата югорепублика. \"Това е отличен пример за Европа и послание на надежда за всички нас за това какво може да предложи диалогът между хора, които желаят да намерят решение, и дава големи надежда за Европа и за други места, където има спорове. Това ни окуражава да кажем, че диалогът дава резултати\", заяви Макрон, цитиран от кореспондента на МИА в Атина.", "date": "2019.01.30", "title": "Макрон: Преспанското споразумение е надежда за Европа, че диалогът дава резултати"}
{"url": "https://www.24chasa.bg/novini/article/7272311", "text": "Останах с впечатление, че България върши огромна работа по охраната на външната граница на ЕС, което е от полза за останалата част от Европа. Това заяви министърът на имиграцията и интеграцията на Кралство Дания Ингер Стьойберг след посещението си на ГКПП Капитан Андреево, запознаването с работата на \"Гранична полиция\" и обхода на граничните съоръжения със съседна Турция, заедно с министъра на вътрешните работи Младен Маринов. Тъй като България е на първа линия, тя поема и тежестта на осигуряването на сигурността на външната граница на ЕС. Моето впечатление е, че работата на граничните служби върви много добре и че се работи по един професионален начин, добави Стьойберг. След визитата си в Тристранния контактен център с Гърция и Турция тя оцени още, че и сътрудничеството със съседните ни страни също е много ефективно, както също така и това със страните членки на ЕС и с Фронтекс, предава БТА. Дания подкрепя България за Шенген, подчерта вътрешният министър Младен Маринов. По неговите думи днешната визита е едно от нещата, които България прави, за да докаже, че е надежден партньор на Европа и че гледаме сериозно на задачите, свързани с охраната на външната граница на Съюза. Маринов допълни, че в кръга от теми в днешните разговори, освен вижданията по общо европейско решение за миграцията, са били укрепването на Фронтекс и разширяването на Агенцията. На журналистически въпрос на датски журналист министърът на вътрешните работи отговори, че България спазва строго правилата на ЕС и Конвенцията за защита на правата на човека при отношението към незаконно влезлите у нас мигранти, които търсят международна закрила. Ще бъда радостен, ако присъединяването ни към Шенген бъде заедно с Румъния, каза още Младенов в отговор на друг въпрос. Той увери, че страната ни поддържа общо и цялостно решаване на въпроса с мигрантите в европейския контекст, като измеренията са надеждна охрана на външните граници, работата със страни - източници на миграция и решаването на проблема с тези мигранти, които вече са на територията на Европа. Трябва да се търси баланса между отговорност и солидарност, обобщи Младенов в отговор на питане за емигрантските квоти. Директорът на ГД \"Гранична полиция\" главен комисар Светлан Кичиков увери, че към момента няма външен мигрантски натиск, а възпрепятстващото съоръжение по границата с Турция е в изправност като цяло. Той изнесе статистика, според която през миналата година има общо 12 500 опита на граждани на трети страни да влязат незаконно у нас, като около 800 от тях са били задържани. Тенденцията по негови думи са зачестили от втората половина на 2018 година опити за нелегално преминаване от Гърция у нас.", "date": "2019.01.30", "title": "Ингер Стьойберг: България върши огромна работа по охраната на външната граница на ЕС"}
{"url": "https://www.24chasa.bg/novini/article/7272328", "text": "Дълго отлаганото строителство край плажа Корал, един от трите в България обявени за природосъобразни, вече може да започне на един от терените зад пясъка. Това се разбра от решение на Върховния административен съд, с което се отменя забраната за изграждане на туристически комплекс на площ от 45 дка. до плажната ивица и не подлежи на обжалване.. Инвеститор на проекта е \"Прайм пропърти БГ\" АДСИЦ, за който стои хотелиерът и собственик на казина Сава Чоролеев. ВАС всъщност потвърждава решението на административния съд в Бургас, който отмени заповедта на прокуратурата от 2009 г. за строителство на плажа. Тя бе издадена въз основа на жалба от РИОСВ-Бургас заради липса на екоеценка и за съвместимост според Закона за биологичното разнообразие. Според върховните магистрати теренът на ваканционното селище \"Корал резиденс\" попадал в урбанизирана територия с влязъл в сила ПУП. Освен това липсвали доказателства за наличието на дюни и не била необходима оценка за въздействие и екологична съвместимост. В мотивите на съда е посочено още, че територията за инвестиция съвпадала с ОУП на Царево, в който е предвидена рекреационна устройствена зона, допускаща курорт и съпътстващи дейности. Действащ устройствен план обаче още няма, тъй като старият от 2014 г. е спрян, а новият още не е получил одобрение. Според кадастралните карти дюни наистина няма, но тъй като имотът е в зона А разрешеното строителство с плътност 20 на сто, кинт на застояване до 0,5 и 70% озелена площ. Според местни решението на съда може да отпуши още спрени проекти край плажа Корал. \"Официалната позиция на общината е, че не коментира решение на съда\", заяви кметът на Царево Георги Лапчев. Имотът на \"Прайм пропърти БГ\" е в съседство с терена на испанската компания \"Ибердрола\", която също възнамерява да строи ваканционно селище и загради парцела си с ограда, за да спре превръщането му през лятото в незаконен къмпинг.", "date": "2019.01.30", "title": "Отпушиха строителството край Корал със съдебно решение"}
{"url": "https://www.24chasa.bg/novini/article/7272321", "text": "Бразилското правосъдие отказа на бившия президент Луиз Инасио Лула да Силва, който от април излежава присъда за корупция, да излезе временно от затвора, за да присъства на погребението на брат си, предаде Франс прес, цитирана от БТА. Женивал Инасио да Силва, по прякор \"Вава\", почина от рак вчера на 79 години. Бдението се състоя снощи, а погребението е днес в 15 ч. по Гринуич в Сао Бернардо до Кампо, близо до Сао Пауло. Защитата на Лула изпрати на съдия Каролина Лебос, която отговаря за антикорупционното разследване, молба да разреши излизане на Лула от затвора, за да може да присъства на бдението и погребението на брат си. Решението на съдийката е взето след поискани от нея становища на федералната полиция и прокуратурата. Федералната полиция е препоръчала Лула да не бъде пускан от затвора заради логистични проблеми, по-специално защото тя в момента не разполага с нужните транспортни средства и не може да осигури нужната охрана предвид известността на Лула. Например всички хеликоптери, които в момента не са в процес на поддръжка, се използват за помощ на жертвите от Брумадиньо, където рухване на стена на хвостохранилище взе 84 жертви, а 276 души са в неизвестност по неокончателни данни, заяви полицията. 73-годишният Лула излежава присъда от 12 години и един месец затвор в Куритиба, на 400 км от Сао Пауло.", "date": "2019.01.30", "title": "Бразилското правосъдие отказа на Лула да Силва да присъства на погребението на брат си"}
{"url": "https://www.24chasa.bg/novini/article/7272346", "text": "Министерският съвет прие Решение за бюджетната процедура за 2020 г. в срока, определен от Закона за публичните финанси. С Решението се създава необходимата организация и координация между отделните разпоредители с бюджет в процеса на бюджетно планиране и съставяне на средносрочната бюджетна прогноза за периода 2020-2022 г. и на проекта на държавния бюджет за 2020 година. В решението са включени етапите, сроковете, разпределението на отговорностите и изискванията към разпоредителите с бюджет по съставянето на средносрочната бюджетна прогноза за периода 2020-2022 г. и на проекта на държавния бюджет за 2020 година. Определена е базата за разработване и актуализиране на средносрочната бюджетна прогноза за периода 2020-2022 г. и за съставяне на законопроекта за държавния бюджет на Република България за 2020 година. Нов момент в бюджетната процедура за 2020 г. е разширяването на обхвата на бюджетните организации, които прилагат програмен формат на бюджет. Освен министерствата и държавните агенции, програмен формат на бюджет за 2020 г. ще прилагат и останалите първостепенни разпоредители с бюджет, чиито бюджети са част от държавния бюджет, с изключение на бюджетите на съдебната власт и на Сметната палата. Такива са например държавните комисии и другите контролни и регулаторни органи. Това е поредният инструмент на правителството за повишаване на качеството на управление на публичните финанси, подобряване процесите на планиране и изготвяне на проектобюджетите на бюджетните организации, повишаване на прозрачността и отчетността на бюджетните системи. Бюджетната процедура е съобразена със сроковете по прилагането на механизмите и мерките, заложени в основните етапи на Европейския семестър за координация на икономическите политики през 2019 г. с цел по-тясна координация и управление на икономическите политики в Европейския съюз, укрепване на икономическото управление и осъществяване на наблюдение на макроикономическите дисбаланси. Спазването на процедурата създава условия за прозрачност и е елемент на доброто управление на публичните финанси. Тя обхваща всички бюджетни организации и юридически лица, контролирани от държавата и/или от общините, които не са част от консолидираната фискална програма, но попадат в обхвата на сектор „Държавно управление“.", "date": "2019.01.30", "title": "Правителството одобри бюджетната процедура за 2020 г."}
{"url": "https://www.24chasa.bg/novini/article/7272399", "text": "Ангел Ангелов беше директор на дирекция \"Европрограми\" в министерството, обясни пред \"24 часа\" бившият министър на културата, сега депутат от ГЕРБ Вежди Рашидов. Започнах да получавам сигнали, че има нередности по търговете за някои програми, нарвежката например. Аз не можех да позволя да се хвърля каквото и да е петно върху министерството, където раотят честни и достойни хора, и го викнах и му казах да напусне\", каза още Рашидов. Той каза, че и вицепремиерът Томислав Дончев е бил уведомен и че е имало 4 проверки по европрограмите, едната от които - външна. За делото за неустойки по строежа на ларгото много благодаря на шефската на правния отдел Таня Цветанова. Тя ме уведоми, че има забавяне в строителството и ни дължат неустойки. Веднага събрах екипа и подадохме иск в съда. Под него е моят подпис, каза още Рашидов.", "date": "2019.01.30", "title": "Вежди Рашидов: Аз отстраних Ангел Ангелов заради сигнали за нередности в търговете (документ)"}
{"url": "https://www.24chasa.bg/novini/article/7272358", "text": "Окръжна прокуратура – Плевен внесе в съда обвинителен акт срещу шофьор за предложен подкуп на полицай. Това съобщиха от прокуратурата.  Обвинението срещу Н. М. е за това, че на 08.11.2018 г в с. Муселиево, обл. Плевен, е предложил подкуп - банкнота с номинал 20 лв. на длъжностно лице - младши автоконтрольор в група „Охранителна полиция“ при РУП- Никопол, за да не извърши действия по служба - да не изпълни задълженията си по съставяне на Акт за установяване на административно нарушение по Закона за движение по пътищата - престъпление по чл. 304а, вр. чл.304 от НК. На 08.11.2018 г. , в с. Муселиево, около 10.20 ч., полицейски автопатрул спрял за проверка товарен автомобил „Фолксваген ЛТ 35“, управляван от обвиняемия. При проверката констатирали, че автомобилът е с липсваща аптечка, поради което полицейският служител пристъпил към съставяне на АУАН на водача за установено нарушение по ЗДвП. Обвиняемият започнал да го моли да не му се съставя АУАН, като му предложил сумата от 20 лв., за да се „почерпят“ двамата полицейски служители. Полицай му отговорил, че нещата не се случват по този начин и трябва да си прибере парите, но Н.М. поставил банкнотата на седалката на полицейския автомобил. Предстои насрочване на делото за разглеждане от съда.", "date": "2019.01.30", "title": "Обвиняват шофьор в Плевен, предложил подкуп на полицай"}
{"url": "https://www.24chasa.bg/novini/article/7272613", "text": "„Основната ни цел е съхраняването на българския език.“ Това заяви вицепрезидентът Илияна Йотова на среща с посланика на Република Казахстан у нас Темиртай Избастин. Вицепрезидентът отбеляза, че с екипа й са установили контакти с българската общност в Казахстан. Това съобщиха от прессекретариата на президентството. В Павлодарска област живеят по официални данни 2500 представители на българската общност. До неотдавна зам.-председател на Асамблеята на народите на Казахстан, в която влизат представители от всички етноси, е бил Олег Димов – казахстански политик с български произход, който е починал неотдавна. Над 120 различни етноса живеят на територията на Казахстан. Вицепрезидентът и казахстанският посланик изтъкнаха традиционно добрите отношения между двете страни и двата народа. Двамата се обявиха за засилване на сътрудничеството във всички сфери. Акцент в разговорите бяха културните връзки и сътрудничеството в областта на образованието. Вицепрезидентът призова за по-активно участие на младежи от Казахстан на различни фестивали, които се провеждат в България. По думите на Илияна Йотова са необходими повече форуми, които да представят казахската култура и традиции, както и научни конференции. Вицепрезидентът и посланикът на Казахстан изразиха обща позиция за силата на културната дипломация. „Тя успява да премине и през най-здраво залостените врати“, посочи Илияна Йотова.", "date": "2019.01.30", "title": "Йотова и посланикът на Казахстан у нас обсъдиха културните връзки между двете страни (Снимки)"}
{"url": "https://www.24chasa.bg/novini/article/7272612", "text": "Общият индекс на цените на производител в промишлеността през декември 2018 г. нараства с 2.7 на сто в сравнение със същия месец на 2017 година, съобщи Националният статистически институт. Увеличение на цените е регистрирано при производството и разпределението на електрическа и топлоенергия и газ - с 6.8 на сто, и в преработващата промишленост - с 2 на сто, а в добивната промишленост е отчетено намаление - с 6.3 на сто. В преработващата промишленост по-съществен ръст на цените се наблюдава при: производството на дървен материал и изделия от него, без мебели - с 4.7 на сто, обработката на кожи и производството на изделия от обработени кожи без косъм - с 4.3 на сто, и производството на облекло - с 3.4 на сто. Намаление на цените е регистрирано при производството на тютюневи изделия - с 0.1 на сто. Общият индекс на цените на производител в промишлеността през декември 2018 г. се понижава с 0.7 на сто спрямо предходния месец. По-ниски цени са регистрирани в преработващата промишленост - с 1.1 на сто, а увеличение е регистрирано при производството и разпределението на електрическа и топлоенергия и газ - с 0.4 на сто, и в добивната промишленост - с 0.1 на сто. По-съществено намаление на цените в преработващата промишленост се наблюдава при производството на химични продукти - с 1 на сто, и при производството на хартия, картон и изделия от хартия и картон - с 0.3 на сто, а покачване е регистрирано при: обработката на кожи и производството на изделия от кожи без косъм - с 0.6 на сто, производството на изделия от каучук и пластмаси и производството, некласифицирано другаде - по 0.4 на сто.", "date": "2019.01.30", "title": "НСИ: Производството на ток, топлоенергия и газ подсили промишлеността през декември"}
{"url": "https://www.24chasa.bg/novini/article/7272632", "text": "Румънски съд разпореди огромна глоба за фармацевтична компания, която през 2016 г. беше обвинена в доставяне на некачествени дезинфектанти за болниците, а директорът на компанията беше осъден на три години затвор, съобщава информационният сайт Зиаре, цитиран от БТА.  Компанията Хекси фарма бе осъдена днес да плати глоба в размер на 2,6 милиона леи (1,07 милиона лева) за измами, фалшифициране на документи и възпрепятстване на борбата с болестите, според решение на Букурещкия съд, което не е окончателно. Съдебната инстанция задължи фирмата да плати обезщетения на редица болнични заведения, които е заблудила, и разпореди закриване на юридическото лице Хекси фарма. Същевременно генералната директорка на компанията Флори Дину беше осъдена на три години затвор ефективно, а директорът по производствените въпроси Михаил Лева получи присъда от 3 години и 8 месеца затвор. През април 2016 г. в Румъния избухна огромен скандал, свързан с дезинфекцията на болници с некачествени препарати. Компанията Хекси фарма бе обвинена, че доставяните от нея дезинфектанти са негодни за борба с инфекциите, тъй като са били много разредени. Според прокуратурата в периода юни 2010 г. - май 2016 г. компанията е въвела в заблуда 340 здравни заведения относно качествата на предлаганите от нея продукти, с което им е причинила съществени щети. Появиха се и информации, че компанията е плащала подкупи на ръководствата на болниците в размер на 30 на сто от стойността на договорите, за да си осигури сключването им. Собственикът на Хекси фарма Дан Кондря загина при катастрофа през месец май 2016, като разследващите смятат, че той се е самоубил, блъскайки автомобила си в дърво.", "date": "2019.01.30", "title": "Румънски съд глоби фармацевтична \nкомпания за скандал с некачествени \nдезинфектанти за болниците"}
{"url": "https://www.24chasa.bg/novini/article/7272522", "text": "В Швеция беше заведено дело срещу мъж, който беше обвинен, че откраднал кралски регалии от XVII век, оценени на 65 милиона крони (7,2 милиона щатски долара) и изложени в катедралата в град Стренгнес, съобщи Асошиейтед прес, цитирана от БТА. Прокурорката Рина Девгун заяви, че 22-годишният мъж е извършил тежко престъпление, защото то е било планирано предварително, а откраднатите предмети са исторически и културни уникати и са незаменими. Задържаният на 12 септември м.г. мъж, за когото се смята, че откраднал създадените за кралски погребения артефакти от 1611 г., е имал съучастник. Той също бе задържан, но срещу него не са повдигнати обвинения. Погребалните регалии бяха изложени във витрина с алармена система. Те са били откраднати на 31 юли м.г. и все още не са открити.", "date": "2019.01.30", "title": "В Швеция съдят заподозрян за кражбата на кралски регалии"}
{"url": "https://www.24chasa.bg/novini/article/7272629", "text": "Стена от срутила се къща е паднала върху 10-годишно момче. Детето е със счупени крайници. Инцидентът е станал в с. Микрево, община Струмяни към 14.15 ч.,  На този етап се знае, че момчето има фрактури на долните крайници. Към мястото на инцидента пътува автомобил на Спешна помощ. Детето ще бъде транспортирано в МБАЛ Благоевград. Инцидентът е станал в района на църквата в селото.", "date": "2019.01.30", "title": "Стена на къща падна върху дете, потроши го, чакат линейка"}
{"url": "https://www.24chasa.bg/novini/article/7272660", "text": "Ефективно наказание „лишаване от свобода“ за срок от 1 година и 6 месеца ще търпи 25-годишният В.Д. от Добрич, след като Окръжният съд одобри постигнатото между подсъдимия и прокуратурата споразумение. С него страните по делото приемат за безспорно установено, че на 13 септември 2018г. в Добрич, без надлежно разрешително, мъжът е държал с цел разпространение и е разпространил високорисково наркотично вещество - хероин. В дома на подсъдимия са били открити 1,75 грама хероин, разпределен в 24 прозрачни полиетиленови пликчета, на обща стойност 113,75лв., както и по-голям плик с 3,47грама хероин, на стойност 225,55 лева. Установено е, че на същата дата подсъдимият е продал на купувач от Добрич 0,35грама хероин, на стойност 22,75 лева Подсъдимият, заяви пред съда, че се признава за виновен, подписал е доброволно споразумението, съгласен е неговите клаузи и се отказва от по-нататъшното разглеждане на делото по общия ред. 25-годишният мъж, който вече е осъждан многократно, ще търпи наложеното му сега наказание при първоначален „строг режим“. Той ще плати и направените по делото разноски в размер на 372.48 лева.", "date": "2019.01.30", "title": "Дилър на дрога от Добрич пак отива в затвора"}
{"url": "https://www.24chasa.bg/novini/article/7272666", "text": "Основните приоритети на дружеството са насочени в две направления - модернизация на производствените мощности и рехабилитация на топлопреносната мрежа. Важен елемент в предложения Бизнес план са усъвършенстването на процесите, свързани с обслужването на клиентите и подобряване на финансово-икономическото състояние на дружеството. Планираната инвестиционна програма на „Топлофикация София“ за 2019 г. е в размер на 106,4 млн. лв, а за осъществяване на ремонтната програма са предвидени 9,4 млн. лв. Дружеството предвижда рехабилитация на 26,9 км. от топлопреносната мрежа. „Устойчивото развитие на компанията и стремежът за предлагане на конкурентна услуга в дългосрочен план изискват да бъдем последователни при реализацията на стратегическите проекти, които обхващат период по-дълъг от 1 година.“, коментираха от дружеството. Акцентите са поставени върху стартиралите през миналата година проекти за обновяване на съществуващите производствени мощности и усъвършенстване на технологичните процеси. Приоритетни са обектите, свързани с модернизацията на ТГ 3 в ТЕЦ „София Изток”, реконструкция и модернизация на Енергиен котел ст. № 7 в ТЕЦ „София”, както и на дейностите по проекта, съфинансиран от МФК „Козлодуй“, за изграждане на Ко-генерираща инсталация във ВОЦ „Овча купел 2”. Също така дружеството ще продължи работата по проекта за изграждане на Инсталацията за комбинирано производство на енергия в София с оползотворяване на RDF гориво. „Чрез модернизацията ще се изпълняват изискванията на ЕС, ще се спестяват емисии CO2 и ще се подпомогне икономическата и финансова стабилизация на дружеството”, коментираха експерти на „Топлофикация София”. През 2019 година ще продължи внедряването на софтуерната програма “Termis”. Тя ще даде възможност да се реализират икономични режими на топлоснабдяване, без да се нарушава топлинният комфорт на потребителите, да се редуцират CO2 емисиите и да се намалят разходите за топлинна енергия. През 2018 г. дружеството реализира важен проект за въвеждане система за мониторинг и управление в 4 200 абонатни станции в топлорайон „София“. Тя дава възможност на клиентите да бъдат не само информирани, но и активно да управляват потреблението на топлинна енергия в сградата онлайн. Така те получават анализи за консумацията си и при необходимост могат да прилагат енергоспестяващи мерки. Експертите в дружеството имат възможност да идентифицират предаварийните и аварийните ситуации и да реагират своевременно. Сред приоритетите в Бизнес плана на „Топлофикация София“ ЕАД за 2019 г. са проектите за развитие на мониторинг системата за локализиране на пробиви по топлопреносната мрежа и за рехабилитацията на топлопроводите. Обновяването на топлопреносната мрежа, която е с обща дължина близо 2 000км., намалява броя на авариите и повишава качеството на услугите.", "date": "2019.01.30", "title": "„Топлофикация София” продължава изпълнението на стартиралите мащабни инвестиционни проекти"}
{"url": "https://www.24chasa.bg/novini/article/7272667", "text": "Президентът Румен Радев пристигна в Лисабон. Българският държавен глава е на държавно посещение в Португалската република днес и утре по покана на португалския си колега Марселу Ребелу де Соуза. Сред темите, които ще бъдат обсъдени в рамките на визитата, са възможностите за разширяване на търговско-икономическите отношения, сътрудничеството в областта на образованието, науката, иновациите и културата, въпроси от дневния ред на ЕС, както и миграцията. На Площада на империята Румен Радев ще бъде посрещнат с официална церемония от португалския си колега, след което в манастира \"Жеронимуш\" ще положи венец и ще отдаде почит пред паметта на големия португалски поет Луиш Ваш ди Камойнш. Румен Радев ще проведе среща с Марселу Ребелу де Соуза в двореца \"Белем\" в Лисабон, след което двамата държавни глави ще ръководят пленарните разговори между официалните делегации на България и Португалия. След края на разговорите президентите на България и Португалия ще дадат съвместна пресконференция. През втория ден от посещението си в Португалия държавният глава Румен Радев ще има срещи с министър-председателя Антониу Коща и с председателя на Събранието на републиката Едуарду Феру Родригеш. В Лисабон българският държавен глава ще се срещне с кмета на града Фернанду Медина и на церемония в двореца \"Пасош до Консельо де Лижбоа\" ще получи Почетния ключ на града. В сградата на българското посолство в Лисабон президентът Румен Радев ще разговаря с наши сънародници, които живеят и работят в Португалия.", "date": "2019.01.30", "title": "Румен Радев пристигна в Лисабон"}
{"url": "https://www.24chasa.bg/novini/article/7272689", "text": "ЕС има нужда Великобритания да разясни следващите си стъпки по Брекзита, заяви заместник-председателят на Европейската комисия Франс Тимерманс, цитиран от Ройтерс. \"Продължаваме да приканваме британското правителство да разясни намеренията си по отношение на следващите си стъпки, колкото се може по-скоро\", каза Тимерманс. Той увери, че ЕС взема мерки за защита на европейските студенти, които участват в програмата за обмен \"Еразъм\", ако на 29 март Великобритания напусне ЕС без споразумение, предаде Асошиейтед прес. Тимерманс обяви предложения, които ще позволят на 14-те хиляди студенти във Великобритания и 7-те хиляди британски студенти в останалите 27 страни от ЕС да завършат обучението си без прекъсвания въпреки Брекзита, предава БТА. Британският министър за Брекзита Стивън Баркли заяви за Радио 4 на Би Би Си, че Великобритания проучва възможни промени в споразумението с ЕС, включително фиксиран срок за продължителността на предпазния механизъм за Ирландия, както и \"изходни клаузи\" и използване на технологии, за да се избегне твърда, видима граница между Република Ирландия и Северна Ирландия, предаде ДПА. \"В окончателното споразумение ще трябва да има някакви отстъпки от ЕС по предпазния механизъм за Ирландия. Ако се стигне до Брекзит без споразумение, няма да получат и едно пени от нас\", заяви държавният министър за Брекзита Куази Куартенг, имайки предвид договорената сума, която Великобритания да плати по \"развода\" си с ЕС в размер на около 39 милиарда лири. Британският премиер Тереза Мей заяви, че достъпът до британските териториални води за риболов не подлежи на предоговаряне с ЕС, ако се стигне до нови преговори по споразумението за Брекзит, предаде Ройтерс. На въпрос от депутат дали ще се бори срещу опити на страни от ЕС да запазят досегашния си достъп до британските териториални води за риболов Мей отвърна: \"Това вече е договорено и не подлежи на предоговаряне.\"", "date": "2019.01.30", "title": "Тимерманс: Продължаваме да приканваме Великобритания да разясни следващия си ход по Брекзита"}
{"url": "https://www.24chasa.bg/novini/article/7272703", "text": "Около 41 000 домакинства във Франция останаха тази сутрин без електричество след снежната буря през миналата нощ, съобщи електроразпределителната компания \"Енедис\", цитирана от ДПА. Продължаващи снеговалежи се очакват в части на североизточна Франция и южните райони на планинската верига Централен френски масив, предупреди националната метеорологична служба \"Метео Франс\". В Париж парковете и зелените площи осъмнаха покрити със сняг, но повечето пътища бяха почистени. В северния град Лил снежната покривка е 12 сантиметра, предава БТА. Властите вчера приканиха шофьорите да си тръгнат по-рано от работа и да не пътуват с колите си поне до днес сутринта. \"Енедис\" съобщи, че се надява до тази вечер да възстанови електрозахранването в почти всички засегнати селища.", "date": "2019.01.30", "title": "Снежна буря връхлетя Франция през нощта, около 41 000 домове останаха без ток (Снимки)"}
{"url": "https://www.24chasa.bg/novini/article/7272712", "text": "19-годишен младеж, арестуван за телефонни измами, поиска да бъде пуснат на свобода до началото на процеса срещу него, но състав на Варненския окръжен съд му отказа и го остави в ареста. Решението е окончателно и не подлежи на обжалване. 19-годишният Даниел С. е привлечен като обвиняем по досъдебно производство на ІІІ РПУ от 19-и януари тази година. Той е разследван за това, че в съучастие с неустановени до момента лица е извършил телефонни измами. Според обвинението младежът и съучастниците му действали по най-нашумялата напоследък схема: представили се по телефона за полицейски служители, които искат да заловят телефонен измамник и имат нужда от съдействие. За целта набелязаната жертва трябва само даде колкото пари има, а \"полицаите\" щедро обещавали след края на \"операцията\" парите да бъдат върнати. Така на 19-и януари Даниел и съучастниците му успели да заблудят жена да им даде 5 700 евро. Три дни по- късно по същата схема измамили семейство, което щедро дало на измамниците 5 700 лв., 700 евро, различни бижута и ценности. Престъплението, в което е обвинен Даниел С. е тежко умишлено, като НК предвижда наказание „лишаване от свобода\" от 1 до 6 години. Към момента спрямо него се води и друго неприключило досъдебно производство за притежание на наркотици. Варненски окръжен съд реши, че има реална опасност даниел да се укрие, тъй като към момента младежът, макар и да има постоянен адрес, не учи и не работи, за да си осигури доходи. От друга страна деянието, за което му е предявено обвинение се характеризира с висока обществена опасност, поради което е налице реално опасност да извърши престъпление.", "date": "2019.01.30", "title": "19-годишен телефонен измамник остава в ареста"}
{"url": "https://www.24chasa.bg/novini/article/7272708", "text": "Опасенията, че приемането на еврото ще ни направи по-бедни, се неоснователни. Фактите показват, че влизането в еврозоната е много по-вероятно да доведе до засилване на икономическия растеж, вместо забавяне. Също така твърдението, че ще се повишат цените, е мит, който не се потвърждава от данните за някоя от последните държави, приели общата валута. Това заяви българският евродепутат от ГЕРБ/ЕНП Ева Майдел пред над 60 членове на Жени ГЕРБ-София на 29 януари 2019г. в София. „Част от силата на ГЕРБ идва от отношението към жените, които получават изключителни възможности за развитие на потенциала си. Дамската организация на ГЕРБ събира активни жени с разнородни професии, но обединени от желанието с личния си пример и обществено-полезната си дейност да допринесат за развитието на страната ни. Благодаря на председателя на ЖГЕРБ-София Ирина Йорданова за поканата и възможността да обсъдим актуални национални и европейски теми“, допълни Ева Майдел по време на продължилата близо 3 часа среща. Събитието откри председателят на Жени ГЕРБ-София и член на Столичния общински съвет (СОС) Ирина Йорданова. Включиха се още народният представител и член на НИС на Жени ГЕРБ Милена Дамянова, Михаела Иванова от СОС и НИС на Младежи ГЕРБ, проф. Костадин Костадинов от Института по механика на БАН и Старейшини ГЕРБ-София, както и над 60 членове на Жени ГЕРБ-София.", "date": "2019.01.30", "title": "Ева Майдел: Опасенията, че еврото ще ни направи по-бедни, са неоснователни"}
{"url": "https://www.24chasa.bg/novini/article/7272855", "text": "Европейската комисия прие окончателен пакет от извънредни мерки в случай на Брекзит без сделка, предаде  С тях ще се гарантира, че при сценарий без споразумение, младежите от ЕС и Обединеното кралство, които участват в програмата „Еразъм+“ към 30 март 2019 г., могат да завършат образованието си, без да го прекъсват. Органите на държавите-членки на Общността ще продължат да вземат предвид осигурителните периоди, заетостта или пребиваването в Обединеното кралство преди оттеглянето му, когато изчисляват обезщетенията за социална сигурност, като например пенсиите. Бенефициентите на финансиране от ЕС от Великобритания ще продължат да получават плащания по настоящите си договори, при условие че Обединеното кралство продължи да изпълнява финансовите си задължения по линия на бюджета на ЕС, които са отделно от финансовото споразумение между Европейския съюз и Обединеното кралство. Комисията отбелязва, че тези мерки няма да смекчат цялостното въздействие от сценарий без споразумение. Днешните предложения са временни, имат ограничен обхват и ще бъдат приети едностранно от ЕС. По-рано първият министър на Шотландия Никола Стърджън обяви, че не изключва провеждането на втори референдум за независимост, ако се стигне до излизане на Обединеното кралство от ЕС без споразумение. Снощи парламентът в Лондон гласува за отхвърляне на варианта \"Брекзит без сделка\".", "date": "2019.01.30", "title": "ЕК прие окончателен пакет от извънредни мерки в случай на Брекзит без сделка"}
{"url": "https://www.24chasa.bg/novini/article/7272862", "text": "Довечера ще бъде възстановено топлоподаването в Перник, съобщи изпълнителният директор на местната \"Топлофикация\" Любомир Спасов. Заради теч в основната мощност на ТЕЦ \"Република\" - пети парогенератор, днес радиаторите на перничани изстинаха и топлата вода значително охладня, предава БТА. Няма да се наложи да включваме заместваща мощност, поясни Спасов. При необходимост се запалва четвърти котел на ТЕЦ \"Република\", който работи с въглища,или газовият трети котел. Около 20 000 са абонатите на \"Топлофикация\" - Перник.", "date": "2019.01.30", "title": "Довечера ще бъде възстановено топлоподаването в Перник"}
{"url": "https://www.24chasa.bg/novini/article/7272866", "text": "В Германия мъж, който искал да се самоубие, но в крайна сметка разрушил жилищна сграда и застрашил живота на 21 души, днес пое отговорност за деянието си и помоли в съда за прошка, предаде ДПА, цитирана от БТА. \"Моля всички жители за прошка. Знам, че нося отговорността. Не исках да се случи това\", каза 54-годишният мъж. На 24 юни той се опитал да сложи край на живота си, като отворил газова тръба. Вместо това обаче предизвикал взрив, който бил толкова силен, че поне един обитател на сградата бил изхвърлен от взривната вълна на улицата. Той още е на лечение, а състоянието му се смята за критично. Според прокуратурата мъжът проявил безотговорност и действал по начин, който застрашил обществената безопасност. В резултат на взрива около 30 души останали без дом.", "date": "2019.01.30", "title": "Мъж в Германия призна пред съда, че съжалява за опит за самоубийство, довел до разрушаване на сграда"}
{"url": "https://www.24chasa.bg/novini/article/7272869", "text": "Българска парламентарна делегация, водена от председателя на Комисията по външна политика Джема Грозданова, е на посещение в Турция. Визитата е по покана на председателя на Комисията по външни отношения във Великото национално събрание на Турция Волкан Бозкър. Това съобщиха от пресцентъра на Народното събрание. В делегацията са заместник-председателят на Комисията по външна политика Валери Жаблянов, членовете на комисията Христо Гаджев и Хамид Хамид, както и председателят на Групата за приятелство България-Турция Ахмед Ахмедов и нейният заместник-председател Петър Кънев. Българските парламентаристи разговаряха със заместник-министъра на външните на работи на Република Турция Фарук Каймакчъ. Участниците в срещата се обединиха около виждането, че е важно да бъдат полагани усилия за продължаване на преговорите в рамките на присъединителния процес на Турция към Европейския съюз. \"България ще продължава да подкрепя Турция в присъединителния процес, защото изолацията на Турция не е в интерес на никоя от страните\", подчерта председателят на Комисията по външна политика Джема Грозданова. На срещата на делегацията с министъра на външните работи Мевлют Чавушоглу бе поставен акцент на приятелските отношения между двете страни. Турският външен министър благодари за подкрепата, оказвана от България в процеса на преговори с Европейския съюз. Той подчерта, че срещата на високо равнище ЕС-Турция във Варна е допринесла в значителна степен за създаване на една позитивна атмосфера за развитие за интеграцията на Турция. България и Турция ще се опитат да изработят обща позиция за подкрепа на следващия генерален секретар на Съвета на Европа, който да бъде кандидат, търсещ и пазещ баланса в организацията. Отбелязано бе, че в следващите месеци се очаква среща на Съвета за стратегическо сътрудничество България-Турция. Делегацията разговаря с изпълняващия длъжността председател на Великото национално събрание на Турция Мустафа Шентоп. България и Турция могат да разрешат нерешените двустранни въпроси с обсъждането им на ниво Съвет за стратегическо сътрудничество при наличието на политическа воля. Постоянният секретариат на ПА ПСЮИЕ може да бъде поет от България за първите пет години на ротационен принцип. Българската парламентарна делегация, водена от председателя на Комисията по външна политика, разговаря още с представители на Комисията по външни отношения във Великото национално събрание на Турция и на Групата за приятелство с България в турския парламент. Обсъдени бяха областите, в които може да се задълбочи сътрудничеството между двете страни, както и предстоящата визита у нас на Групата за приятелство Турция – България.", "date": "2019.01.30", "title": "Чавушоглу благодари за подкрепата от България при преговорите с ЕС"}
{"url": "https://www.24chasa.bg/novini/article/7272860", "text": "Македонският парламент прие днес допълнение към закона за народните представители, в резултат на което бившият премиер на страната Никола Груевски губи правото си на заплата като депутат, съобщава агенция МИА, цитирана от БТА. Според новата разпоредба ако народен представител бъде осъден на затвор с продължителност над шест месеца, той губи правото си на заплата и други възнаграждения. Наскоро Груевски беше осъден на две години лишаване от свобода по делото \"Танк\" за злоупотреба с влияние. Преди да влезе в затвора обаче, той избяга в Унгария, където получи политическо убежище.", "date": "2019.01.30", "title": "Никола Груевски е лишен от депутатската си заплата"}
{"url": "https://www.24chasa.bg/novini/article/7272875", "text": "Министър Банов показа документи, че тази сума е изискуема. Имаме недоказано обвинение, скалъпен някакъв запис. Ако се вслушате има абзаци сглобявани, радвам се че прокуратурата е започнала проверка. Това каза пред bTV председателят на парламента Цвета Караянчева за записите с разговори на Боил Банов  . \"Имаме документ, че министърът е съзирал съда. Така ли се прави разследваща журналистика или това е пощенска кутия за доноси? Ако излезе невинен Банов няма да има такъв зрителски интерес. Действия на опозицията ще доведат хората да се чувстват в блато. Всичко е показано на медиите преди да е уведомена прокуратурата. Г-жа Йончева сигурно има контакти с адвокати, които ще покажат нейната правота или няма да успеят. Това, че си острие на БСП не те прави по презумпция невинен. Всички тези неща водят до усещане за корупция и че живеем в блато\", добави тя.  \"Когато една лъжа е казана три пъти започва да прилича на истина. При нас вече не стигаме дори до 100 пъти\", каза председателят на парламента.  \"Аз не виждам причина Банов да подава оставка в момента. Прокуратурата след 2 месеца ще е готова със заключенията, нека да изчакаме. В ГЕРБ винаги поемаме политическата отговорност\", добави тя. \"Проверих рейтинга на парламентите преди нас. Рейтингът винаги е бил в еднакви нива. Това е най-прозрачната сграда. Всяка стъпка при нас може да се следи от българските граждани\", каза председателят на парламента.  \"Тези нападки, които президентът хвърля..аз нямам против да получаваме критика, ако имаме проблем, аз съм го канила през медиите да обсъдим. Народното събрание е винаги отворено за президента и министър-председателя на България. От изказванията които прави ми е ясно, че Радев не разбира самата технология на изграждането на законите. Начинът по който напада институциите не е добър\", добави тя.  \"Имаме писмо от проф. Герджиков за закриване на консултативния съвет\", каза още Караянчева.  \"Г-н президент, искаме да имаме президент обединител на нация\", обърна се тя към Румен Радев.  \"Сегашното управление е коалиция от отворен тип. В зала всеки има право, често трите партии гласуваме различно\", каза още Караянчева.                                                                                                                                                                                                                                                                                                     ", "date": "2019.01.30", "title": "Караянчева: Не виждам причина министър Банов да подава оставка в момента"}
{"url": "https://www.24chasa.bg/novini/article/7272935", "text": "Разследващи, търсещи изчезналия самолет с Емилиано Сала, споделиха, че започва подводно издирване на аржентинеца, след като са били открити две възглавници от седалки на френското крайбрежие, които вероятно са били от самолета, информира Нова телевизия. 28-годишният аржентински нападател пътува от западния френски град Нант заедно с пилота Дейвид Иботсън към Великобритания, където щеше да пристигне при новия си клуб Кардиф, когато самолетът им изчезна от радарите над Ламанша. Разследващото звено на британските въздушни произшествия заяви, че част от възглавница от седалка е била открита на плаж край Суртанвил на северното френско крайбрежие. Второ парче от възглавницата е било намерено малко по-късно същия ден. \"Според предварителни изследвания, възглавниците от седалките вероятно принадлежат на изчезналия самолет\", заявиха в свое изявление от разследващото звено. Предстои да започне подводно издирване за самолетни останки. Поради метеорологичните условия, търсенето ще стартира в края на седмицата и ще продължи общо три дни. \"На база полета на самолета и последната информация относно местоположението му, идентифицирахме приоритетен район на издирване от около четири квадратни морски мили\", казаха още разследващите.", "date": "2019.01.30", "title": "Откриха възглавници от седалки от изчезналия самолет с Емилиано Сала"}
{"url": "https://www.24chasa.bg/novini/article/7272926", "text": "Хърватското правителство реши днес да обяви търг за лицензи за проучвания и експлоатация на нефт и природен газ в Динарските планини с цел да се засили енергийната независимост на страната, заяви министърът по опазване на околната среда и енергетиката Томислав Чорич, цитиран от Хина и БТА. Лицензите ще се отнасят за четири зони с обща площ 12,134 квадратни километра, които изключват национални паркове, крайбрежни зони и райони по границата с Босна. Срокът на проучванията ще бъде пет години. Търгът ще бъде обявен от Хърватската агенция за въглеводородите, а офертите ще бъдат оценявани от комисия, назначена от Чорич. По предложение на министерството правителство може да издаде лицензи за проучвания и експлоатация за всяка от четирите зони за максимум 30 години. Чорич уточни, че проучванията ще се провеждат при спазването на строги екологични стандарти и в комуникация с местните общности. Той посочи неотдавна, че сондажите в Динарските планини няма да попречат на развитието на туризма.", "date": "2019.01.30", "title": "Хърватия обявява търг за лицензи за проучвания за нефт и газ в Динарските планини"}
