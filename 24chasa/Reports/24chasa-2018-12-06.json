{"url": "https://www.24chasa.bg/novini/article/7188570", "text": "В деня на 40-тата годишнина на испанската конституция избухнаха сблъсъци между демонстранти и полицията в град Жирона в испанския регион Каталуния, предаде ДПА, цитирана от БТА.  Поне шестима полицаи бяха ранени, а един човек бе арестуван. Демонстрантите се определяха като \"антифашисти\". Протестът им целеше да не позволи провеждането на друга демонстрация, планирана да отбележи годишнината на конституцията. Тя беше подкрепена и от крайно дясната партия Вокс. Вокс е силно ангажирана с единството на Испания и е твърдо против стремежите за независимост в Каталуния. Създадената през 2013 г. партия преди броени дни постигна успех на изборите в областта Андалусия, където изненадващо спечели 12 места в регионалния парламент.", "date": "2018.12.06", "title": "Испански полицаи пострадаха при сблъсъци с демонстранти в Каталуния"}
{"url": "https://www.24chasa.bg/novini/article/7188461", "text": "Българите, които се нуждаят от бял дроб, имат шансове отново да бъдат приемани в болницата във Виена, ако страната ни дарява органи и за пациенти от други държави по линия на Евротрансплант. Именно заради това миналата седмица България дари белия дроб на починала млада българка, обясниха от агенцията по трансплантации пред “24 часа”. Случаят предизвика голямо недоволство в България, защото в нашата листа има 15 души, които чакат трансплантация на бял дроб. Миналия петък 27-годишна жена, изпаднала в мозъчна смърт, стана донор на черен дроб. Той бе успешно трансплантиран на друга жена във ВМА, която вече се възстановява. Белият дроб обаче бе предоставен на болницата във Виена. Това предизвика недоволство сред 15-те пациенти в България, които чакат трансплантация на бял дроб. Още повече че смъртта на младата жена и изпращането на белия ѝ дроб във Виена се случиха само ден след като още една българка почина Освен това имаше уверение от страна на държавата, че при следваща донорска ситуация с бял дроб турски екипи ще направят трансплантация у нас. Отношенията с Турция обаче все още се договарят и на практика това нямаше как да се случи, обясниха от агенцията. Преди 10 дни здравният министър Кирил Ананиев е изпратил писмо до турския си колега Фахреттин Коджа. Очаква се отговор от тяхна страна, за да се подпише договор. Едва тогава турските екипи, които вече бяха на посещение у нас и заявиха готовност за работа, ще могат да извършват трансплантациите на бял дроб в български болници и паралелно да обучават наши лекари. Без налични специалисти у нас няма как дори да се направи оценка за съвместимост между органа и чакащия го пациент. Единственият изход от тази ситуация при последния случай бе или белият дроб да се предостави на друга страна по линия на Евротрансплант, или изобщо да не се използва. Затова е взето решение той да замине за Виена, обясниха от агенцията. По информация на “24 часа” от австрийска страна има желание за възстановяване на взаимоотношенията ни, а с даряването на органи шансовете там отново да започнат да се приемат български граждани се увеличава. През 2017 г. договорът ни с Виена не бе подновен и българските пациенти останаха без възможност за трансплантация на бял дроб. Паралелно с това се движи и проектът за българска програма за трансплантации. Най-краткият срок за оборудване на следтрансплантационен център, който е най-важен за последващото лечение на пациентите и обучението на екипи, обаче е 6 месеца. До края на годината ще е готова и първата у нас национална програма по донорство и трансплантации. Една от целите ѝ, за чието осъществяване се работи, ще е да вкара нов задължителен предмет в обучението на студентите по медицина. Той ще е обвързан само с донорството, трансплантациите и установяването на мозъчна смърт. Обмисля се и създаване на координаторски екипи по донорство в болниците Сега за това отговаря само по един човек. Идеята е към координатора да се включи и медицинска сестра. Освен тях ще има и главен координатор, част от ръководството на всяка болница. Това ще облекчи и подобри работата при донорски ситуации. Две донорски ситуации имаше у нас през миналата седмица - във Варна и Русе, с които са спасени 4 живота, един от които в чужбина. Заслуга за това имат близките на починалите, специалистите от ВМА и Александровска болница, както и координаторите по донорство - д-р Валентин Мирчев от Варна, д-р Красимир Теодосиев от Русе и проф. Вилиян Платиканов, шеф на анестезиологията във варненската болница.", "date": "2018.12.06", "title": "Пращат органи на болница във Виена с надежда да приема отново българи"}
{"url": "https://www.24chasa.bg/novini/article/7188458", "text": "Люксембург става първата държава в света с безплатен обществен транспорт, съобщи в. “Гардиан”. Това ще стане през лятото на 2019 г. Решението е на новоизбраното правителство на премиера Ксавие Бетел, който обеща опазването на околната среда да бъде приоритет. В град Люксембург са някои от най-лошите задръствания в света. Там живеят около 110 000 души, но още 400 хиляди ходят на работа. Правителството обмисля още легализиране на канабиса и въвеждане на още 2 официални празника.", "date": "2018.12.06", "title": "Люксембург първи в света с безплатен градски транспорт"}
{"url": "https://www.24chasa.bg/novini/article/7188536", "text": "Европейският парламент ще приеме следващата седмица нова резолюция, с която ще призове България и Румъния да бъдат приети в Шенген възможно най-скоро. Това съобщи ЕП след изготвянето на дневния ред на предстоящата в Страсбург последна за годината сесия на евродепутатите, предаде БТА.  Резолюцията е незаконодателна и призовава Съветът на ЕС да вземе бързо и положително решение за присъединяването на двете страни към пространството без гранични проверки. ЕП подкрепи присъединяването на България и Румъния към Шенген през юни 2011 г. и няколко пъти потвърди становището си. България и Румъния частично прилагат правилата от Шенген, отбелязва ЕП. Окончателното решение двете страни да станат част от пространството трябва да бъде взето с единодушие в Съвета на ЕС.", "date": "2018.12.06", "title": "ЕП ще призове отново за приемането на България и Румъния в Шенген"}
{"url": "https://www.24chasa.bg/novini/article/7188387", "text": "Изненадващо лидерката на БСП Корнелия Нинова отказа да участва в конгреса на ПЕС в Лисабон, който трябва да преизбере Сергей Станишев за трети мандат начело на евросоциалистите. Причината са подготвени резолюции на конгреса, в които се призовава за ратифициране на Истанбулската конвенция и Пакта на ООН за миграцията. Нинова отказа участие, след като цялата делегация на БСП вече бе пристигнала в столицата на Португалия. Така партията ще бъде представена от двамата зам.-шефове Деница Златева и Кирил Добрев. Соцлидерката подчерта, че БСП стои твърдо зад Станишев и нашата делегация ще гласува за него. Бил единствен кандидат и му желае успех и здраве, защото го чакат тежки битки догодина на европейските избори. Позова се на решенията на Конституционния съд, който се произнесе, че конвенцията противоречи на българската конституция. Тя вече е изпратила възражение, което е депозирано до конгреса, а нашата делегация няма да подкрепи резолюцията. Възпротиви се и срещу подготвената за гласуване резолючия за пакта за мигранти на ООН. Още в началото на годината червеният пленум на БСП взе решение да не подкрепя Истанбулската конвенция. Това доведе до остър сблъсък между Станишев и Нинова. Тогава лидерът на евросоциалистите обяви дискусията за изкривена и обясни, че няма такова нещо като трети пол в конвенцията. Един политически лидер има ангажимент да изкаже позицията на партията си точно на форуми като конгреса на ПЕС, няма нужда да се крие, коментира решението на Нинова политоложката Татяна Буруджиева, която е в Лисабон за конгреса на ПЕС. Политическият знак е лош, а резолюциите били известни още от юни, обясни тя. Има формати, в които е можело да се направят възражения, а доколкото ми е известно, такива няма, коментира още Буруджиева. Предупреди, че наближават избори и всеки лидер трябва да си дава сметка, че партията му губи, когато той не застава на място и с тежки аргументи да поеме своята отговорност. Трябва да имаш, ако не смелост, то елементарно самочувствие в собственото си политическо семейство да изкажеш позицията си, допълни Буруджиева и обясни, че леви партии от други държави имат възражения срещу Истанбулската конвенция, но присъстват на форума.", "date": "2018.12.06", "title": "Нинова няма да гласува за Станишев, уплаши я Истанбулската конвенция (обзор)"}
{"url": "https://www.24chasa.bg/novini/article/7188547", "text": "Атракцията на Париж - Айфеловата кула, ще бъде затворена в събота заради протестите на \"жълтите жилетки\", съобщи днес компанията оператор на кулата, предаде Франс прес, цитирана от БТА.  \"Обявените за събота, 8 декември протести в Париж, не позволяват приема на посетители при добри условия на сигурност. Ето защо Дружеството за експлоатация на Айфеловата кула реши да я затвори през този ден\", се казва в съобщение на компанията-оператор. Туристическият обект бе затворен за посещение на 24 ноември, когато се очакваше протести да има на Марсово поле - зоната зад Айфеловата кула. Тогава обаче протестите се насочиха към булевард \"Шан-з-Елизе\". Кулата не беше затворена за посещение миналата събота, когато протестите на \"жълтите жилетки\" бяха белязани от насилие и вандалски прояви в Париж. Парите за билетите, закупени онлайн за визита на кулата на 8 декември, ще бъдат автоматично възстановени. Компанията-оператор на кулата поднася извинение за причиненото неудобство на туристите, които няма да могат да посетят обекта на 8 декември. Същевременно от префектурата на Париж бе отправен призив за затваряне на магазините на \"Шан-з-Елизе\" в събота заради очакваните нови протести, предаде ТАСС. В същия ден няма да работят още седем музеи и исторически обекти в столицата, сред които парижката опера, катакомбите, Лувърът, музеят Орсе, музеите Гран и Пти пале, допълват ДПА и Ройтерс. Френският министър на културата Франк Ристер каза, че крайнодесни и крайнолеви размирници планират да се смесят с протестиращите в събота.", "date": "2018.12.06", "title": "Затварят Айфеловата кула за туристи в събота заради новите протести на \"жълтите жилетки\""}
{"url": "https://www.24chasa.bg/novini/article/7188449", "text": "Лондон обяви, че от 7 декември спира да издава визи за бизнесмени, които са готови да вложат над 2 млн. паунда в британската икономика. Причината е започнала реформа в службите за борба с финансовите престъпления, след като се появиха опасения, че визовата схема може да се използва за пране на пари. Тя бе въведена през 2008 г. с цел привличане на богати хора извън ЕС. От нея обаче се възползваха предимно китайци и руснаци, сред които и някои от приближени до Кремъл олигарси. Освен това се оказа, че схемата е донесла много малка икономическа полза за британските граждани, тъй като повечето възползвали се от нея бизнесмени са се старали да участват в проекти с държавни средства, вместо да влагат свои. Британските власти обещават да подновят издаването на т. нар. златни визи догодина, но точна дата не е посочена. Планират се и сериозни промени в условията за кандидатстване. Например от бизнесмените ще бъде искано да представят финансови и бизнес отчети за произхода на необходимите 2 млн. паунда и доказателства, че са имали контрол над тях най-малко 2 г. Освен това средствата ще могат да бъдат влагани само в действащи британски компании. Целта ни е единствено искрени инвеститори, готови да подкрепят британския бизнес, да могат да ползват изгодите от британската имиграционна система, обясни министърът по миграцията Каралай Ноукъс. Тези намерения могат да се окажат проблем и за някои български бизнесмени, ако правителството в Лондон реализира и намерението си европейските граждани да не се ползват с преференции при допускане до трудовия пазар на Обединеното кралство след Брекзит. Това означава, че те ще трябва да кандидатстват също за визи, за да развиват бизнес и да се трудят на Острова, особено ако Великобритания напусне ЕС догодина без споразумение с Брюксел.", "date": "2018.12.06", "title": "Великобритания спира да издава визи за инвеститори"}
{"url": "https://www.24chasa.bg/novini/article/7188399", "text": "Румънският премиер Виорика Дънчила изключи приемането до края на годината на извънредно постановление за амнистия и помилване, съобщава Аджерпрес, цитиран от БТА.  \"Нямаме такова нещо в дневния ред, нямам такова нещо на масата на правителството. В качеството си на премиер нямам нормативен акт, който да предвижда такова нещо, не е обсъждано, така че не може да предвидя или да кажа нещо\", заяви Дънчила след среща с председателя на управляващата Социалдемократическа партия Ливиу Драгня. На въпрос дали изключва приемането до края на годината на постановление за амнистия и помилване, премиерът отговори утвърдително. В края на миналия месец президентът Клаус Йоханис заяви, че евентуално приемане на извънредно постановление за амнистия и помилване \"би предизвикало безпрецедентна политическа криза\" и би било \"катастрофа\" за Румъния.", "date": "2018.12.06", "title": "Дънчила изключи амнистията и помилването до края на годината"}
{"url": "https://www.24chasa.bg/novini/article/7188396", "text": "В епископалната църква \"Сейнт Мартин\" в Хюстън започна траурната церемония за американския президент Джордж Буш-старши, предаде Асошиейтед прес. Църковният хор изпя в началото химна \"Това е моята родина\", който бе изпълнен и на церемонията по встъпването в длъжност на Буш-старши. После внуците на бившия президент прочетоха откъси от Библията, предаде БТА. След това думата бе дадена на бившия американски държавен секретар Джеймс Бейкър, дългогодишен приятел на Джордж Буш-старши. Той каза, че 41-ият президент на САЩ е бил смел боец, но още по-смел миротворец. Бейкър нарече Буш-старши най-добрият президент на САЩ, управлявал един мандат.  След службата тленните останки на Буш-старши ще бъдат транспортирани с влак до Колидж стейшън, където по-късно днес той ще бъде погребан в тесен семеен кръг на територията на президентската библиотека, носеща неговото име.", "date": "2018.12.06", "title": "Бившият държавен секретар на САЩ за Буш-старши: Беше смел боец и най-добрият президент"}
{"url": "https://www.24chasa.bg/novini/article/7188409", "text": "В навечерието на конгреса на германския Християндемократически съюз, на който ще бъде избран нов партиен лидер, канцлерът Ангела Меркел каза, че делегатите на партията имат \"важната задача да определят курса на бъдещия ръководен екип\", предаде ДПА. Меркел, която ръководи ХДС от 18 години, обиколи днес залата в Хамбург, където ще бъде партийният конгрес, и каза, че като всеки член на ХДС очаква с нетърпение утрешния ден, предаде БТА. Когато има избор, това е истинска демокрация. Останалото ще го решат делегатите, добави тя.", "date": "2018.12.06", "title": "Меркел: Делегатите имат важната задача да определят бъдещия курс на партията"}
{"url": "https://www.24chasa.bg/novini/article/7188412", "text": "Американските военни съобщиха днес, че са извършили \"извънреден\" полет над Украйна в рамките на Договора за открито небе, за да потвърдят ангажимента си към страната, след като Русия залови три украински военни кораба край бреговете на Крим, предаде Ройтерс, цитирана от БТА. \"Непровокираното нападение на Русия срещу украински военноморски съдове в Черно море край Керченския проток е опасна ескалация в рамките на все по-провокативна и застрашителна дейност\", се казва в официално съобщение на Пентагона. \"САЩ се стремят към подобряване на отношенията с Русия, но това не може да се случи, докато продължават нейните незаконни и дестабилизиращи действия в Украйна и на други места\". \"Днес САЩ и съюзниците им извършиха извънреден полет в рамките на Договора за открито небе. Изборът на момента за извършване на полета цели да потвърди ангажимента на САЩ да помагат на Украйна и на другите си партньори\". Това се казва в съобщението на Пентагона, предаде ТАСС.", "date": "2018.12.06", "title": "Пентагонът: Американски военни прелетяха над Украйна, демонстрират ангажимента си към страната"}
{"url": "https://www.24chasa.bg/novini/article/7188357", "text": "Няколко бизнес организации в страната се присъединиха към апела на Асоциацията на индустриалния капитал в България отпреди няколко дни и призоваха правителството, енергийното министерство и КЕВР да продължат либерализирането на пазара на електроенергия и пускането на дългосрочни продукти на енергийната борса. Поводът е драстичното нарастване на цените на тока на борсата в сегмента “Ден напред”, които от 60-70 лв. за мегаватчас в края на миналата седмица изведнъж скочиха на 200 и над 200 лева в началото на тази. Това предизвика няколко машиностроителни предприятия да спрат работа, а други да ограничат производството си. “Случилото се е резултат на много нерешени въпроси и закъснели реформи, липса на ясна визия за развитие и предвидимост в участието на централите на свободния пазар. Не се предлагат дългосрочни продукти, конкурентни и предвидими цени. Засилва се популизмът с обещания за запазване на работни места в енергетиката и дългосрочното бъдеще на въглищните централи. Категорично заявяваме, че прехвърляне на тежестта от енергетиката към индустрията със свиващо се бизнес потребление ще е пагубно за икономиката”, обясняват в общата си декларация Българската федерация на индустриалните енергийни консуматори (БФИЕК), Българската асоциация на металургичната индустрия (БАМИ) и Българската камара на химическата промишленост. Те имаха продължила до късно вечерта в сряда среща с министър Теменужка Петкова, председателя на КЕВР Иван Иванов и шефа на енергийната борса Константин Константинов. След срещата Константинов заяви, че не е коректно да се говори за взривно увеличение на цената на тока с 350%, тъй като котировките са стигали толкова високи стойности само в отделни моменти. Той уточни, че за периода от 1 януари до 5 декември тази година средната стойност е била 39 евро за мегаватчас. Според него на борсата има реална конкуренция и при регистрирани 80 участника всеки ден активни са 60. Константинов бе категоричен, че цените са близки до регионалните борси. Освен това вече има подписано споразумение с германската енергийна борса, което ще позволи фиксирането на цена за период от една година. От бизнеса обаче казват, че износът на ток от България в момента е значителен, но въпреки това неговият принос във финансовото стабилизиране на енергетиката е нищожен. “Паралелно това води до риск за износ на друга продукция с по-висока добавена стойност и застрашава растежа, инвестициите и работните места в индустрията”, твърдят бизнес организациите. Според председателя на КЕВР Иван Иванов отговорностите на комисията са свързани с това да проучва дали няма обосновано предположение за манипулации на енергийната борса и с това се занимава специална работна група. Тя бе създадена преди 2 месеца, когато поради техническа грешка цените на тока в същия сегмент на борсата скочиха 7-8 пъти. Работата на тази група приключва в средата на декември и резултатите от проверките ѝ ще излязат след Нова година, каза Иван Иванов. В Конфедерацията на работодателите и индустриалците в България (КРИБ) членуват компаниите с най-голямо потребление на електрическа енергия в страната. Затова следим с тревога случващото се в електроенергетиката на България. Това заявяват от най-голямата работодателска организация у нас. От КРИБ виждат причините за тревожната ситуация в закъснелите реформи, в липсата на визия за развитие, в невъзможността за достъп до дългосрочни продукти, конкурентни цени и предвидимост. Работодателите предупреждават, че популизмът се засилва с обещания за розово бъдеще на централите на въглища. Според работодателите големите пикове на цените на борсата изглеждат умишлени и съвпадат с предлагането на дългосрочни продукти на много високи цени. Затова от КРИБ поставят 8 искания за нормализацията на сектора: Пълна либерализация на електроенергийния пазар  Прекратяване на дългосрочните договори с когенерациите и “Марица Изток” 1 и 3  Доразвиване на пазарния модел чрез въвеждане на клирингова къща и включването на енергийната борса като страна по всички сделки с цел създаване на реална конкурентна среда, сигурност за пазарните участници, и прозрачност  Доразвиване на пазарния модел чрез регламентиране на възможност за дългосрочни директни договори за доставка на електроенергия между производители и потребители при пазарно определени цени  Засилване на експертизата и активността на КЕВР при наблюдение и оценка на предизвикателствата на пазара и своевременна интервенция. Прилагане на REMIT, приемане на модел и мерки за интервенция в екстремни ценови ситуации.  Създаване на условия за реална конкуренция между производителите на електроенергия, предприемане на мерки за преструктуриране на държавния сектор в енергетиката, пазарна интеграция със съседни страни във всички пазарни сегменти  Преструктуриране на НЕК чрез разделяне на дейностите по обществена доставка и по производство и търговия с електрическа енергия. Предприятие ВЕЦ следва да участва независимо на свободен пазар  Компенсиране на индустрията за индиректните разходи за емисии, съгласно Директива (ЕС) 2018/410 от 14 март 2018 г. и промяната в чл. 10а, параграф 6 на Директива 2003/87/ЕО.  - Разговорите и търсенето на решения продължават. Ние представихме нашите искания, но нямаме илюзията, че това, към което се стремим, ще се реши от един или от няколко разговора. Става въпрос за един продължителен процес. - Преди всичко трябва да се направи комплексен анализ на ситуацията сега и нашите предложения да се адресират конкретно. Ако обърнете внимание, ще видите, че ние сме адресирали отвореното си писмо не само до правителството и енергийното министерство, но и до депутатите от енергийната комисия. Защото някои от предложенията ни засягат и промяна на законодателството. Същото е и за за това свободният пазар на електроенергия да бъде добре функциониращ. - Продължаваме във федерацията да получаваме много сигнали от цялата страна, от предприятия. Те предимно ни питат как ще се развие ситуацията, тъй като флуктуацията в цените в момента е голяма. Не мога да дам конкретни примери в кои заводи има промяна в потреблението, четох във вашия вестник за затворили заводи в Стара Загора, за Първомай. Но ситуацията е динамична – докато говорим с вас, може и други да затворят. Категорично проблемът е огромен. По-скоро тревогата е голяма, тъй като - Ние наблюдаваме много внимателно цените и аз като експерт мога да ви кажа, че има ръст и на средните цени на тока на нашата борса. Имаме много големи пикове в цената и то в моменти, в които забележете – на борсите в съседните държави има противоположни трендове. Което не може да обясни твърдението, че това нарастване на цените е регионален проблем и го има и около нас. Разминаването в трендовете се случва от август насам. Друго много важно нещо е, че за последната година два пъти се е увеличила разликата между минимална и максимална цена на тока на Българската електроенергийна борса. Това се е случило за периода между януари и ноември 2018 г. Това е страшно голяма флуктуация, която не виждам как можем да обясним и да приемем. - В един момент цените на борсата, по-точно трендът им, няма нищо общо с този в съседните държави. Но най-вече на останалите борси в региона ги няма тези големи пикове и спадове, които наблюдаваме у нас. Вероятно там има някакъв по-специфичен контрол. - Трябва да се намери възможно най-доброто решение за това да има предвидимост. Тези краткосрочни отклонения могат да доведат до отказ от потребление, който да е значителен. Съгласете се, че това ще има непредвидими последици. Затова едно от основните ни искания е и на борсата да се въведат още много видове продукти, по-дългосрочни. Това не зависи само от желанието на самата борса, трябва да има регламентация за такива продукти. Трябва да има много различни видове договори между потребители и производители на ток. Не може например да се търгува само базова електроенергия, т.е. само енергията, която произвеждат големите тецове и атомната централа, а да има цяло портфолио от различни други възможности. Хубаво, от 1 януари догодина на борсата излизат също ВЕИ-тата и когенерациите, което ще увеличи възможностите. Но трябва да се мисли за още борсови продукти, защото само това не е достатъчно. И тези продукти трябва да се стандартизират и да се регламентират по пазарни правила. Процесът на либерализация на пазара на електроенергия не е от вчера или от онзи ден, той започна още през 2004 г. и извървя нелек път. Нашата федерация съпровожда този процес от доста време и считаме, че постигнатото до момента определено не е достатъчно. Изобщо трябва ни повече прозрачност и яснота. Нещо, което нямаме в момента. Ние търгуваме само в рамките на деня. Борсата ви дава една средна цена, но тя нищо не означава.", "date": "2018.12.06", "title": "Бизнесът в стрес - скъп ток заплашва икономиката"}
{"url": "https://www.24chasa.bg/novini/article/7188545", "text": "На 4. 12. 2018 г. в Брюксел, по инициатива на Европейската комисия и под председателството на комисаря по правосъдие, права на потребителите и равенство на половете г-жа Вера Юрова, на високо равнище се проведе конференция на тема \"Прекратяване на насилието срещу жените - равносметка и следващи стъпки\", съобщава на  митрополията на Западна и Средна Европа. В конференцията взеха участие членове на Съвета на Европа, членове на Европейския парламент, представители на Световната банка, представители на европейски правителства – министри, зам. министри, политици, неправителствени организации и Комитетът на представителите на Православните църкви в Европейския съюз (CROCEU). Делегацията, представляваща CROCEU бе в състав: Видински митр. Даниил (БПЦ-БП), архим. Емилиан Бояну (Вселенска патриаршия), архим. Нектарий Йоану (Кипърска архиепископия) и прот. д-р Добромир Димитров, пълномощник на Западно- и Средноевропейския митрополит Антоний в CROCEU и доц. Д-р Мария Кьосева, юридически съветник на БПЦ-БП. Като официален представител на БПЦ – Българска Патриаршия в CROCEU предложение за участие в конференцията към представителите от Българската Православна Църква отправи Западно- и Средноевропейски митрополит Антоний. Основна тема на форума беше превенция и борба с насилието срещу жени и момичета. Представиха се редица проекти за превенция на насилието над жени и момичета в Европа, работа с жертвите и осигуряване на защита и социализация; обсъжда се също необходимостта от ефективни мерки срещу извършителите. Европейските структури заявиха, че се нуждаят от интелигентно законодателство, което да урежда взаимоотношенията, наказанията и превенцията на насилието, като визираха Истанбулската конвенция и нейната ратификация от страните членки на Европейския съюз. Отвъд емоционалното говорене, трябва да се подчертае, че не всички членки на Съвета на Европа са ратифицирали ИК. Тук трябва да отбележим, че отказът от ратифициране на ИК не е обусловен от някаква скрита държавна политика, насочена против равенството на половете, а произтича от резерви по определени разпоредби в документа. Изключителен интерес и активни дебати породи участието на българската църковна делегация и по-специално експозето на доц. Д-р Мария Кьосева, която беше един от докладчиците в програмата, както и силното заключително изказване на Видинския митрополит Даниил. От името на CROCEU доц. Д-р Мария Кьосева представи официалното становище на БПЦ-БП по Истанбулска конвенция. Тя изрази позицията на БПЦ, че подкрепя усилията на международните и европейски институции, както и органите на държавната власт в Република България за защита на жените от всички форми на насилие. Доц. д-р Кьосева заяви, че Св. Синод на БПЦ-БП се обяви против въвеждането чрез Истанбулската конвенция на понятия, несъвместими с българския обществен ред, непознати в националната ни правна система, както и срещу прокарването на идеи, несъвместими с вярата на Светата Православна църква. Основен акцент от нейното първоначално експозе беше върху легалната дефиниция „пол“(“gender”) и въведените нови критерии за недискриминация, „социален пол“(“gender”) и „идентичност, основана на пола“, което противоречи на чл. 6 от Конституцията. Очаквано, експозето на г-жа Кьосева предизвика много въпроси от участниците от различни държави. В отговорите си тя представи основни аргументи от Решението на Конституционния съд, с което Истанбулската конвенция бе обявена като противоречаща на българската конституция. Доц. Кьосева обобщи, че с този юридически акт на КС политическият дебат в България за приключил и заяви, че във връзка с това решение следва да се има предвид чл. 4 от Договора за ЕС, според който държавите могат да се позоват на национална идентичност, включително и конституционна. Доц. Кьосева зададе един уточняващ въпрос към представителите на Европейската комисия по повод решения 865/2017 и 866/2017 г. на Съвета на ЕС относно мандата на ЕК за подписване на Истанбулската конвенция, наравно с държавите – членки. Тя уточни, че ЕК е получила мандат да подпише от името на ЕС като субект на международното право Конвенцията в областта на съдебното сътрудничество по наказателни дела, правото на убежище и забраната за връщане при условие за сключването на посочената конвенция. Обърна специално внимание на съдържанието на чл.78 от Конвенцията за възможностите за резерви само по определени въпроси. Това се отнася до всички подписали страни на този международен договор. Изключително впечатление направи заключителното изказване на митрополит Даниил, който защити авторитета на БПЦ и достойнството на българската държава в отговор на редица изказвания за българската позиция по Истанбулската конвенция. Той подчерта, че Православната църква е категорично против насилието под всякаква форма над жени и момичета, както и над всеки човек. Православната църква познава в детайли насилието, заявявайки, че най-голямото страдание и насилие извършвано над човек е разпъването на кръста на Господ Иисус Христос. Припомни, за насилието и страданието на БПЦ през 500 вековното османско владичество и тоталитарния режим, като примери, които показват, че БПЦ и Православната църква въобще знаят какво е насилие, защото са били потърпевши. Но също така БПЦ е отзивчива към страданието на хора, които търпят насилие: България е единствената държава, която през втората световна война спасява българските евреи от унищожение в лагерите на смъртта и съществен принос за това има БПЦ. Той каза, че православните църкви могат много да допринесат за борбата срещу насилие над жени, защото ако настоящият форум се запознава с редица законодателни инициативи и различни програми в тази насока, то Православната църква разполага с ефективните средства за борба с причината за всяко насилие, която е гневът и действието на страстите в човека. Той призова г-жа Юрова и представителите на европейските институции да се вслушват в гласа на Православните църквите по важни обществени въпроси и призова за обединени усилия на държавите, европейските институции и църквите за защита на жените от насилие. Еврокомисар Вера Юрова благодари на митрополит Даниил и призна, че против Истанбулската конвенция са се изказали и католическата църква, и много други църкви и че за в бъдеще църквите трябва да бъдат изслушани в обществените дебати от дневния ред на европейското общество. Тя подчерта необходимостта да се предприемат конкретни мерки, за да се намали насилието срещу жените, а след това коментира и Истанбулската конвенция. CROCEU излезе с обща декларация, в която се казва, че комитетът подкрепя и споделя становището и позицията на Светия Синод на БПЦ-БП и че терминът “социален пол” в ИК противоречи на социалната и правна реалност, както и на утвърдените нравствени норми. Митрополит Даниил връчи поздравителен адрес на г-жа Юрова от името на Негово Светейшество Българския патриарх Неофит, в което той ѝ пожелава здраве, дълголетие и сили за работа по факторите, които обединяват европейското общество и зачитат националната и конституционна идентичност на държавите – членки на Европейския Съюз.", "date": "2018.12.06", "title": "Църквата с позиция за Истанбулската конвенция пред Еврокомисията"}
{"url": "https://www.24chasa.bg/novini/article/7188471", "text": "Между 2000 и 5000 души, повечето студенти, протестираха днес в центъра на Париж срещу увеличаването на таксите на френските университети за чужденците, идващи от страни извън Европейския съюз и Европейското икономическо пространство, предаде Франс прес, цитиран от БТА. Увеличението беше обявено неотдавна от френското правителство. Протестиращите преминаха през няколко района на града, скандирайки: \"Макрон, оставка!\" и \"Солидарност с чужденците!\". От началото на 2019 г. студентите от държавите извън ЕС и ЕИП няма да плащат същите такси като студентите, идващи от ЕС. Те ще плащат 2770 евро за обучението за степен бакалавър и 3770 евро за обучение за степен магистър и доктор. За европейските студенти таксите са съответно 170 евро на година за бакалавър, 243 евро на година за магистър и 380 евро на година за доктор. Според правителството увеличението на таксите за студентите, идващи от страните извън ЕС и ЕИП, ще позволи да бъдат увеличени стипендиите за другите студенти и да бъдат освободени някои студенти изобщо от такси. Участници в протеста изразиха безпокойство, че чрез обявеното увеличение Франция отказва приема на чужди бедни студенти. Протестиращите се опасяват, че увеличение може да бъде въведено и за всички студенти. Акцията протече на фона на протестите на \"жълтите жилетки\". От няколко дни във Франция протестират и гимназисти.", "date": "2018.12.06", "title": "Протест в Париж срещу увеличаването на \nстудентските такси за неевропейци"}
{"url": "https://www.24chasa.bg/novini/article/7188495", "text": "Президентът на САЩ Доналд Тръмп заяви днес, че популярността му, която едва превишава 40 процента, би трябвало да е 75 процента, предаде Франс прес, цитиран от БТА.  Тръмп изрази това мнение в туит, в който за пореден път разкритикува разследването на специалния прокурор Робърт Мълър за евентуални връзки на хора от предизборния му екип с Русия през 2016 г. \"Без лова на вещици на руското разследване и с всичко, което ние направихме през последните две години (намаляване на данъци и регулации, съдии, армия, ветерани и прочие) моята популярност щеше да е 75 процента вместо 50 процента според последните данни на Расмусен ( социологическа агенция - бел. прев.)\", написа Тръмп. \"Това се нарича президентски тормоз\", допълни той. Според последните данни на сайта FiveThirtyEight, който публикува ежедневен рейтинг на президентите, като използва данните от няколко социологически института, в това число и от института Расмусен, 42,1 процента от американците одобряват действията на Тръмп.", "date": "2018.12.06", "title": "Тръмп уверява, че рейтингът му трябва да \nе 75%"}
{"url": "https://www.24chasa.bg/novini/article/7188499", "text": "Трупът на 30-годишен мъж е бил открит в Пловдивски хотел. Камериерка се обадила на тел. 112 след като не успяла да отвори вратата на стаята, тъй като била затисната отвътре от тялото.  Според полицията няма следи от насилие. Починалият е наркоман, от ромски произход, уточнява trafficnews. Трупът е откаран за аутопсия в съдебна медицина. ", "date": "2018.12.06", "title": "Наркоман издъхна в пловдивски хотел"}
{"url": "https://www.24chasa.bg/novini/article/7188266", "text": "Руският космонавт Олег Кононенко, който пристигна на Международната космическа станция (МКС) на 3 декември, започна експеримент, свързан с принтиране на живи тъкани с помощта на 3D-биопринтер, предаде ТАСС, цитирана от БТА.  Експериментът цели в условия на безтегловност да бъде създадена щитовидна жлеза на мишка. Планирано е на 20 декември трима членове на екипажа на МКС - Сергей Прокопиев от Роскосмос, Серина Ауньон от НАСА и Александер Герст от Европейската космическа агенция, да се върнат на Земята, като вземат със себе си получените в рамките на експеримента тъкани и образци, които впоследствие ще бъдат изследвани. В началото на 2019 г. резултатите от експеримента ще станат публично достояние, поясниха от Роскосмос. Биопринтерът \"Орган.Авт\", разработен за извършването на първия в света експеримент, свързан с принтиране на живи тъкани на орбита, бе доставен на МКС на 3 декември с пилотирания кораб \"Союз МС-11\". Апаратът е създаден за отглеждане на живи тъкани, а по-късно и на органи, но може да се използва също за изследване влиянието на условията в космоса върху живи обекти по време на продължителни полети.", "date": "2018.12.06", "title": "Космонавти на МКС принтират живи тъкани с помощта на 3D-биопринтер"}
{"url": "https://www.24chasa.bg/novini/article/7188267", "text": "„В България има голямо различие в развитието на регионите, затова правителството, в това число Министерството на регионалното развитие и благоустройството, работи за намиране на инструменти за балансирано развитие на регионите, особено що се отнася до Северозападната част на страната, която да достигне развитието на Южна България.“ Това каза министърът на регионалното развитие и благоустройството Петя Аврамова на среща с посланика на Република Азербайджан у нас Наргиз Гурбанова. „Продължаваме да предприемаме всички необходими мерки за насърчаване на инвестициите в страната, в това число с редица програми, но все още има какво да се направи“, допълни министърът. Тя подчерта, че в България в момента се извършват реформи за намаляване на административната тежест, във всички нива на държавната и общинска администрации, чрез промяна на редица нормативни документи. „Всички тези мерки са с цел да облекчим бизнеса, инвеститорите и процеса на инвестиране у нас“, допълни Аврамова. Една от сферите, в които България и Азербайджан биха могли да разширят и задълбочат сътрудничеството си е пътната инфраструктура, стана ясно по време на срещата. „Правителството, чрез Агенция „Пътна инфраструктура“ реализира мащабна програма за пътно строителство, чиято идея включва изграждането на магистрален пръстен в страната“, обясни регионалният министър и допълни, че в момента се работи по завършването на автомагистрала „Хемус“, както и магистрала „Струма“ - част от паневропейски транспортен коридор 4. „За страната ни са важни вертикалните скоростни пътни отсечки Видин – София и Русе – Велико Търново“, подчерта още Петя Аврамова и допълни, че част от тези пътни проекти се предвижда да бъдат осъществени чрез концесиониране. По думите й желаещите азербайджански инвеститори биха могли да участват в концесионните процедури и част от тези пътища и тунели да бъдат изградени на базата на Публично – частното партньорство, като инвестицията да бъде връщана във времето от тол таксите, които ще бъдат събирани. България и Азербайджан биха могли да развиват икономическите си връзки и чрез трансграничната програма „Черноморски басейн“ 2014 – 2020, по която може да бъдат изпълнявани съвместни проекти, стана ясно още в хода на разговора. Посланикът на Азербайджан Наргиз Гурбанова представи програмата за социално – икономическо развитие, която те реализират през последните години и подчерта нейната значимост за просперитета на регионите там. По думите й азербайджанската страна акцентира върху инвестиции и развитие на туристическия сектор, информационните технологии, строителството и инфраструктурата. „Когато говорим за развитие на връзките между Европа и Азия стратегически България и Азербайджан се намират на кръстопът“, каза по време на срещата посланик Гурбанова и добави, че тяхната страна е връзката с Централна Азия, а България - с Източна Европа. „Тази връзка трябва да съществува и да продължава да се развива не просто политически, но и икономически“, беше категорична Гурбанова. Конкретните сфери, в които според нея двете страни могат да си сътрудничат са развитието на речния транспорт по р. Дунав и пристанищната инфраструктура. Азербайджанската страна проявява интерес за разширяване на обмена на опит и добри практики с България и в още няколко насоки - усъвършенстване на националното законодателство в областта на регионалното развитие; обмяна на опит в областта на енергоефективността и реализацията на големи инфраструктурни проекти.", "date": "2018.12.06", "title": "Министър Аврамова: Работим за балансирано развитие на регионите"}
{"url": "https://www.24chasa.bg/novini/article/7188291", "text": "Опасявайки се от нови безредици, премиерът на Франция обеща \"изключителни\" мерки за сигурност за планираните в събота протести в Париж и в други градове, предаде Асошиейтед прес, цитирана от БТА.  Едуар Филип заяви пред депутати, че правителството взима \"всички необходими мерки\" да гарантира сигурността по време на протестите. Ще бъдат осигурени подкрепления за вече разположените в цялата страна 65 000 служители на органите за сигурност. Той призова \"жълтите жилетки\" да останат по домовете си за тяхна собствена безопасност, тъй като по думите му в протестите може да се включат радикални елементи и да се повторят безредиците от миналата събота. Филип приветства призива на профсъюзни лидери и представители на местната власт за спокойствие. Премиерът призна, че направената от правителството отстъпка по отношение на акциза върху горивата \"не отговаря\" на исканията на всички протестиращи.", "date": "2018.12.06", "title": "Франция затяга мерките за сигурност по време на протестите в събота"}
{"url": "https://www.24chasa.bg/novini/article/7188304", "text": "Близки и приятели започнаха да се събират в епископалната църква \"Сейнт Мартин\" в Хюстън за заупокойната литургия за Джордж Буш-старши, предаде Асошиейтед прес. Църквата отвори врати два часа преди началото на службата. Очаква се на богослужението да присъстват около 1200 души. Внуците на Буш-старши ще носят ковчега и ще говорят на церемонията, предаде БТА. След това ковчегът с тленните останки ще бъде откаран с катафалка до предградие на Хюстън, откъдето ще бъде превозен със специален влак до комплекса на президентската библиотека на Буш-старши в Колидж стейшън, където ще бъде погребан. За първи път от близо 50 години се използва подобен президентски \"погребален влак\". Локомотивът му е боядисан така, че да наподобява предната част на президентския самолет Еър форс уан. В последното пътуване тленните останки на Буш-старши ще бъдат придружени във влака от роднини и близки приятели на покойния. Пътуването ще продължи около два часа и половина. Влакът ще измине 113 километра и ще мине през пет малки града в Тексас, преди да стигне до Колидж стейшън. Шестият вагон на специалния влак е с прозрачни стени, за да може хората, събрали се покрай пътя, да видят ковчега, покрит с американското знаме. От гарата на Колидж стейшън ковчегът ще бъде транспортиран с катафалка до президентската библиотека. Буш-старши ще бъде погребан до съпругата си Барбара, починала през април, и до дъщеря им Робин, починала на 3 годинки през 1953 г. Това ще бъде осемнадесетият \"погребален влак\" в историята на САЩ и първият, откакто тленните останки на Дуайт Айзeнхауeр бяха превозени преди 49 години от Националната катедрала на Вашингтон през седем щата до родния му град в Канзас - Абилин. За първи път \"погребален влак\" е използван за погребението на Ейбрахам Линкълн през 1865 г.", "date": "2018.12.06", "title": "Роднини и приятели се събират в църквата \"Сейнт Мартин\" в Хюстън за погребението на Джордж Буш-старши"}
{"url": "https://www.24chasa.bg/novini/article/7188309", "text": "Украинският парламент разтрогна символично Договора за дружба, сътрудничество и партньорство с Русия, съобщи Франс прес. Предложена от президента Петро Порошенко, тази мярка, която ще влезе в сила през април догодина, бе подкрепена от 277 депутати при необходими минимум 226 гласа, предава БТА. Така Украйна отказва да поднови договора, който влезе в сила през април 1999 г. и се подновяваше автоматично на всеки десет години. На 25 ноември три украински военни кораба с 24 моряци на борда бяха пленени в Керченския проток от Русия. Това бе първата открита военна конфронтация между Москва и Киев от анексията на Крим и избухването на въоръжения конфликт в Източна Украйна между правителствените сили и проруските сепаратисти през 2014 г.", "date": "2018.12.06", "title": "Украйна слага край на договора си за дружба с Русия"}
{"url": "https://www.24chasa.bg/novini/article/7188325", "text": "Броят на плъховидните кенгура - торбести животни, които са любители на трюфелите, драстично е намалял и ако не се вземат спешни мерки, видът може да изчезне, съобщиха Франс прес и ДПА. Останали са само две популации плъховидни кенгура във влажните тропически райони в северната част на щата Куинсланд, се казва в доклад на Световния фонд за дивата природа. Двете популации наброяват общо около 2500 екземпляра, т.е. броят им е намалял със 70 процента за 30 години. Тези животни са с размерите на заек и водят нощен живот. Застрашени са от подивели котки, обезлесяването и горските пожари, които зачестяват в резултат на климатичното затопляне. \"Знаем, че скоро може да избухне опустошителен горски пожар - заяви Тим Кронин от фонда. - Когато става въпрос за изолирана популация, рисковете са огромни.\" Плъховидните кенгура са сред животните, които консумират трюфели и разпространяват спорите им, като по този начин участват в създаването на особена екосистема.", "date": "2018.12.06", "title": "Природозащитници предупреждават, че плъховидните кенгура са застрашени от \nизчезване"}
{"url": "https://www.24chasa.bg/novini/article/7188336", "text": "Гръцките депутати се съгласиха да приемат бързо проектозакон, който да отмени серия намаления на пенсиите, предвидени да влязат в сила от 1 януари, след като международните кредитори се съгласиха, че те вече не са необходими на страната, за да балансират бюджета й, предаде Асошиейтед прес, цитирана от БТА.  Парламентарна комисия гласува днес да бъдат обсъдени измененията като спешен законодателен проект, като бъдат отменени членове от закона, гласувани миналата година, които биха наложили орязвания на стойност 1 процент от БВП на Гърция. Според оценки на Европейската комисия мерките биха довели до намаляване с най-малко 14 процента на доходите на 1,4 милиона от общо 2,6-те милиона пенсионери в Гърция. Гърция излезе от третата си поред спасителна програма през август, но обеща да продължи със строгата финансова политика следващите години в замяна на обещание от страна на кредиторите за по-добри условия за връщане на заемите.", "date": "2018.12.06", "title": "Гръцкият парламент ще отмени планирани за догодина намаления на пенсиите"}
{"url": "https://www.24chasa.bg/novini/article/7188364", "text": "Прокурори в Западна Германия съобщиха, че разследват петима настоящи и бивши служители на полицията и общинските власти по подозрения, че са предавали информация на италиански мафиоти или техни помагачи, предаде Асошиейтед прес, цитирайки ДПА. Прокурори в Дуисбург казаха днес, че сред петимата има двама полицаи и един общински служител от Веселинг, градче край Кьолн. Те са разследвани по подозрение в нарушаване на законите за служебната тайна, предаде БТА. Държавните обвинители не уточниха каква точно информация се предполага, че е била предавана. Разкритието идва ден, след като полицията в четири европейски държави арестува най-малко 84 заподозрени мафиоти в поредица от внимателно координирани операции. Задържаните, 14 от които в Германия, както се твърди, работят за италианската престъпна мрежа Ндрангета. Според прокурорите мафиотската структура търгува с кокаин и пере пари в световен мащаб.", "date": "2018.12.06", "title": "Разследват германски полицаи и общински служители за връзки с италиански мафиоти"}
{"url": "https://www.24chasa.bg/novini/article/7188360", "text": "Работи се по отстраняване на щетите върху преградното съоръжение на българо-турската граница в района на Малко Търново, причинени вследствие на обилни валежи. Това съобщиха от пресцентъра на Областна управа-Бургас. От там информираха, че огромното количество вода, земна, листна и дървесна маса и камъни, са повредили малък участък от общо 127-те километра преградно съоръжение на територията на област Бургас. Областната администрация има подписан договор с фирма, която отговаря за поддръжката на граничното съоръжение. Същата незабавно е стартирала работа по възстановяване на засегнатия участък. Докато текат ремонтните дейности сигурността е обезпечена.     ", "date": "2018.12.06", "title": "Отстраняват щетите на падналата ограда на българо-турската граница"}
{"url": "https://www.24chasa.bg/novini/article/7188372", "text": "Министърът на транспорта, информационните технологии и съобщенията Росен Желязков извърши промени в състава на Съвета на директорите на \"Холдинг БДЖ\" ЕАД, съобщи на сайта си ведомството. С протоколно решение на министъра като членове на Съвета на директорите на \"Холдинг БДЖ\" ЕАД са избрани Григори Григоров и Светломир Николов. Със същото решение като членове на Съвета на директорите са освободени Велик Занчев и Владимир Владимиров. Назначеният одит е констатирал сериозни организационни пропуски в системата за прогнозиране, планиране и провеждане на обществени поръчки за доставки и услуги, свързани с поддръжката на подвижния железопътен състав. Одиторите сочат, че Съветът на директорите на \"Холдинг БДЖ\" ЕАД не е извършил анализ на докладвани неизпълнени мерки по ремонтната програма на дружествата, забавяне на обществените поръчки, недобро ресурсно осигуряване, липса на професионални кадри, както и липса на конкретни решения от Съвета на директорите за подобряване на състоянието на подвижния състав и други мерки за обезпечаване на графика на движение на влаковете. За констатираните проблеми и пропуски министърът на транспорта, информационните технологии и съобщенията бе уведомен след възлагането на одитна проверка, започнала на 24 октомври 2018 г., се напомня в прессъобщението.", "date": "2018.12.06", "title": "Рокади в борда на директорите на БДЖ: 2-ма шефове уволнени, нови на техните места"}
{"url": "https://www.24chasa.bg/novini/article/7188380", "text": "В САЩ започнаха изпитанията с първия доброволец, който тества действието на противозачатъчен гел за мъже, съобщава изданието \"Бизнес инсайдър\". Иновационният гел се втрива в рамото на партньора от мъжки пол като масажно масло два пъти дневно. В близките месеци в изпитанията ще се включат още 420 двойки от седем държави, предаде БТА. В основата на гела е използван хормонално-заместителен препарат, блокиращ производството в организма на мъжа на естроген. Активното вещество в гела блокира процесите на естественото формиране на активни сперматозоиди в тестисите. При клиничните опити гелът показал 85 процентна ефективност. Той не действа бързо. За да започнат да се проявяват ефектите му трябва преди това той да се маже в продължение на 8 до 12 седмици. По своя състав новият продукт повече напомня на масажно масло, което обичайно се нанася върху раменете. Гелът \"убива\" активността на сперматозоидите, без да нанася поражения на кожата и без да предизвиква алергични реакции. Официалните изпитания на препарата трябва да приключат през 2021 година.", "date": "2018.12.06", "title": "В САЩ започнаха изпитанията на противозачатъчни гелове за мъже"}
{"url": "https://www.24chasa.bg/novini/article/7188388", "text": "С между 12 и 15 процента на месец расте цената на тока на едро у нас. Това сочат данни на Асоциация на търговците на електрическа енергия. Шоковото поскъпване вече се отрази на енергоемките предприятия, а до няколко седмици може да го усетят още десетки хиляди компании на свободния пазар на ток, предава  . Сделките се случват на енергийната борса. Според борсата драстичното поскъпване на тока в отделни часове не е показателно, тъй като средната цена през годината е била 80 лева за мегаватчас. Посредниците при сделките изчисляват, че увеличението в последните два месеца надхвърля 20%. Това е довело до фалит на част от търговците.", "date": "2018.12.06", "title": "Токът на едро у нас е скочил с над 20% за последните 2 месеца"}
{"url": "https://www.24chasa.bg/novini/article/7188264", "text": "Делегациите на Косово и Албания напуснаха днес редовната среща на съвместния комитет на ЦЕФТА в Прищина, на която въпреки голямото напрежение в отношенията с Прищина присъстваха и представители на сръбското правителство, съобщава белградският вестник \"Вечерне новости\". В началото на срещата сръбският представител заяви, че Сърбия очаква от Прищина веднага да оттегли радикалните, незаконни и дискриминационин мерки от 6 и 21 ноември, които директно нарушават споразумението ЦЕФТА и Споразумението за стабилизиране и асоцииране. Веднага след речта на представителя на сръбското правителсто срещата бе напусната от представителите на Прищина, след което мисията на ООН ЮНМИК продължи да председателства форума, който след това бе напуснат и от делегацията на Албания, предава БТА. С напускането на срещата двете делагации директно саботираха опита по мирен начин да се преговаря за решаването на проблема, се казва в съобщение на сръбското правителство. Република Сърбия отново показа конструктивен подход чрез диалог и разговор и по мирен начин да реши този проблем, но срещна противопоставяне от другата страна, се казва в съобщението. Веднага след приключилата среща представители на Република Сърбия напуснаха Прищина заради големия риск за сигурноста си, като бяха съпроводени от представители на ЮНМИК и КейФОР и се запътиха към централна Сърбия, се казва в съобщение на сръбското правителство.", "date": "2018.12.06", "title": "Делегациите на Албания и Косово напуснаха\nсреща на ЦЕФТА в Прищина"}
{"url": "https://www.24chasa.bg/novini/article/7188169", "text": "До края на декември предстои да се приеме годишната индексация на цената на водата, която ще влезе в сила от януари 2019 г. Това съобщи членът на Комисията за енергийно и водно регулиране /КЕВР/ Димитър Кочков на днешното заседание на постоянно действащата подкомисия за наблюдение на дейността на КЕВР към Комисия по енергетика. Той подчерта, че КЕВР по закон трябва да приеме на годишната индексация за цената на водата, предаде БТА. Димитър Кочков уточни, че тази индексация се решава по три компоненти. Първият компонент е инфлацията по национална статистика. Вторият е цената, която е одобрена в бизнес плановете на дружествата от 2017 г. и 2018 г. За първи път ще бъде използван компонентът за коефициент, с който ще бъдат коригирана цената във връзка с това дали ВиК дружествата са изпълнили предвидените разходи. Това важи само за дружествата с приети бизнес планове, които са около 80 процента. Новото в случая е, че ще се преценява дали ВиК дружества изпълняват бизнес плановете си. Кочков изтъкна, че за тези дружества, които не изпълняват предвидените бизнес плановете си, цената на водата ще се коригира. Той даде за пример, че в Кърджали цената на водата ще бъде по-ниска. За първи път имало ВиК дружества, които са достигнали прага на социалната поносимост, добави членът на КЕВР. Кочков информира, че дружеството в Монтана дори е надхвърлило този праг и в КЕВР нямат яснота какво да се прави в случая, защото по закон не би трябвало да се допуска да надскочи този праг. Много близо до достигането на социалната поносимост е дружеството във Враца.", "date": "2018.12.06", "title": "КЕВР: До края на годината ще бъде определена цената на водата за 2019 г."}
{"url": "https://www.24chasa.bg/novini/article/7188168", "text": "Израелският премиер Бенямин Нетаняху заведе днес акредитирани в Израел дипломати на границата с Ливан, за да им покаже подземните тунели на Хизбула. Той ги призова да работят за това страните им да наложат санкции срещу ливанското шиитско движение, съобщи Франс прес. \"Казах на посланиците, че трябва недвусмислено да осъдят тази агресия на Иран, Хизбула и Хамас и разбира се, да засилят санкциите срещу тези елементи\", заяви в комюнике Нетаняху. Израел обяви във вторник, че е намерил тунели, през които Хизбула се промъква от Ливан на израелска територия, и започна операция по разрушаването им. Израелската армия съобщи, че един от откритите тунели, дълъг 40 метра, започва от къща в ливанско село и достига до територията на Израел, предаде БТА. По думите на Нетаняху групировките Хизбула и Хамас действат от името на своя покровител Иран. \"Който ни нападне, ще види цвета на собствената си кръв\", заяви днес премиерът и добави, че и двете групировки са наясно с това.", "date": "2018.12.06", "title": "Нетаняху показа на чужди дипломати тунелите на Хизбула и призова за санкции срещу групировката"}
{"url": "https://www.24chasa.bg/novini/article/7188160", "text": "Само България и Литва казаха твърдо \"не\" на предложенията на Макрон. Това заяви министърът на транспорта Росен Желязков в предаването \"Лице в лице\" по bTV. Ние, съгласувано с нашите превозвачи и депутатите ни в европарламента, сме съгласували решенията си. За съжаление от колегите от Централна Европа ни наричат източноевропейски държави - в главите на някои това разделение още съществува. Ние не само говорим на различни езици, ние все повече приличаме на строителите на Вавилонската кула - строим, говорим на различни езици, но тя може да рухне, коментира той. Ясно е, че нашите превозвачи са по-конкурентно способни и са по-добри. Ние имаме и най-хубавия автопарк. В парламента предстои втори рунд. С колегите депутати под всички политически групи сме на едно мнение и в много добра координация. Ще се прави необходимата логистика. Решенията в съвета на ЕС се взимат по държави. За да имаме блокиращо общество ни трябваха 12 държави, но Чехия и Словакия промениха националната си позиция. Не ни достигна много малко. Не знам защо Вишеградската четворка се разпадна по тези позиции, заяви още Желязков. Нашите превозвачи са гневни, но и аз съм гневен. На моите колеги, когато си тръгнах, емоционално казах: Цезаре, смъртните те поздравяват. Но това беше много емоционално, сподели той.", "date": "2018.12.06", "title": "Желязков: Само България и Литва казаха твърдо \"не\" на предложенията на Макрон"}
{"url": "https://www.24chasa.bg/novini/article/7188046", "text": "Майката на бизнесмена Николай Банев - Мария ще бъде обвинена като член на престъпна група за данъчни престъпления, присвояване и пране на пари. Това съобщи зам.-главният прокурор Иван Гешев, след като по-рано днес Евгения и Николай Баневи пристигнаха с белезници от Франция. \"Майката на Банев е участвала в управлението на много дружества от холдинга \"АКБ Форес\". Тя е разпореждала и вземала пари от касите на \"Полимери\" АД и на \"Тежка индустрия\" АД. Продала е кран на \"Тежка индустрия\" АД при неизгодни условия, като парите от това са присвоени от фамилията и не са влезли в предприятието\", обясни ролята на възрастната жена в групата прокурор Мария Дойчева. Заради напредналата й възраст на Мария Банева от прокуратурата няма да искат постоянен арест, а ще й наложат парична гаранция. Зам.главният прокурор обясни, че Банев е подведен под отговорност за лидер на престъпна група, която от 2005 г. до 2018 г. източила 4 предприятия - „Полимери“ АД, „Елма“АД, “Химически завод Панайот Волов“ АД и „Топлофикация Казанлък“ АД, като им нанесла щети за над 90 млн. лева. Същото обвинение има и съпругата му. Отделно от това обаче Банев ще получи обвинение и за пране на над 1 млрд. лева. Интересното е, че в дома на Баневи в квартал \"Бояна\" съпрузите държали незаконно около 100 патрона, за които нямали разрешително. На Николай Банев му го взели след обвинение за закана с убийство.", "date": "2018.12.06", "title": "Иван Гешев: Ще обвиним и майката на Николай Банев като член на престъпна група"}
{"url": "https://www.24chasa.bg/novini/article/7187934", "text": "Рано сутринта днес изгревът над Англия озари всичко в розово и лилаво, разказва Би Би Си.  Наблюдавали красивата гледка от брега на графство Северен Йоркшир до графство Дорсет изпращат свои кадри до британската медия. Разстоянието по брега между двете графства е над 1000 км. Сара Кийт-Лукас коментира метеорологичните условия и казва, че обяснение за цветовете в небето могат да бъдат открити в системите с ниско налягане, които идват от Атлантическия океан. Те водят до бързо издигане на въздух над морето, което от своя страна пък води до повече солеви молекули в атмосферата. По този начин светлината се разпръсква по определен начин и изгревът и залезът се изпълват с повече жизнени розови и лилави цветове. Цветът на небето се определя от разсейването на слънчевите светлинни лъчи, които преминават през нашата атмосфера. По-късите вълни на синьото и индиговото се разпръсват лесно, но по-дългите дължини на вълните на оранжевото и червеното не се разпръсват толкова лесно и по този начин преминават през очите ни, което означава, че често виждаме небето като червено, розово или оранжево при изгрев и залез. Цветовете на един изгрев се определят от фактори като прах, замърсяване, водни капчици и облачни образувания и понякога са по-лилави и розови, отколкото по-често срещаните оранжеви и червени. Това може да се дължи отчасти и на оптичната илюзия на розовите вълни, които осветяват основата на облака (поради ниския ъгъл на слънчевите лъчи) и тези розови облаци се наслагват върху тъмносиньо небе. Комбинацията от розово и тъмносиньо може да направи небето да изглежда тъмнолилаво.", "date": "2018.12.06", "title": "Англия стана лилава, или защо се променя цветът на небето (Снимки)"}
{"url": "https://www.24chasa.bg/novini/article/7188100", "text": "Външният министър на Украйна Павло Климкин отново призова днес за освобождаване и благополучно завръщане на 24-те украински моряци, задържани от руските въоръжени сили в Черно море, предаде Асошиейтед прес, цитирана от БТА. Климкин заяви пред Организацията за сигурност и сътрудничество в Европа (ОССЕ), че макар анексирането на Крим от Русия през 2014 г. да заема водещо място в дневния ред на организацията през последните пет години, Москва \"не се отдръпва\". По думите му Русия разширява операциите си в Черно море, Азовско море и Керченския проток. В статия във в. \"Ню Йорк таймс\" украинският президент Петро Порошенко отправи призив към Запада да отговори на руската агресия, като наложи допълнителни санкции на Москва. \"Нашата обща задача е да не позволим на Русия да разшири агресията си в Азовско море\", заяви той. \"Докато Западът говори, г-н Путин действа. Време е за отговор\", посочи Порошенко. Украинският парламент прие с огромно мнозинство законопроект, който едностранно удвоява обхвата на териториалните води на Украйна до 24 мили. Според Киев това ще позволи на бреговата охрана и военноморските сили да бъдат по-ефективни при патрулирането в района, за да предотвратяват военни заплахи и контрабанда, посочва Асошиейтед прес. \"Законът ще разшири контролираната морска територия с 12 морски мили (до 24 мили), ще създаде основа за значително съкращаване на контрабандния трафик в Черно море, ще предупреждава за случаи на нарушаване на държавните граници, ще има положително влияние върху сигурността в региона и ще гарантира икономическия суверенитет на Украйна\", се казва в пояснителна бележка към документа, отбелязва ТАСС. Авторите на законопроекта обръщат внимание, че \"прилежащата зона не е нито зона на суверенитет, нито зона на юрисдикция\". \"Тази зона представлява участък от морското пространство, където крайбрежната държава може да осъществява ограничен контрол за предотвратяване на нарушения или за наказване за нарушаване на определени правила (митнически, фискални, имиграционни и санитарни), а също има права и задължения да търси потънали археологически и исторически предмети\", се казва в текста. Канада заяви, че ще отдели 24 милиона долара за организирането на президентските избори в Украйна, планирани за 31 март догодина. \"Решението за отделяне на 24 милиона долара ще подкрепи по-голямо участие на гражданското общество и жените в изборите в Украйна\", каза канадската външна министърка Кристия Фриланд на среща на външните министри на страните от ОССЕ в Милано. По думите й тези средства ще \"помогнат на правителството на Украйна, гражданското общество и независимите медии да противодействат на дезинформацията\" по време на предизборния процес.", "date": "2018.12.06", "title": "Украинският външен министър към Русия : Освободете задържаните моряци"}
{"url": "https://www.24chasa.bg/novini/article/7188103", "text": "Сто четиридесет и шест души бяха арестувани днес край училище във френски град близо до Париж, съобщи полицейски източник, цитиран от ДПА. Арестите бяха извършени след вандалски прояви в град Мант ла Жоли. Както изглежда, задържаните са гимназисти, предаде БТА. Местни медии съобщават за няколко демонстрации и блокади, организирани от ученици в района на столицата и в други градове. По информация на в. \"Паризиен\" учениците протестират срещу реформи в образователната система и срещу нова онлайн платформа за разпределяне на местата в университетите. Някои от демонстрантите искат да изразят също така подкрепа за движението на \"жълтите жилетки\" срещу повишаването на данъка върху горивата, допълва вестникът. Френският президент Еманюел Макрон отмени вчера повишаването на акциза върху горивата след седмици на протести в цялата страна, довели до най-сериозните размирици в Париж от десетилетия.", "date": "2018.12.06", "title": "Арестуваха 146 души край училище във Франция след вандалски прояви"}
{"url": "https://www.24chasa.bg/novini/article/7188086", "text": "\"Пуснете ме, не ми е мястото в ареста, в много тежко материално положение съм. Отвсякъде съм притиснат от частни съдебни изпълнители\", затова помоли 72-годишният Сашко Игнатов от Перник. Възрастният човек нахлу в президентството с пистолет \"Валтер\" и два пълнителя с по 12 патрона в понеделник следобед. Причината да влезе в сградата била, че искал да си предаде оръжието на ДАНС или ГДБОП. Преди това той два часа стоял пред сградата и се чудел как да привлече медийното внимание. Проблемът бил, че частни съдебни изпълнители разпродавали 4 имота на Игнатов, който имал задължения от 400 000 лева.  Те били натрупани покрай бизнеса му с бензиностанциии, както и с кръвнина по дело за непредумишлено убийство. Първоначално задълженията били 800 000 лева. \"Не съм единственият. Такива хора около мен са много - вечният длъжник\", обясни човекът. Преди да влезе в президентството, той разговарял със сина си, който го помолил да си предаде оръжието, за да не стане някоя беля. Съдът обаче го остави в ареста с аргумента, че тази случка се е разиграла пред президентството и това я прави още по-обществено опасна. Освен това Игнатов има изтекло разрешително за пистолета - оръжието му било незаконно. Решението не е окончателно. То може да бъде обжалвано пред Софийски градски съд следващия четвъртък.", "date": "2018.12.06", "title": "Дядото, нахлул с пистолет в президентството: Не ми е мястото в ареста"}
{"url": "https://www.24chasa.bg/novini/article/7188110", "text": "Няма увеличаване на плавателните средства в Черноморския регион, каза пред журналисти началникът на отбраната генерал Андрей Боцев, който, заедно с министъра на отбраната Красимир Каракачанов, дойде днес в ресорната парламентарна комисия за месечния блиц контрол. В момента в Черно море има присъствие на планираните сили, които са на ротационен принцип, поясни Боцев. До края на ноември приключиха ученията и в момента ние участваме в учение в Средиземно море, добави генералът. Ситуацията в Черно море е напрегната, а всъщност е такава от 2014 г. - от ситуацията след Крим, коментира министърът на отбраната Красимир Каракачанов. Той беше попитан има ли получена по партньорска линия информация към нас за евентуално намерение от страна на САЩ за разполагане на повече военни кораби в Черно море във връзка със ситуацията в Украйна, и каква е оценката ни за ситуацията в Черно море. Но във връзка с инцидента между руския и украинския флот, ситуацията е доста по-динамична, добави Каракачанов. Нямам информация да е постъпвало искане за засилване на присъствието на НАТО, посочи Каракачанов, като напомни, че присъствието на чужди кораби в региона на Черно море се ограничава до 21 дни от конвенцията от Монтрьо. През последната година е имало присъствие на ротационен принцип на натовски кораби, но за някакви извънредни искания към България или към военноморския ни флот - нямам подобна информация, каза министърът.", "date": "2018.12.06", "title": "Ген. Андрей Боцев: Няма увеличаване на плавателните средства в Черно море"}
{"url": "https://www.24chasa.bg/novini/article/7188104", "text": "Бившият румънски президент Траян Бъсеску написа днес във Фейсбук, че Румъния трябва да отхвърли искането на Турция за екстрадиция на журналиста от в. \"Заман Румъния\" Камил Демиркая, като подчерта, че Румъния не трябва да се държи като \"турски вилает\", предаде Медиафакс. \"Не сме турски влиает, а добри приятели и равноправни партньори на Турция. Властите в Турция поискаха екстрадицията на журналиста Камил Демиркая заради критичните му мнения, изразени в пресата, по адрес на властта в Анкара. Със сигурност той няма да получи коректен процес в Турция, няма да бъдат спазени правата му, а животът на журналиста ще бъде в опасност\", посочи бившият президент, предаде БТА. \"Румъния трябва да се държи като страна членка на Европейския съюз, в която ценности като правото на свободно изразяване се уважават, и да отхвърли екстрадицията на журналиста Камил Демиркая\", посочва още Бъсеску. Апелативният съд на Букурещ отложи за 14 декември процеса по искането за екстрадиция на турския журналист, който заяви, че е поискал политическо убежище в Румъния. Турските власти обвиняват Демиркая във връзки с ислямския проповедник Фетхуллах Гюлен, който според Анкара е организирал неуспешния опит за преврат през 2016 г. Критично настроеният към Ердоган вестник \"Заман\" беше закрит в Турция, а множество сътрудници на изданието бяха обвинени във връзки с Гюлен. Румънската асоциация Про демокрация също призова румънските власти да прекратят процедурата за екстрадицията му, предаде Аджерпрес. \"Асоциацията Про Демокрация осъжда задържането на Камил Демиркая, журналист от изданието \"Заман Румъния\", с цел екстрадирането му по искане на турските власти, и призовава румънските власти да прекъснат веднага процедурата. Нима подобни процедури, които засягат защитата на човешките права, са политическият резултат от неотдавнашното посещение на г-жа премиера Виорика Дънчила в Турция? Това ли да е обяснението на мълчанието на румънските власти по отношение на неспазването на човешките права в Турция?\", подчертава в прессъобщение асоциацията.", "date": "2018.12.06", "title": "Бивш румънски президент: Не сме турски вилает, а добри приятели и партньори на Турция"}
{"url": "https://www.24chasa.bg/novini/article/7188125", "text": "\"Българска независима енергийна борса\" (БНЕБ) ЕАД и водещата енергийна борса в Европа European Energy Exchange (EEX) подписаха споразумение за сътрудничество за българския електроенергиен пазар, съобщиха от енергийната борса. Сътрудничеството предвижда ЕEX да предложи деноминирани в евро български финансови фючърси за продукти със седмична, месечна, тримесечна и годишна база, чиито финансов сетълмент се основава на постигнатата референтната цена на пазар \"Ден напред\" на БНЕБ ЕАД. Започването на търговията с финансовите деривативи е предвидено за първата половина на 2019 г. \"Сътрудничеството с БНЕБ ЕАД e решителна стъпка в развитието на енергийния пазар на Югоизточна Европа\", каза главният стратегически директор в EEX Тобиас Паулун, цитиран от БНЕБ. Плановете на ЕЕX предвиждат през 2019 г. предлагането на енергийни финансови фючърси да се разпростре и в пазарите на Сърбия и Словения. С това ЕЕX ще достигне до 20 пазарни зони още през първата половина на следващата година, се посочва в съобщението.", "date": "2018.12.06", "title": "Българската енергийна борса ще си сътрудничи с водещата борса в Европа"}
{"url": "https://www.24chasa.bg/novini/article/7188123", "text": "Движението по бул. Цариградско\" шосе е възстановено, съобщи БТА. То бе преустановено по-рано днес заради протестното шествие на привържениците на ЦСКА. Феновете вече се отправиха към стадион \"Българска армия\", където в 17.30 ч. започва дербито с \"Лудогорец\", с което се закрива 18-ия кръг в Първа лига.", "date": "2018.12.06", "title": "Движението по бул. \"Цариградско шосе\" в София е възстановено"}
{"url": "https://www.24chasa.bg/novini/article/7188071", "text": "Майките на деца с увреждания махат палатките пред парламента, след като Народното събрание прие окончателно днес промените в Закона за личната помощ, който е част от пакета закони за хората с увреждания. Той бе разработен от екипа на омбудсмана Мая Манолова с участието на майките от “Системата ни убива“ и внесен в Народното събрание от БСП и “Воля“, като в крайна сметка получи всеобща подкрепа.", "date": "2018.12.06", "title": "Майките махат палатките от парламента"}
{"url": "https://www.24chasa.bg/novini/article/7188134", "text": "Със средства от Оперативна програма „Региони в растеж“ 2014-2020 г. са рехабилитирани 11,784 км от път II-35 Плевен – Ловеч. Инвестицията е за близо 6,5 млн. лв. Ремонтираният участък беше открит от председателя на Управителния съвет на АПИ инж. Светослав Глосов, областния управител на Плевен Мирослав Петров и др. Второкласният път осигурява най-кратката връзка между Плевен и Ловеч, свързвайки двата областни града, и е основна пътна комуникация към фериботния комплекс „Никопол - Турну Мъгуреле“ на река Дунав. Това съобщиха от пресцентъра на АПИ. С финансиране от ЕС се ремонтират над 30 км от път II-35 Плевен - Ловеч - Троян. През миналия програмен период чрез ОП „Регионално развитие“ 2007-2013 г. бяха основно обновени 10 км в участъка между Троян и Кърнаре. По ОП „Региони растеж“ 2014-2020 г. днес завърши рехабилитацията на 12 км на територията на Плевенска област (лот 7) и продължава работата на още 9 км в област Ловеч - Околовръстният път на Ловеч (лот 16), каза инж. Глосов. Той посочи, че десетки години поддържането на пътната мрежа е било недофинансирано и в следващите възможностите ще се подобрят значително с въвеждането на електронната система за таксуване - електронна винетка за автомобилите от 1 януари 2019 г. и тол за изминато разстояние за превозните средства над 3,5 тона от 16 август. Това е една справедлива система, в която всеки ще плаща за това колко ползва пътя и колко го похабява, докато в момента леките автомобили имат по-голям принос в приходите от ползването на пътища,отколкото товарните превозни средства, обясни председателят на УС на АПИ. В лот 7 на ОПРР е участъкът от път II-35 Плевен - Ловеч от км 13+600.47 до км 25+384.27 и той не преминава през населени места. Напълно е подменена пътната настилка и е подобрено отводняването. Положена е нова хоризонтална маркировка, пътни знаци и ограничителни системи. Основно са ремонтирани мостът над река Пърчовица и селскостопански подлез, както и четири кръстовища. Две от кръстовищата са с третокласния път III-3502 - за село Беглеж, а останалите са с общински пътища за с. Бохот и с. Ралево. За осигуряване на по-добра видимост и повишаване на безопасността кръстовищата са преоформени. Изпълнител на строително-монтажните работи на лот 7 е „Автомагистрали Хемус“ АД. Стойността на договора е 6 427 766,89 лв. с ДДС. Строителният надзор е осъществен от „Пътинвест-инженеринг“ АД. Техният договор е за 196 881,6 лв. с ДДС. Авторският надзор е от „ВИА ПЛАН“ ЕООД по договор за 17 880 лв. с ДДС. Общата стойност на проекта BG16RFOP001-7.001-0011 „Лот 7 Път II-35 Плевен - Ловеч от км 13+600 до км 25+384, с обща дължина 11,78 км, област Плевен”, е 6 769 696,49 лв. с ДДС. Финансирането от Европейския съюз е 5 743 956,17 лв. с ДДС, националното съфинансиране е 1 013 639,33 лв. с ДДС, а собственият принос е 12 100,99 лв. с ДДС.", "date": "2018.12.06", "title": "Близо 6,5 млн. лв. са инвестирани в ремонта на 12 км от пътя Плевен – Ловеч (Снимки)"}
{"url": "https://www.24chasa.bg/novini/article/7188146", "text": "Автомагистрала \"Хемус\" трябва да бъде направена до 2024 година - тя е приоритетна задача в програмата на правителството. Това заяви на въпрос на репортер на БТА в Плевен председателят на Управителния съвет на Агенция \"Пътна инфраструктура\" /АПИ/ инж. Светослав Глосов, цитиран от БТА. Работи се много сериозно от страна на агенцията, допълни той. \"Вече два участъка - единият от страна София, а другият - от страна Варна, се работят. Предстои обявяване на тръжните процедури и започваме след това работа в участъка от Боаза до пътя Плевен-Ловеч и следващият - от пътя Плевен-Ловеч до пътя Велико Търново - Русе\", поясни той. По думите му това са около 157 километра, които съвсем в скоро време ще бъдат възложени за работа. На въпрос за ремонтите на пътищата в Плевенско, инж. Глосов поясни, че се готви проект за сериозен ремонт на пътя за пристанището Сомовит. Той предполага, че напролет ще се започне ремонтът по тези участъци. Надяваме се през следващата година чувствително да се подобрят финансовите възможности с въвеждането на тол системата, коментира инж. Глосов. \"От 1 януари започва да действа електронната винетка, а от 16 август - и тол системата за товарните автомобили над 3,5 т. Една справедлива система, защото всеки ще плаща за това колко ползва пътя и колко го похабява\", каза инж. Глосов. Според него \"в момента са изкривени нещата - защото леките автомобили имат по-голям принос в приходите за ползването на пътищата, от колкото товарните, а не леките похабяват пътя\". Днес инж. Светослав Глосов откри завършена рехабилитация на участък от 12 км. от пътя Плевен-Ловеч, в който са инвестирани близо 7 млн.лв.", "date": "2018.12.06", "title": "Шефът на АПИ: АМ \"Хемус\" трябва да бъде направена до 2024 година"}
{"url": "https://www.24chasa.bg/novini/article/7188158", "text": "В изпълнение на Оперативната програма за храни или основно материално подпомагане на най-нуждаещи се лица, съфинансирана от ЕС, Българският Червен кръст започва поетапното предоставяне на индивидуални пакети с хранителни продукти на общо 297 460 уязвими български граждани, съобщиха от организацията. Раздаването ще се извършва от служители и доброволци на БЧК в 309 раздавателни пункта в цялата страна и ще продължи до 28 февруари 2019 година. Всички правоимащи, включени в списъците на Агенцията за социално подпомагане, ще получат по 24,070 кг от 16 вида хранителни продукти - спагети - 1,5 кг; говеждо в собствен сос - 0,300 кг; леща - 3 кг; захар - 3 кг; гювеч - 1,6 кг; зелен фасул - 2,4 кг; лютеница - 0,500 кг; грах - 1,6 кг; домати стерилизирани - 1,6 кг; говежди кюфтета в бял сос - 0,600 кг; риба херинга - 0,170 кг; пиле фрикасе - 0,300 кг; зрял боб - 2 кг; конфитюр - 0,500 кг; ориз - 2 кг; олио - 3 л. Продуктите се получават срещу документ за самоличност и подпис при спазване на всички изисквания на Регламента за защита на личните данни, се посочва в съобщението. На 6 декември 2018 г. се отварят раздавателни пунктове в областите Враца и Ловеч, а до края на месец декември и в областите Благоевград, Велико Търново, Видин, Габрово, Кърджали, Пазарджик, Разград, Русе, Сливен, Стара Загора, Търговище, Шумен, Ямбол и Софийска област. Всички останали области ще стартират раздаването през януари 2019 година. Подробният график за поетапното раздаване на продукти по програмата е публикуван на интернет страниците на БЧК (www.redcross.bg) и на АСП (www.asp.government.bg) и в регионалните офиси на БЧК и е съобразен с възможностите за зареждане на пунктовете в страната.", "date": "2018.12.06", "title": "БЧК започва раздаването на хранителни \nпродукти на уязвими български граждани"}
{"url": "https://www.24chasa.bg/novini/article/7188154", "text": "Състав на Софийския апелативен съд е потвърдил мерките за неотклонение \"Задържане под стража\" спрямо И.В. и В.Е., привлечени в качеството на обвиняеми за държане на високорискови наркотични вещества с цел разпространение, съобщиха от Съда. Около 11.00 ч. на 26 ноември до казино на пазара в ж.к. \"Красно село\" в София, обвиняемата В.Е. е разпространила наркотик - продала амфетамин. Същевременно, в апартамент на ул. \"Хубча\" в столицата, заедно с другия обвиняем по делото - И.В., тя държала с цел разпространение различни високорискови наркотични вещества в големи количества. При претърсване на жилището били открити и иззети хероин, амфетамин и коноп на обща стойност 74 134.72 лева. Дрогата била намерена на различни места в апартамента, в това число в камерата на хладилник в кухнята. Намерена била и електронна везна. Имотът, в който били открити наркотиците, бил ползван от двамата обвиняеми, които живеят съвместно. Съдът е преценил, че на този етап от досъдебното производство са събрани достатъчни доказателства за наличието на обосновано предположение, че двамата обвиняеми са извършили престъплението, в което са обвинени. Има и реална опасност от извършване на ново престъпление. И.В. е с обременено съдебно минало, като спрямо него има постановена присъда с наложено наказание \"Лишаване от свобода\", чието изпълнение е отложено. Независимо от чистото съдебно минало на В.Е., тя е обвиняема за деяние, извършено при условията на продължавано престъпление. Разпространението и държането на високорискови наркотични вещества в големи размери са тежки умишлени престъпления, се напомня в прессъобщението.", "date": "2018.12.06", "title": "Мъж и жена, хванати с голямо количество наркотици в София, остават в ареста"}
{"url": "https://www.24chasa.bg/novini/article/7188157", "text": "Състав на Софийския апелативен съд е отложил разглеждането на жалбата за изменение на мярка за неотклонение от \"Задържане под стража\" в по-лека, депозирана от защитата на   съобщиха от съда, предаде БТА. Съдебното заседание за разглеждане на мярката за неотклонение е отложено за 11 декември, поради представен болничен лист от защитника на обвиняемия. На 29 октомври, в качеството си на длъжностно лице - главен инспектор по приходите в НАП, обвиняемият е поискал дар в големи размери - сумата от 45 хиляди лева, от управител на дружество, за да укрие недекларирана печалба. Един месец по-късно - на 28 ноември, в София, в лек автомобил Любомир С. приел пари в размер на 15 000 лева.", "date": "2018.12.06", "title": "Служителят на НАП, хванат с подкуп, поискал по-лека мярка"}
{"url": "https://www.24chasa.bg/novini/article/7188187", "text": "Премиерът на Косово Рамуш Харадинай разговаря днес по телефона с генералния секретар на НАТО Йенс Столтенберг за плановете на страната да формира нова армия, стъпка, която бе силно оспорвана от Сърбия и алианса, предаде АП. В декларация на косовското правителство се казва, че Рамуш Харадинай е уверил Столтенберг, че преходът от косовски сили за сигурност в редовна армия ще бъде направен в тясно сътрудничество с НАТО, предаде БТА. Не се посочва как е реагирал Столтенберг. Вчера Столтенберг заяви, че това може да има сериозно въздействие върху бъдещето на Косово в евроатлантическата интеграция. Сърбия предупреди, че формирането на армия на Косово може да предизвика въоръжена интервенция. Парламентът на Косово ще гласува на 14 декември за формирането на редовна армия. Косово обяви независимост през 2008г. , стъпка, която Сърбия не признава.", "date": "2018.12.06", "title": "Премиерът на Косово се чу по телефона със Столтенберг"}
{"url": "https://www.24chasa.bg/novini/article/7187726", "text": "Министърът на икономиката на Германия Петер Алтмайер разкритикува днес председателя на Бундестага Волфганг Шойбле, че е обявил вчера подкрепата си за Фридрих Мерц за нов лидер на Християндемократическия съюз (ХДС), съобщи Франс прес. Алтмайер, който е приближен на канцлера и партиен лидер Ангела Меркел, изрази подкрепа за другия основен кандидат за поста - Анегрет Крамп-Каренбауер, предаде БТА. Досега водещите членове на партията не бяха заявявали публично кого от кандидатите за приемник на Меркел подкрепят, за да не всяват раздор, отбеляза АФП. \"След като Волфганг Шойбле наруши мълчанието, мога да го кажа: убеден съм, че с Анегрет Крамп-Каренбауер имаме най-голям шанс да обединим ХДС и да спечелим изборите\", каза Алтмайер в интервю за регионалния вестник \"Райнише пост\". Мерц и Крамп-Каренбауер са фаворитите за спечелването на мнозинство от гласовете на 1001 делегати, които ще изберат утре на конгреса в Хамбург новия лидер на ХДС.", "date": "2018.12.06", "title": "Германски министър: С Крамп-Каренбауер имаме най-голям шанс да обединим ХДС"}
{"url": "https://www.24chasa.bg/novini/article/7187738", "text": "Пратеникът на ООН за Йемен Мартин Грифитс определи като уникална възможност за връщане на мира започналите днес в Швеция мирни преговори между воюващите страни в Йемен, предадоха Франс прес и Асошиейтед прес. \"Не искам да съм твърде оптимист, но искам да съм амбициозен\", заяви той пред журналисти в присъствието на йеменските делегации в замък в град Римбу, на около 50 км северно от Стокхолм, предаде БТА. Шведската външна министърка Маргот Валстрьом откри преговорите с пожелание към делегациите за сила да намерят \"компромис и смелост\". \"Сега нещата зависят от вас, йеменските страни. Вие имате контрола над бъдещето си\", каза тя. Грифитс обяви, че страните са се договорили за размяна на пленници като стъпка към изграждане на доверие. \"Това ще позволи на хиляди семейства да се съберат и е резултат от много ефикасна, активна работа на двете делегации\", каза той. Планирано е да се разменят 1500-2000 души от проправителствените сили срещу 1000-1500 души бунтовници хуси, отбелязва ТАСС. Малко преди началото на разговорите правителството и бунтовниците, които не се очаква да преговарят пряко, поотделно поставиха предварителни условия за всякакво споразумение в размяна на не особено дипломатични туитове. Правителството настоя за пълно изтегляне на бунтовниците от западния пристанищен град Ходейда, превзет през 2014 г., откъдето преминава основната част от хуманитарната помощ. Бунтовниците заплашиха да попречат на самолетите на ООН да използват летището на столицата Сана, ако преговорите не доведат до възобновяване на гражданските полети. Международното летище бе затворено за търговски полети след военната намеса на проправителствената коалиция през 2015 г. Всички досегашни опити да се сложи край на четиригодишната война в Йемен се провалиха, а хуманитарната ситуация е най-тежката в света според ООН. В конфликта са противопоставени подкрепяните от шиитски Иран бунтовници хуси и поддръжниците на правителството на йеменския президент Абд Рабу Мансур Хади, подкрепяни от сунитска Саудитска Арабия. Дипломатически източник от Съвета за сигурност на ООН заяви, че храни \"съвсем слаби надежди\" за конкретни резултати от тези преговори. Преговорите в Швеция бяха улеснени от два фактора: големият международен натиск върху Саудитска Арабия след убийството на 2 октомври на саудитския журналист Джамал Кашоги в саудитското консулство в Истанбул и евакуацията в понеделник на 50 ранени бунтовници в Оман.", "date": "2018.12.06", "title": "В Швеция започнаха мирните преговори за Йемен под егидата на ООН (Снимки)"}
{"url": "https://www.24chasa.bg/novini/article/7187746", "text": "Парламентарен контролен орган нареди на бившия британски външен министър бивш кмет на Лондон Борис Джонсън да се извини, че не е декларирал навреме доходи в размер на почти 53 000 британски лири, предадоха Ройтерс и Асошиейтед прес. Разследване на парламентарния комисар по стандартите установи, че Джонсън не е регистрирал девет плащания на обща стойност 52 722 британски лири в необходимия 28-дневен срок, посочва БТА. Комисарят Катрин Стоун посочи в доклад, че Джонсън е нарушил правилата на долната камара на парламента, като не е изпълнил своите задължения. Бившият министър е признал грешката си и е предприел стъпки това да не се повтаря, заяви комисарят. Джонсън, който е твърд привърженик на излизането на Великобритания от Европейския съюз, подаде оставка като министър през юли заради несъгласие с плана на министър-председателката Тереза Мей за Брекзит. Оттогава той списва седмична рубрика във в. \"Дейли телеграф\" с годишна заплата от 275 000 британски лири. Повечето доходи, които не са били декларирани в срок, са били от възнаграждения за писани от него книги. Джонсън продължава да е депутат и е обвързан с парламентарните правила за деклариране на доходите.", "date": "2018.12.06", "title": "Бившият британски външен министър \nБорис Джонсън не декларирал 53 000 лири"}
{"url": "https://www.24chasa.bg/novini/article/7186656", "text": "Смяната на зимното с лятно време в ЕС няма да спре през 2019 г., както предложи Еврокомисията, а най-рано през 2021-а, заяви австрийският транспортен министър Норберт Хофер, чиято страна е ротационен председател на ЕС. Основна причина е, че страните от ЕС имат нужда от повече време да приложат промяната и да проведат дебат на кое време да останат. ЕК засега брани предложението си изоставянето на практиката да стане от 2019 г. Според него всяка държава от ЕС трябва да определи занапред в кой часови пояс ще се установи за постоянно с използването само на лятно или само на астрономическо (зимно) часово време. Редица държави от ЕС обаче имат проблеми с изоставянето на смяната на времето, затова Австрия предлага 2-годишно отлагане като компромисен вариант. Важно е да се избегнат “кръпки” от различни часови зони в ЕС, подчерта през октомври транспортният министър на Австрия. Две или три страни са изразили притеснения, че техническата подготовка в авиотрафика и други сектори може да отнеме поне 18 месеца. Белгия и Холандия вече са съгласували действията си в подкрепа на предложението за отлагане на промяната до 2021 г. В работните групи на ЕК се разглеждат няколко варианта на нова карта на часовите зони в Европа, съобщи българският зам.-министър на енергетиката Жечо Станков. Изборът на всяка държава-членка на ЕС, дали да остане на лятно, или зимно часово време, трябва да стане хармонизирано с нейните съседи, за да не се прекъснат икономически, транспортни и други връзки между тях. Затова ЕК разглежда десетки варианти за групирането на страните. Един от тях е България, Румъния и Гърция да са в една зона, от Сърбия до Германия, Швейцария и Италия - в друга, а от Франция и Холандия до Португалия - в трета. Друг вариант е от България до Великобритания всички държави да са в една зона, а Португалия - в отделна. ", "date": "2018.12.06", "title": "Страни от ЕС искат още време, за да спрат местенето на стрелките"}
{"url": "https://www.24chasa.bg/novini/article/7187769", "text": "Собственик на заведение и клиент са били глобени миналата седмица заради нарушаване на забраната за тютюнопушене – съобщават от Регионалната здравна инспекция в Добрич. За периода 23 до 29 ноември, по чл. 56 от Закона за здравето са извършени 40 проверки в 40 обекта - 12 детски и учебни заведения, 18 други закрити обществени места и 10 открити обществени места. Издадено е 1 предписание, съставен е 1 акт за установяване на административно нарушение и 2 наказателни постановления на обща стойност 1300 лв. Глобата за клиента е 300 лева, а за собственика на заведението – 1000 лева.", "date": "2018.12.06", "title": "Глобиха клиент и собственик на заведение  в Добрич за пушене"}
{"url": "https://www.24chasa.bg/novini/article/7187766", "text": "41 години, след като рискувайки собствения си живот, двама варненски водолази спасиха града от огнен ад, те бяха наградени от кмета на града Иван Портних. Пламен Атанасов Димов и Веселин Георгиев Димов получиха почетен знак на кмета с лента навръх Никулден. На официалната церемония присъства и бившият началник на спасителната служба к.д.п. Никифор Герчев. Трагедията се разиграва през далечната 1977-а година на пристанище Варна. Танкерът \"Ерма\", който тогава се намирал на петролния кей на пристанището, избухнал в пламъци, натоварен с около 10 000 тона мазут и 400 тона собствен газьол. Недалеч от там били базирани няколко цистерни на \"Петрол“ с нефтопродукти. В близост до горящия \"Ерма“ друг танкер разтоварвал бензин, а на жп коловозите имало цистерни с горива. С риск за живота си, но без никакво колебание двамата водолази се спуснали в танкера, за да запушат пукнатината, разпръскваща гориво директно в огнището на пожара. Благодарение на техния висок професионализъм, пожарът е овладян, а Варна е спасена от надвисналата изключително висока опасност. \"Изминалите 41 години не могат да заличат паметта за храбростта на хората, участвали в спасителната операция по овладяването на бедствието на танкера \"Ерма“ и спасяването на Варна. Радвам се, че допълваме редицата от почетени мъже, участвали в акцията с риск за живота си“, каза кметът Иван Портних, който поздрави водолазите. \"Благодарим, че признателността е на лице. Това е признателност към всички участници в тази операция и спасили Варна“, каза Веселин Димов.", "date": "2018.12.06", "title": "Наградиха водолази, спасили Варна от огнен ад преди 41 години"}
{"url": "https://www.24chasa.bg/novini/article/7187765", "text": "Пред десетките участници в ключовата пленарна сесия „Бъдещето на Европа е цифрово: инвестиране в хора и цифрови умения“ на конференцията във Виена \"ICT 2018 Conference\", българският еврокомисар Мария Габриел изведе на преден план най-важния аспект за успешна цифрова трансформация – инвестирането в цифровите умения на хората, съобщиха от Европейската комисия. „Ние оставаме инициаторите на начина, по който се развиват и работят технологиите, и ако искаме да се възползваме максимално от тях, трябва да придобием нужните умения. 90% от професиите на бъдещето ще изискват цифрови умения, а днес 44% от европейците нямат основни такива. Нямаме никакво време за губене и трябва да действаме сега, за да отговорим на недостига на специалисти с високи цифрови умения в областта на изкуствения интелект, киберсигурността, суперкомпютрите. Всички държави-членки са изправени пред много силно търсене на умения в тези нововъзникващи области, а дори днес липсват повече от 350 000 специалисти по ИКТ в Европа. Тази тенденция се увеличава, защото не само търсенето е силно, но и образователните системи не са достатъчно адаптирани новите реалности. Поради това Европейската комисия подкрепяме дейности и инициативи за въвеждането на нови и смели мерки за образование и обучение, включително обучение през целия живот. И в новата програма „Цифрова Европа“ по мое предложение, която само преди два дни бе одобрена от Съвета, предвиждаме 700 милиона евро инвестиции за обучението на така нужните на Европа специалисти с високи цифрови умения“, заяви Мария Габриел. Австрийската столица Виена е домакин на конференция на високо равнище \"ICT 2018 Conference\", организирана съвместно от Европейската комисия и Австрийското председателство на Съвета на ЕС, в която участват над 5000 европейски изследователи и иноватори, инвеститори, автори на блогове, представители на бизнеса, политици. Форумът представя също роботите на бъдещето, приложения и последните новости за политиките на ЕС в областта на научните изследвания и иновациите, информационните и комуникационните технологии, както и възможностите за финансиране. Веднага след дебата Мария Габриел връчи Европейските награди за цифрови умения, за които кандидатстваха 264 проекта и инициативи в пет категории. Вотът определи 24 от тях, които да продължат към финала. Независимо жури, съставено от членове на Управителния съвет на Коалицията за цифрови умения и работни места, оцени и избра един победител за всяка категория: Digital Senior (Норвегия) Инициатива на норвежкия Червен кръст за помощ на старите хора, които имат близки до никакви цифрови умения при използването на технологии от всекидневието, за да се преодолее страхът, че можеш да останеш без връзка. Програмата им помага да се приспособят към живот в нашето цифрово общество. След 10 седмици обучение възрастните хора да постигнали основно овладяване на употребата на таблет и са способни да използват и разбират имейл, камера, видео чат и две приложения по техен избор. Coding Bootcamp Praha (Чешка република) 12 седмичен обучителен лагер за развиване на уеб и програмиране в Прага, Чешката република, чиято цел са хората, които сменят кариерата си. Лагерът въвежда в света на технологиите група от хора, които са силно заинтересовани в промяната, но не могат да си позволят скъпи пазарни решения. Силните страните на програмата включват учебен план, тестван от индустрията, назначаване на гимназисти, международна среда и цялостен подход. Обучителна рамка за анализиране на данни в Airbus (Франция, Германия, Испания, Обединено кралство) Тази рамка бе създадена, за да увеличи уменията на работната сила в Airbus с компетенции в науката за данните. Тя е част от програмата за цифрова трансформация на компанията. Подходът е иновативен, защото разчита както на цифровото така и на социалното/общностното обучение. Слуижителите високо оценяват тази обучителна рамка, тъй като тя предоставя възможност за развитие на техния профил и кариерни възможности. Lie Detectors (Белгия, Германия) Това е организация с идеална цел за новинарска грамотност, водена от независими журналисти, чиято цел е да се започне разговор в класните стаи на Европа за цифровата дезинформация. Организацията помага на младежите и на децата да научат как да забелязват и да устояват на нарастващия обем манипулативни медии, достигащи до техните профили в социалните медии, както и да развият свой независим поглед за света. #Hackeuses! (Франция) #Hackeuses! е програма за вписване в цифрова среда, организирана от Simplon.co и посветена на жените с цел да ги подкрепя в създаването на професионален проект в цифровия сектор. Програмата се насочва към жени от 18 до 50 годишна възраст, главно живеещи в квартали с нисък доход и селски райони, безработни ени и/или без обучение. Програмата включва теоретични уроци, дискусии, групови семинари и т.н. и засяга различни аспекти на цифровия сектор, включително уеб развитието, роботиката и личните данни. Освен тези награди, българският еврокомисар и австрийският министър на транспорта, иновациите и технологиите Норберт Хофер връчиха още наградите за най-добри иноватори «Иновационен радар» и наградите за разработчици „FIWARE ICT”.", "date": "2018.12.06", "title": "Мария Габриел: Европа трябва да увеличи инвестициите в нови технологии и цифрови умения"}
{"url": "https://www.24chasa.bg/novini/article/7187801", "text": "Турският журналист от в. \"Заман\" Камил Демиркая се противопоставя на екстрадицията, поискана от Анкара, и иска политическо убежище в Румъния, съобщава информационният сайт Зиаре. Демиркая, който бе задържан временно от румънските власти вчера, заяви днес пред Апелативния съд на Букурещ, че не вярва на турското правосъдие, защото там се използват мъчения и че много негови колеги от в. \"Заман\" са били изпратени в затвора. Апелативният съд на Букурещ отложи за 14 декември процеса по искането за екстрадиция. Турските власти обвиняват журналиста във връзки с ислямския проповедник Фетхуллах Гюлен, който според Анкара е организирал неуспешния опит за преврат през 2016 г. Критично настроеният към Ердоган вестник \"Заман\" беше закрит в Турция, а множество сътрудници на изданието бяха обвинени във връзки с Гюлен, припомня БТА. Камил Демиркая се намира от две години в Румъния, където има разрешение за временно пребиваване. През ноември 2018 г. е подал документи за удължаване на разрешителното, които са в процес на обработка, се посочва в съобщение на \"Заман Румъния\". Турският журналист живее в Букурещ със съпругата си и 10-годишния си син, и \"пише за злоупотребите на властта в Анкара\". На днешното съдебно заседание Камил Демиркая заяви, че вярва на съдебната система в Румъния и се надява искането за екстрадиция да бъде отхвърлено. По думите му правосъдието в Турция не работи, там се прилагат мъчения и незаконни методи спрямо задържаните. Демикрая е поискал политическо убежище в Румъния.", "date": "2018.12.06", "title": "Турският журналист Камил Демиркая \nе поискал политическо убежище в Румъния"}
{"url": "https://www.24chasa.bg/novini/article/7187825", "text": " Днес на летище София задочно обвинените в пране на пари Евгения и Николай Баневи бяха предадени от френските власти на разследващия екип от Специализираната прокуратура, съобщават от пресцентъра на държавното обвинение. Предаването на обвиняемите е в изпълнение на издадена от СП Европейска заповед за задържането им. В рамките на разпореденото прокурорско задържане до 72 часа, в присъствието на защитниците им, на Николай и Евгения Баневи ще бъде предявено прецизно обвинение. Наказателната отговорност на Николай Банев и Евгения Банева се ангажира за 7 престъпления от общ характер: - За ръководене от Николай Банев на организирана престъпна група и за участие на Евгения Банева в същата престъпна група; - За длъжностно присвояване на пари и вещи, собственост на „Полимери“ АД, „Елма“АД,“Химически завод Панайот Волов“ АД и „Топлофикация Казанлък“ АД в общ размер на 84 682 896 лв.; - За избягване установяване и плащане на данъчни задължения в размер на 231 052 лв. на като управляващи „Полимери“АД, в размер на 1 515 235 лв. като управляващи на „Партнърс комерс“ ЕООД и в размер на 2 623 816 лв. като в управляващи „Елма“АД; - За пране на пари в особено големи размери - 589 811 132 евро и 225 000 лева; - За държане на огнестрелни оръжия и боеприпаси. На 07.12.2018г. Специализираната прокуратура ще поиска от съда вземане на най - тежката мярка за неотклонение „задържане под стража“ спрямо Евгения и Николай Баневи.", "date": "2018.12.06", "title": "Обвиняват Баневи за 7 престъпления, присвоили милиони, изпрали над милиард"}
{"url": "https://www.24chasa.bg/novini/article/7187842", "text": "Преработката и търговията на употребявани облекла, домакински текстил, обувки, чанти и други аксесоари в България, а и изобщо в Източна Европа, е сравнително нова индустрия. Но на запад от нас още преди повече от 40 години са се досетили, че в употребявания текстил има достатъчно стойност, която може да се използва повторно, преди всички тези стоки да отидат на сметищата. През 1978 г. шест благотворителни швейцарски организации основават TEXAID Textilverwertungs-AG заедно с частен партньор. Целта им е да организират професионалното събиране, сортиране и рециклиране на използвания текстил. Днес TEXAID е международна група със сортировъчни фабрики в Швейцария, Германия, Австрия, България, Унгария и Мароко, в които са заети повече от 1000 служители. Основната база в Швейцария е в Шатдорф, кантона Ури, където са разположени едни от най-модерните съоръжения за гласово сортиране на текстил в света. Заедно с дъщерното дружество Contex AG в Швейцария, TEXAID Collection GmbH в Германия и TEXAID Austria GmbH в Австрия те събират около 80 000 тона използван текстил всяка година, приблизително половината от който - в Швейцария. Това става благодарение на мрежа от повече от 6000 контейнери за употребяван текстил. Компанията има собствени колекторски центрове в Швейцария, Германия и Австрия, както и надеждни доставчици от Швеция, Великобритания, Австралия и това осигурява контролирано разнообразен и постоянен микс от облекла, който се преработва и брандира. Този текстил - микс от използвани дрехи, домакински текстил, играчки, обувки, аксесоари и други, се събира в контейнери или от врата на врата при благотворителни кампании или през цялата година. Миксът се сортира по качества в зависимост от сезона. Стандартите се изготвят в централата в Швейцария и отговарят на най-добрите практики в бизнеса. Дрехите втора употреба идват от страни, в които доходите са едни от най-високите в Европа, където хората са с високо чувство за социална отговорност и усет към модата. Така че неминуемо най-добрите модни марки в света са широко представени. За да се получи разнообразие от модни марки, миксът от Швейцария се допълва с подбрани дрехи втора употреба от по-заможните области основно в Германия, Англия и Швеция. В България TEXAID стъпва през 2005 г. със създаването на „Тексайд България“. Пет години по-късно компанията открива сортировъчна база в Костинброд, в която към момента работят 115 работници и служители. Те достигат производствен капацитет от 27 тона на ден сортирани продукти и 6 500 тона общо за година. По принцип сортираните продукти се разделят на три големи групи: екстра, стандарт А и стандарт Б. В „Екстра“ попадат само микс от сезонни дрехи, изключително разнообразни, красиви и модерни. Стандарт А представлява богат асортимент от сортирани по артикули и миксове зимни и летни дрехи с незначителни несъвършенства или от предишни колекции и с по-големи размери. Стандарт Б представляват годни за носене дрехи с отстраними дефекти или по-стари модели. Освен това „Тексайд България“ сортира и текстил за специално рециклиране, като най-съществена е ролята на памучните изделия. Те се събират и разделят по артикул и цвят и се предоставят на български контрагент за рязане и пакетиране в пакети по 10 кг. Новополученият продукт се изнася основно за Германия и се продава на машиностроителни предприятия и ЖП транспорта и служи за почистване на машините. Тази дейност позволява нито един килограм от събрания текстил да не остава неоползотворен. Продажбите на сортираните продукти в България се осъществяват само през дистрибутори, внимателно подбирани и с добра репутация. Те продават както на малки клиенти – магазини и складове, така и директно в свои собствени магазини. В продължение на 40 години TEXAID комбинира икономическата активност със социална ангажираност и екологична отговорност.  ", "date": "2018.12.06", "title": "Модни дрехи и добри практики – обичайният микс на „Тексaйд“"}
{"url": "https://www.24chasa.bg/novini/article/7187820", "text": "Полицията в Бургас издирва 54-годишния Красимир Димитров Тропотанов, избягал от Университетската болница за активно лечение Бургас на 17 май т.г. За последно Красимир Тропотанов е заснет от видеокамерите на лечебното заведение. Висок е 170 см, с бяла къса коса и слабо телосложение. В деня, в който е напуснал болницата, е бил облечен с раирана риза и тъмен панталон. ОДМВР  Бургас призовава гражданите, които имат информация за местонахождението на Красимир Тропотанов да съобщят незабавно на тел. 112 или в най-близкото районно управление на МВР.", "date": "2018.12.06", "title": "Полицията в Бургас издирва 54-годишен мъж, избягал от болница"}
{"url": "https://www.24chasa.bg/novini/article/7187844", "text": "Турският министър на вътрешните работи Сюлейман Сойлу съобщи днес, че турската полиция е иззела над 1 тона хероин при операция в източния окръг Ерзинджан, което е най-голямото количество конфискуван хероин в цялата история на Турция, предаде Анадолската агенция. Екипи от Отдела за борба с разпространението на наркотици на турската полиция са иззели вчера 1,27 тона хероин, скрит в камион, който бил спрян за проверка, каза Сойлу, предава БТА. По данни на полицията турските сили за сигурност са иззели общо 17,3 тона хероин тази година. При антитерористичните акции са били арестувани над 1500 заподозрени. Сойлу посочи днес, че поставената извън закона Кюрдска работническа партия (ПКК) има активна роля в трафика на наркотици. Той заяви, че Европа и САЩ не правят достатъчно срещу поддръжниците на ПКК, като отказват да екстрадират най-издирваните от Анкара терористи. Ако искаме да има свят без терор, ние първо трябва да имаме свят без дрога, каза Сойлу.", "date": "2018.12.06", "title": "Иззеха над 1 тон хероин при акция в Източна Турция"}
{"url": "https://www.24chasa.bg/novini/article/7187853", "text": "Британският премиер Тереза Мей заяви днес, че депутатите може да имат последната дума дали да се задейства клаузата, която ще гарантира, че след Брекзита няма да се върне граничният контрол между двете Ирландии. Тази клауза бе една от най-спорните точки от договореното с Брюксел излизане на Великобритания от ЕС, предаде Франс прес, цитирана от БТА. Предпазната клауза гарантира, че ако не се постигне договорка за бъдещите отношения между Брюксел и Лондон след преходния период от 21 месеца, започващ след Брекзита на 29 март 2019 г., цяла Великобритания остава в митнически съюз с ЕС, а за Северна Ирландия ще важат и някои правила на общия пазар. Клаузата е критикувана от подкрепящите Брекзита депутати, включително от управляващата Консервативна партия, които виждат в нея опасност от постоянно обвързване на Великобритания към ЕС. Десетки от тях се разграничиха от правителството и има риск това да доведе до отрицателен вот по споразумението за Брекзита на 11 декември в Камарата на общините, което би потопило Великобритания в несигурност за бъдещето й. \"Говори се за предпазната клауза, сякаш тя се задейства автоматично. Тя всъщност не е автоматична\", заяви Мей по радио Би Би Си радио 4 и подчерта, че вместо това може да се удължи преходният период. \"Никой поначало не иска да се стига до задействане на предпазната клауза. Ако се наложи да я използваме, ще трябва да се направи избор и аз обмислям въпроса парламентът да играе роля, когато се прави този избор\", добави тя. Мей същевременно подчерта, че всяко споразумение с Брюксел ще съдържа такава предпазна мярка и че щом тя се задейства, Великобритания няма да може да се изтегли от нея едностранно. Според британската преса Тереза Мей дори се опитва да потуши бунта на депутатите консерватори, като им предлага Камарата на общините да може да отхвърли с гласуване както предпазната клауза, така и удължаването на преходния период.", "date": "2018.12.06", "title": "Мей направи отстъпка пред депутатите\nпо споразумението за Брекзита"}
{"url": "https://www.24chasa.bg/novini/article/7187871", "text": "Възможностите за развитие на сектора за производство и преработка на сладководна риба и рибни продукти, както и проблемите пред него, обсъди заместник министър-председателят Марияна Николова с представители на бранша, съобщиха от пресцентъра на Министерски съвет. „За мен няма малки или големи производители и представители на бизнеса. Всеки сектор има своя принос и значение за брутния вътрешен продукт на страната“, каза вицепремиерът и подчерта, че ще работи за създаването на по-добра среда за развитие на малкия и средния бизнес, който е основен фактор за справяне с демографската криза. Тя също така изяви готовност да подкрепи усилията за увеличаване на вътрешното потребление на качествената българска риба. На срещата участва изпълнителният директор на Асоциацията на производителите на рибни продукти - БГ ФИШ, д-р Йордан Господинов, който каза, че секторът бележи ръст през 2018 г. и е експортно ориентиран. „Има още потенциал да се увеличи производството на качествена риба и рибни продукти“, каза вицепремиерът и честити на всички заети в бранша патронния им празник – Никулден.", "date": "2018.12.06", "title": "Марияна Николова: Има още потенциал да се увеличи производството на качествена риба"}
{"url": "https://www.24chasa.bg/novini/article/7187845", "text": "Агенция \"Пътна инфраструктура\"/АПИ/ осъществява контрол върху заплащането на съответната такса за преминаване по платената пътна мрежа чрез електронната система за събиране на пътни такси. Това реши окончателно парламентът с приетите промени в Закона за движението по пътищата, предаде БТА. От 1 януари догодина влиза в сила електронната винетка. Закупените до тогава хартиени стикери ще бъдат валидни до изтичане на срока им. НС даде право на длъжностни лица от АПИ, определени от председателя на УС, да спират движещи се МПС чрез сигнал със стоп-палка с червена светлина като сигнал за спиране може да бъде подаден и от движещ се автомобил на агенцията със съответното означение. Те ще могат да проверяват документите за самоличност на водача, както и всички документи, свързани с управляваното превозно средство. Дава се възможност за картово плащане на съответните пътни такси, регламентирани в Закона за пътищата. Представителите на АПИ ще могат и да изземват и задържат свидетелства за регистрация на МПС в предвидените от закона случаи, както и да съставят и връчват актове за установяване на административни нарушения, да връчват електронни фишове за тях. Пътното ведомство създава и поддържа информационна система, в която се издават и съхраняват докладите за нарушенията и електронните фишове. В системата могат да се съхраняват и съставени, но невръчени покани за съставяне на актове, ако отговарят на изискванията за електронен документ и са подписани с електронен подпис. Депутатите решиха също заповед за прилагане на принудителна административна мярка да не се издава, ако в срок до два часа от съставянето на акта за установяване на административно нарушение и отнемане на свидетелството за управление на МПС или на свидетелството за регистрацията му се заплатят дължимите глоби. В този случай отнетите документи се връщат на водача, което се отразява и в акта. Вписаният собственик, съответно ползвател, се освобождава от административно-наказателна отговорност във връзка с административни нарушения, ако в срок от седем дни от връчване на акта или електронния фиш представи декларация, в която посочи данни за лицето, извършило нарушението, и копие от свидетелството му за управление на моторно превозно средство. При нарушение, установено и заснето от електронната система, може да се издава електронен фиш в отсъствието на контролен орган като той съдържа данни за мястото, датата, точния час на извършване на нарушението, регистрационния номер на пътното превозно средство, собственика или вписания ползвател, размера на глобата, срока и начините за доброволното заплащане. По отношение на пътните превозни средства, които напускат България, Агенция \"Митници\" ще контролира маршрутите на превозвачите. За тази цел митничарите ще могат да проверяват съответствието им с декларираните тол данни. Длъжностни лица от Агенция \"Митници\" няма да допускат МПС да излезе от страната, ако не е заплатена съответната такса според Закона за пътищата. Занапред от специален режим на движение ще се ползват и МПС, определени от Изпълнителна агенция \"Автомобилна администрация\", чието предназначение е осъществяване на контрол.", "date": "2018.12.06", "title": "Окончателно: Електронната винетка влиза в сила от 1 януари 2019 г."}
{"url": "https://www.24chasa.bg/novini/article/7187884", "text": "Един политически лидер има ангажимент да изкаже позицията на партията си точно на форуми като конгреса на ПЕС, няма нужда да се крие. Така политоложката Татяна Буруджиева, която е в Лисабон за конгреса на ПЕС, коментира внезапния отказ на соцлидерката Корнелия Нинова да присъства. Най-висшият форум на европейската левица ще се проведе в Лисабон през уикенда. Изненадващо Нинова обяви днес, че няма да присъства на форума, защото той ще гласува резолюции, с които БСП не е съгласна, като тези за Истанбулската конвенция и за мигрантите. Тя се отказа в последния момент, а цялата делегация на БСП вече е в Лисабон. Така партията ще бъде представена от двамата зам.-шефове Деница Златева и Кирил Добрев. Конгресът трябва на преизбере Сергей Станишев за трети мандат начело на ПЕС. Политическият знак е лош. Резолюциите са известни още от юни и има формати, в които е можело да се направят възражения, а доколкото ми е известно такива няма, коментира още Буруджиева. Наближават избори. Всеки лидер трябва да си дава сметка, че партията му губи, когато той не застава на място и с тежки аргументи да поеме своята отговорност, предупреди тя. Трябва да имаш ако не смелост, то елементарно самочувствие в собственото си политическо семейство да изкажеш позицията си, допълни Буруджиева и обясни, че и други леви партии от други държави имат възражения срещу Истанбулската конвенция, но присъстват на форума.", "date": "2018.12.06", "title": "Буруджиева: Един лидер трябва да изказва позициите на партията си, а не да се крие"}
{"url": "https://www.24chasa.bg/novini/article/7187482", "text": "Вашингтон изглежда е осъзнал, че поне един от най-важните му проблеми е нерешим без участието на Русия. Това сочи предстоящото посещение в Москва на високопоставен служител от Държавния департамент. Какъв е точно проблемът на САЩ и как би могла да помогне Русия? В Москва пристига специалният пратеник на САЩ за Афганистан Залмай Халилзад - и събитието само изглежда не толкова значително. Държавният департамент официално потвърди визитата за началото на декември. В руската столица гостът ще разговаря със специалния представител на президента Путин за Афганистан Замир Кабулов. Основна тема ще са преговорите на официален Кабул с радикалната опозиция - талибанското движение. Информиран дипломатически източник съобщи тези дни пред афганистански медии, че Кремъл и Белият дом са сключили неофициални споразумения, засягащи талибаните. По негови данни са зачестили неофициалните срещи между руски и американски дипломати. А Залмай Халилзад и Замир Кабулов често разговарят по телефона. Източникът резюмира: Щатите се стремят да включат Русия в подготовката за преговори между Кабул и талибаните. А талибанското представителство в Катар, де факто с функции на \"посолство\", се мъчи да преговаря и с американците, и с руснаците. Това бе косвено потвърдено от руския посланик в Кабул. Александър Мантицки заяви, че гледищата на Москва и на Вашингтон върху мирния процес в Афганистан съвпадат, и изрази надежда единодушието да прерасне в общи действия. Кабулов пък изтъкна, че Москва \"не търси конкуренция със САЩ в афганистанското уреждане\". \"С Халилзад се познаваме отдавна, ще се срещнем отново - той се кани да идва тук\", заяви той. За известни промени в политиката на Щатите косвено спомена впрочем и държавният секретар Майк Помпейо - каза, че Вашингтон е готов да работи с всички страни, в чийто интерес е да бъде запазен мирът в Афганистан. Защо ли Щатите внезапно пожелаха да разговарят с руснаците за Афганистан? Какво всъщност значи това? За да отговорим, ще припомним най-напред колко е важен за Америка Афганистан. Най-дългата война в историята на Съединените щати е болезнена точка за националната гордост и славното военнополитическо наследство. На 11 септември 2001 г. Америка за пръв път в историята бе атакувана на своя земя. И не от голяма държава, а от група бойци, крили се из афганистанските пещери. Това естествено накърни националната гордост на англосаксонците. Принципната невъзможност да спечелят афганистанската война е още един удар по самосъзнанието им. Разполагайки с най-голямата военна мощ, Америка не може да надвие 10-12 хиляди полугладни талибани, воюващи главно с пушки и полуавтоматични оръжия от миналия, че и по-миналия век. Така се чувстваха общо взето и съветските генерали - прекарали години в Афганистан, те все не схващаха как така още не са спечелили войната. Вашингтон дълго време съзнателно пренебрегваше интересите на Русия в Близкия изток и Средна Азия. Афганистан - една от най-важните държави в Ориента, не бе изключение. Напротив, ярък пример стана тук опитът да се проектира върху отделна страна отдавна изчезналият еднополюсен свят. Америка не слушаше и не желаеше да слуша никого. Нещо повече, освен пренебрежението Русия с умисъл бе обвинявана, че дестабилизира ситуацията и подкрепя талибаните. Високопоставени американски военни заявяваха, че на участници в движението се доставят руски оръжия и суров петрол (!). Това обаче не трая дълго. И днес става ясно, че САЩ са извършвали един вид психологическа операция срещу Русия. Срещу една сила, сериозно активизирала се отскоро в стратегически значим периметър, дълго време незачитан от нея. Русия остана доста време без политика към Афганистан. Но сега виждаме поне стремеж да оформи такава. Москва има и всички основания да го направи. Русия притежава съществени конкурентни предимства, познава страната, региона, народа и местната култура. Руските специални служби все още разполагат с топографски схеми, карти и бази данни за Афганистан. Това е и първата причина Америка благосклонно да потърси съдействие от Москва за решаване на афганистанския проблем. САЩ разбраха, че без Русия това ще е крайно трудно, тъй като Москва има влияние, а и опит в тези неща. Втората причина се крие в самите Щати. Сегашното американско правителство гъмжи от ултрапрагматици, които пет пари не дават за разни идеологически спекулации. Идеите от времето на президента Обама, че сътрудничеството с авторитарни режими е невъзможно, дори не звучат сериозно за днешните стопани на Вашингтон. Правителството на Доналд Тръмп е готово да разговаря почти с всекиго. Стига да получава доходи от геополитиката, да направи външната политика рентабилна. А днес Афганистан е черна дупка за Щатите. Трета причина е регионът. Важни промени станаха след 2014 г., когато от Афганистан бе изтеглен основният военен контингент. Тогава се промени и начинът, по който много световни и регионални столици гледаха на американската кампания. Днес на практика всички големи играчи се обявяват против американското военно присъствие. Сред тях са и Русия, и Китай, и Пакистан, и Иран. Кампанията на САЩ среща скептично отношение и в Турция. Иран активно се намеси в Западен Афганистан - тамошната провинция Херат фактически стана нова персийска провинция. Пакистан открито започна собствена игра - в разрез с интересите на САЩ. Китай взе да заявява, че е недопустимо регионът да бъде превърнат изцяло в казарма или военна база. По-късно Пекин задейства икономически проекти в Афганистан. Индия също вече гледа скептично на американската политика в Ислямската република. И с тази политика САЩ фактически се озоваха в положението на обсадена крепост. На практика никой по периметъра не подкрепя афганистанската им операция. Тъкмо тази геополитическа ситуация е всъщност глобалната атмосфера, значително влошила нещата. Което дълго време остана незабелязано от Вашингтон. Сега САЩ явно се надяват на помощ от Русия поне по този проблем. Разпространено е мнението, че Русия няма какво \"да продаде\" на Америка. Москва уж нямала никакви лостове за въздействие или предимства, които да подтикнат Щатите към нормален диалог. Но излезе, че Афганистан може да е не само главоболие за Кремъл, а и негова силна страна. Общата геополитическа ситуация около Афганистан налага съответни правила в играта. Москва може \"да продаде\" на САЩ своето влияние и знанията си за региона и страната, като ги използва в свой собствен интерес. Руско-американското сближаване по това направление не е фантом, а реалност. И едва ли не единствената добра новина по целия периметър от геополитически язви в днешния световен ред. (БТА)", "date": "2018.12.06", "title": "Русия може да направи крайно важна услуга на САЩ"}
{"url": "https://www.24chasa.bg/novini/article/7187441", "text": "8 заведения са спрени от експлоатация, а общо 38 акта за констатирани нарушения са съставени до момента при проверките на увеселителни обекти преди студентския празник, предаде  . Огнеборци проверяват дали в дискотеки, механи и т.н. правилно функционират осветителните и противопожарните системи и дали има нормален достъп до аварийните изходи. Полицията обяви засилени мерки за гарантиране на сигурността на студентите и празнуващите. Така от сутринта на 8 декември до началото на следващия ден ще се провежда специализирана операция на КАТ. Ще се проверяват водачите за алкохол и наркотици, а автомобилите – за техническа годност и изрядни документи. Пред всички по-големи заведения ще има патрули и няма да се допускат пияни или въоръжени посетители.", "date": "2018.12.06", "title": "Затвориха 8 нередовни заведения преди студентския празник"}
{"url": "https://www.24chasa.bg/novini/article/7187489", "text": "Законът за личната помощ е законът за бъдещето на децата ни. Това означава, че децата ни ще ги има, когато нас ни няма. Това заяви на брифинг в Народното събрание Вера Иванова - една от протестиращите майки от инициативата \"Системата ни убива\", след като днес депутатите единодушно приеха на второ четене новия закон. Законът е за всички хора с тежки увреждания, които са сами и нямат никаква подкрепа. Това е механизъм, чрез който нашите деца и хората с увреждания имат бъдеще, каза Иванова. Реформата започва и гражданско общество в България има, каза Мая Стоицева от инициативата, предаде БТА. Днес е последният ден на палатковия лагер пред парламента. Протестът ще продължи през януари пред Министерството на здравеопазването, тъй като имаме още работа за вършене, докато не се случи реформата в ТЕЛК такава, каквато е в цяла Европа, обясни Вера Иванова. Майките благодариха на всички, които са ги подкрепяли, както и на всички майки, които са излезли на палаткови лагери в цялата страна. По някой път спорехме, но извоювахме една голяма крачка, реформата започва, каза Стоицева. Специално благодариха на омбудсмана Мая Манолова за това, че е повярвала в тях и е била неотлъчно с тях. Те благодариха и на медиите за отразяването, както и на полицаите, които са охранявали протестите им. Благодарим и на системата, която ни направи толкова устойчиви, колкото сме, каза Димитрина Русева. След брифинга майките поканиха всички на чай при палатковия лагер пред Народното събрание. На поканата се отзоваха председателят на парламента Цвета Караянчева, омбудсманът Мая Манолова и депутати.", "date": "2018.12.06", "title": "Майки на деца с увреждания: Законът за личната помощ е законът за бъдещето на децата ни"}
{"url": "https://www.24chasa.bg/novini/article/7187462", "text": "Архитекти замениха традиционните строителни материали със захар и подправки и създадоха ядивен град сладкиш на бъдещето в галерията \"Виктория и Албърт\" в Лондон, за да покажат, че градското планиране може да бъде забавно и вкусно, предаде Ройтерс, цитирана от БТА. Ежегодната изложба, която ще продължи от 8 декември до 6 януари следващата година, представя сгради, които са дело на архитекти, дизайнери и инженери. От тях било поискано да създадат макет на \"устойчив\" град на бъдещето. Нарекли са го Градът на Джинджифиловия хляб. \"Проектираме и изработваме макети, включително в подобни мащаби - заяви архитектът Робърт Нолан. - Ако се забавляваш с приготвянето на сладкиш и след това пренесеш идеята си върху нещо по-реалистично, проектирането е забавно. Изпечени са над 60 структури и градът включва въжена железница от сладки и направени изцяло от захар алеи за велосипедисти и пешеходци, докато от офиса \"Холанд Харви аркитектс\" са проектирали модерен приют за бездомни. Трябва да сме много внимателни при създаването на макета, защото може да се окаже, че някой елемент е изчезнал или всъщност е бил изяден.\"", "date": "2018.12.06", "title": "Градското планиране е вкусно: Архитекти представиха град сладкиш на бъдещето (Снимки)"}
{"url": "https://www.24chasa.bg/novini/article/7187498", "text": "\"Няма да участвам в Конгреса на ПЕС и държа да го чуете от мен, за да няма спекулации. БСП издигна кандидатурата на Сергей Станишев за президент на ПЕС, стоим твърдо зад него, подкрепяме го и гласовете на нашата делегация ще бъдат дадени за него. Желая му успехи и здраве, защото на европейските избори догодина му предстоят тежки битки\", каза лидерката на БСП Корнелия Нинова.  \"Подкрепяме редица от решенията на Конгреса, които касаят социална Европа, политика за млади хора, зелена икономика и други. Но Конгресът ще приеме някои решения, които противоречат на наши позиции. Ще бъде приета Резолюция за равенство на половете, в която се призовава всички държави членки да ратифицират Истанбулската конвенция и да я приложат в националното си законодателство, като „единствен начин за защита на жени от насилие“. Позовавам се на решенията на Конституционният съд, който се произнесе, че конвенцията противоречи на българската Конституция, и на Националния съвет на БСП. Не приемаме това решение, изпратих писменото си възражение, което е депозирано до Конгреса и нашата делегация няма да подкрепи тази резолюция\", каза още Нинова. \"Ще се приеме и резолюция относно политиката по миграция, в която се приема всяка държава да поеме солидарна отговорност за приемане на мигранти и ако това не се случи, да й се прилагат финансови и икономически санкции. Ние не приемаме това. По наше искане има решение на парламента по този въпрос, с него задължихме правителството да не подписва двустранни споразумения за връщане. В тази резолюция се казва, че трябва да се улесни достъпът, чрез издаване на хуманитарни и студентски визи, визи за сезонна заетост и други – не приемаме и това. Има и трета резолюция, в която ПЕС се солидаризира с пакта по миграция на ООН. Затова помолих ИБ на НС на БСП да ме освободи от присъствие на Конгреса\", допълни Нинова.", "date": "2018.12.06", "title": "Нинова: Твърдо сме зад Станишев за ПЕС, но няма да ида на  конгреса"}
{"url": "https://www.24chasa.bg/novini/article/7187522", "text": "Съветът на ЕС не успя да постигне на днешното си заседание цялостно утвърждаване на предложените от Европейската комисия промени за работата на европейската гранична служба Фронтекс. Засега остава неприето предложението на Европейската комисия за осигуряване на 10 000 европейски граничари, които да охраняват външните граници и да бъдат разполагани дори без съгласието на държавата, в която биват изпращани. Министрите на вътрешните работи са приели предложението за съгласуване на действията при прогонването на незаконни мигранти. Отбелязва се, че Съветът на ЕС все още не е готов да встъпи в преговори с Европейския парламент по тези въпроси. Според одобрената част от предложението Фронтекс ще помага на държавите при връщането на незаконните мигранти, ако това бъде поискано или по собствена преценка, но със съгласието на съответната държава от ЕС. Фронтекс ще съдейства за установяване на самоличността на чужденци. Прието е предложението служители на Фронтекс да бъдат изпращани в държави извън ЕС.", "date": "2018.12.06", "title": "Съветът на ЕС засега не постига съгласие по предложеното подсилване на граничната охрана"}
{"url": "https://www.24chasa.bg/novini/article/7187117", "text": "Китайският гигант в електронната търговия „Алибаба\" и белгийското правителство подписаха вчера меморандум за разбирателство, предвиждащ създаването на Електронна глобална търговска платформа (eWTP) в Европа, съобщава  Нейната цел ще бъде да съдейства за трансграничната търговия в дългосрочен план. Подписи под споразумението сложиха белгийският вицепремиер Крис Петерс и главният директор в „Алибаба груп\" Джеймс Сун. На церемонията присъства и премиерът Шарл Мишел, който посочи, че „сътрудничеството ще подобри конкурентността на белгийските и европейски компании на глобалната сцена\". Важен елемент от споразумението за Електронната глобална търговска платформа е създаването на логистична инфраструктура. Логистичната ръка на „Алибаба\" Cainiao Smart Logistics Network Ltd. ще наеме терен от 220,000 кв.м. на летището в Лиеж, където ще изгради „интелигентен\" логистичен хъб. Първоначалната инвестиция в този проект ще бъде 75 милиона евро, а първата фаза от изграждането му трябва да приключи през 2021 г. Белгийското правителство се ангажира от своя страна да въведе нови технологии, свързани с възможно по-голяма дигитализация на митническите процедури и по-бързо и ефективно обработване на стоките, което е ключово за днешната търговия. Меморандумът за разбирателство предвижда също „Алибаба\" да работи в тясно сътрудничество с белгийските инвестиционни и търговски агенции за увеличаване на продажбите в Китай на продукция от европейската страна. Мерките в тази насока предвиждат промоции, маркетинг и директен внос чрез платформите на „Алибаба\". Двете страни ще си сътрудничат и в привличането на повече китайски туристи в Белгия. През последните две години Електронните глобални търговски платформи (eWTP) се превърнаха в изключително атрактивна маркетингова концепция на „Алибаба\". Тя бе предложена лично от основателя на компанията Джак Ма по време на Азиатския форум „Боао\" през 2016 г. и в момента има изградени такива платформи в Малайзия и Руанда, а меморандумът с Белгия трасира навлизането ѝ и в Европа.", "date": "2018.12.06", "title": "\"Алибаба\" отваря хъб за електронна търговия в Белгия"}
{"url": "https://www.24chasa.bg/novini/article/7187528", "text": "Арестантката Евгения Банева кацна в 13,19 ч на летище София с полет от Мюнхен. Тя бе качена в кола на съдебна охрана в ареста, където по-късно ще бъде заключена в следствена килия. С друг полет от Франкфурт в 13,39 ч ще пристигне и мъжът й Николай Банев. Двамата бяха екстрадирани от Франция след европейска заповед за арест по обвинения за присвояване и данъчни престъпления.                                                                                                                                                                                                                                                                                                                       ", "date": "2018.12.06", "title": "Банева кацна първа с белезници от Мюнхен (Снимки)"}
{"url": "https://www.24chasa.bg/novini/article/7187532", "text": "Законът за личната помощ не е обикновен закон. Това е изстрадан закон от едни смели жени - майките на деца с увреждания, които дадоха урок на българското общество и на политиците. Това заяви на брифинг в Народното събрание омбудсманът Мая Манолова след приемането на новия закон, предава БТА. По думите й майките са показали, че една кауза, колкото и да е невъзможна, може да е успешна, ако е справедлива, ако човек вярва в нея и стои докрай. Майките дадоха урок и на институциите, на политиците, за това че трябва да слушат гласа на хората, каза омбудсманът. \"Най-лесно е да кажеш \"не става\", \"не може\", \"това не е възможно\". Доказахме, че е възможно\", отбеляза тя. Тя припомни, че когато е бил внесен в парламента, законопроектът за личната помощ се е превърнал в един от най-отричаните и критикувани проекти. По думите й в началото не се е чула добра дума отникъде, нито от институции, нито от депутати, нито дори от синдикати и организации на хората с увреждания. Омбудсманът отбеляза, че приемането на закона днес и аплодисментите в пленарна зала са голяма, изстрадана победа. Тя благодари на всички, които от първия до последния момент са стояли зад този закон. Благодаря и на тези медии, които обективно и честно ни отразяваха, посочи тя. Благодаря на всички, които направиха възможно каузата \"лична помощ\" от страдание през надежда да се превърне в реалност, заяви на брифинга председателят на социалната комисия Хасан Адемов от ДПС. Благодарение на диалога, на разумния компромис ние взехме правилните решения, приехме тези два изключително важни закона за бъдещата политика за хората с увреждания, заяви зам.-председателят на социалната комисия Светлана Ангелова от ГЕРБ. Според нея законите ще бъдат работещи. По думите й политиката за хората с увреждания винаги е била приоритет на правителството и ще бъде такава и в бъдеще. Тя отбеляза ролята и на премиера Бойко Борисов за приемането на двата нови социална закона и за личната му ангажираност с финансовото обезпечение. Ангелова благодари на представителите на протестиращите майки, на омбудсмана и на всички народни представители, които вчера и днес са подкрепили законите. Законът за личната помощ е един изстрадан закон, изстрадан от всеки един от нас през последните месеци, защото много пъти бяхме между \"Осанна\" и \"Разпни го\", коментира министърът на труда и социалната политика Бисер Петков. Проведохме десетки срещи, много от тях бяха драматични, но в крайна сметка стигнахме до един закон, към който имаше недоверие, че може да бъде приет, отбеляза той. Приемането на този закон не би било възможно без съдействието и ангажираността на много хора - премиера Борисов, благодарение на чиято ангажираност се решаваха най-тежките, най-сложните въпроси, финансовия министър, вицепремиера Томислав Дончев, здравния министър Кирил Ананиев, колеги, които участваха в срещите, каза Петков. Той допълни, че работата продължава със законопроекта за социалните услуги.", "date": "2018.12.06", "title": "Мая Манолова: Законът за личната помощ е изстрадан от смелите майки на деца с увреждания"}
{"url": "https://www.24chasa.bg/novini/article/7187572", "text": "Психолози от университета Бейлър в Тексас установиха колко полезен може да е сънят при подготовката за изпити, съобщава сп. Teaching of Psychology. Учените фокусирали вниманието си върху стереотип, според който е по-добре сънят да бъде пожертван в полза на изучаването на материала. В експериментите участвали студенти в две дисциплини - психология и дизайн. Те трябвало да спят 8 часа в денонощието през седмицата преди изпита. Фазите на съня и бодърстването у участнците били изследвани с помощта на специална гривна, предаде БТА. Оказало се, че участниците в експериментите от двете групи постигнали по-добри резултати на изпита в сравнение с онези, които не си доспивали. По този начин учените доказаха необходимостта от здрав 8-часов сън за по-добро усвояване на нови знания и вземане на изпити.", "date": "2018.12.06", "title": "Здравият сън е полезен при подготовката за изпити"}
{"url": "https://www.24chasa.bg/novini/article/7187582", "text": "Гласуването в британския парламент по договорената от министър-председателката Тереза Мей сделка за Брекзит ще се състои както е планирано на 11 декември, заяви днес лидерката на Камарата на общините Андреа Ледсъм, цитирана от Ройтерс. Шансовете правителството да спечели гласуването изглеждат малки. Според в. \"Таймс\" висши министри призовават Мей да отложи вота поради опасения, че тя е застрашена от толкова голямо поражение, че може да се стигне до падане на правителството й, предава БТА.", "date": "2018.12.06", "title": "Парламентът във Великобритания ще гласува по сделката за Брекзит на 11 декември"}
{"url": "https://www.24chasa.bg/novini/article/7187588", "text": "Министър-председателят Бойко Борисов проведе работна закуска с посланиците на държавите от Европейския съюз, организирана от посолството на Австрия в България като ротационен председател на Съвета на ЕС, съобщиха от пресцентъра на Министерски съвет. На срещата бяха обсъдени актуални въпроси от европейския дневен ред. Сред тях бяха енергетиката, икономиката, международната политика, сигурността на ЕС, както и стъпките за присъединяване на България към чакалнята на еврозоната.", "date": "2018.12.06", "title": "Борисов обсъди присъединяването на България към еврозоната с посланици от ЕС"}
{"url": "https://www.24chasa.bg/novini/article/7187558", "text": "40-годишна рейнджърка от Карловската бригада е в неизвестност. В поделението й не знаят какво е станало с нея. Вчера в апартамента на Десислава Стоянова е имало много военни полицаи, твърди marica.bg. Жилището било отворено, телефонът на редничката се зареждал на масата, колата й пред блока липсвала. Стоянова живеела сама, имала 15-годишно дете.  В града се носят всякакви слухове за мистериозното й изчезване. Според някои може да става въпрос за любовна история, други допускат, че е заминала за чужбина. Върви и мълва, че може да е станала жертва на престъпление. Колеги на Стоянова са категорични, че тя не е подавала рапорт за напускане.", "date": "2018.12.06", "title": "Рейнджърка от Карловската бригада изчезна мистериозно"}
{"url": "https://www.24chasa.bg/novini/article/7187609", "text": "И самолетът, в който пътуваше под охрана Николай Банев, кацна на летище София в 13,39 ч. Той пристигна с полет от Франкфурт,  . По правило двама арестанти под конвой не могат да пътуват в един и същ самолет.  Както Евгения, така и Николай ще бъде отведен в следствен арест, където се очаква по-късно от прокуратурата да му предявят обвинения за присвояване и данъчни престъпления. Съпрузите бяха задържани във Франция след европейска заповед за арест. Те прекараха там повече от месец в различни арести до решението на френски съд да ги върне у нас.                                                                                                                                                                                                                                                                                                                       ", "date": "2018.12.06", "title": "И самолетът с Банев кацна в София"}
{"url": "https://www.24chasa.bg/novini/article/7187614", "text": "Турция ще организира търг за изграждането на 45-километровия Канал Истанбул, съобщи днес турският президент Реджеп Тайип Ердоган, цитиран от Ройтерс. Изявлението на президента бе направено на фона на плановете на правителството да замрази новите инвестиции с цел намаляване на разходите. Проектът Канал Истанбул бе отлаган твърде много. Ще организираме търг през 2019 г. и ще започнем процеса, каза Ердоган на заседание на неговата управляваща Партия на справедливостта и развитието (ПСР). По-рано тази година Ердоган заяви, че правителството му не обмисля нови инвестиции, заради което се появиха съмнения относно скорошното реализиране на проекта за канала на стойност 16 милиарда долара. Идеята за създаването на Канал Истанбул (мегапроект на Турция за изграждане на изкуствен канал, свързващ Черно и Мраморно море през Истанбул) бе представена от Ердоган през 2011 г., а реализирането му е сред ключовите цели на правителството за 2023 г., когато турската република ще навърши 100 години.", "date": "2018.12.06", "title": "През 2019 г. Турция прави търг за строеж на 45 км канал в Истанбул"}
{"url": "https://www.24chasa.bg/novini/article/7187613", "text": "Парламентът ратифицира на първо и второ четене Споразумението за стратегическо партньорство между Европейския съюз и неговите държави членки, от една страна, и Канада, от друга страна. Документът е подписан на Срещата на най-високо равнище ЕС-Канада на 30 октомври 2016 г. в Брюксел и е одобрено от Европейския парламент на 15 февруари 2017 г. Споразумението потвърждава стратегическото партньорство между Европейския съюз и Канада и допринася за разширяване и задълбочаване на сътрудничеството в търсене на решение на глобалните предизвикателства. То предвижда механизми за засилване на политическия диалог, като се организират срещи на най-високо равнище и консултации на министри и експерти. Създават се Съвместен комитет на министрите и съвместен комитет за сътрудничество. Споразумението за стратегическо партньорство съдейства за разширяване на сътрудничеството между Европейския съюз и Канада в области като външната политика и политиката на сигурност, борбата с тероризма, борбата с организираната престъпност, устойчивото развитие, научните изследвания, културата и образованието. Подобряват се възможностите за координиране и взаимодействие в широк кръг области от взаимен интерес, излизащи извън търговските и икономическите отношения. Отделни части от споразумението се прилагат временно от 1 април 2017 г., тъй като то е от смесен тип. Пълното му влизане в сила ще се осъществи след приключване на процеса на ратифицирането му и съответните вътрешни процедури във всички държави-членки на Европейския съюз.", "date": "2018.12.06", "title": "Парламентът ратифицира споразумението за партньорство между ЕС и Канада"}
{"url": "https://www.24chasa.bg/novini/article/7187649", "text": "Най-значителното общо перо в разходите на българските домакинства през миналата година са били за храна и за поддръжката на дома с вода, електроенергия или отопление с различни видове горива. Това показват данни от анализ на Евростат за общите потребителски разходи на домакинствата в ЕС през 2017 г. Българското домакинство е харчило по около 19 процента за храна, при среден показател за ЕС от 12 процента и 19,7 процента за поддръжка на дома с вода, отопление и електроенергия, при среден показател за ЕС от 24 процента показват данните на европейската статистика. Така общият сбор в разходите на българите за храна и за дома приближава около 40 на сто, тоест малко под половината от общите им годишни разходи. Данните на НСИ за миналата година относно средните потребителски разходи на домакинствата у нас обаче се различават чувствително от статистиката на Евростат. През 2017 г. за храна българите домакинства са похарчили средно около 3 500 лева, което се явява и най-голямото потребителско перо или разход от около 30 на сто при общ годишен разход за едно домакинство от 11 860 лева, според НСИ. За поддръжката на дома, за вода, електроенергия, отопление и други горива българското домакинство харчи по около 1770 лева за година, което е и втори по величина разход от около 15 на сто, показват данните на родната статистика. За транспорт домакинствата у нас през м.г. са похарчили по около 800 лева, за здраве - 642 лева, за тютюн и алкохол - по около 500 лева, за комуникации - по 515 лева, за свободно време и култура - 530 лева и т.н. Според данните на НСИ основният дял от дохода на едно българско домакинство идва от заплати - 54 на сто от доходите са се формирали от това перо. Около 30 процента от доходите на българските домакинства пък са се формирали от пенсии, добавки за деца и други социални помощи. От самостоятелна заетост са били формирани около 6,7 на сто от доходите на българските домакинства, отчита НСИ. През 2017 г. българските домакинства са изразходвали средно по 5 217 лева на лице, което е с близо 10 процента повече в сравнение с 2016 г. През миналата година домакинствата в ЕС са отделили близо 2 000 млрд. евро или около една четвърт от всички разходи в Евросъюза /еквивалент на 13 процента от БВП на ЕС/ за поддръжка на жилищата с вода, електричество, отопление или други горива, което означава че върхът на финансовата пирамида е бил обърнат предимно към жилищните нужди на европейските домакинства, отчита Евростат. През 2017 г. делът на разходите за домакинствата, предназначени за жилища, е бил най-голям във Финландия - 29 на сто, Дания - 28 на сто, Великобритания - 27 на сто. В противоположния край на скалата, най-нисък дял от разходите на домакинствата за поддръжка на жилищата са били регистрирани в Малта - 10 на сто, Литва и Кипър - по 15 на сто. Разходите за храна са били другата най-важна категория в бита на европейските домакинства със средно 12 процента, отчита Евростат. Като цяло най-висок дял за храна в ЕС са отделяли домакинствата в Румъния - около 27 на сто, Литва и Естония - по 22 на сто и др. Най-нисък дял от разходи за храна в ЕС е регистриран в Австрия, Ирландия и Люксембург - по около 9 на сто, показват данните на Евростат.", "date": "2018.12.06", "title": "Евростат: Домакинствата в България са харчили най-много за храна и за поддръжка на дома"}
{"url": "https://www.24chasa.bg/novini/article/7187637", "text": "Движението по път I-8 /Калотина - София/ при Калотина при км 2 се извършва в една лента поради ремонтни работи в участъка и затваряне на лентата в посока София, съобщиха от пресцентъра на Агенция \"Пътна инфраструктура\". Трафикът до 17:00 ч. днес ще се осъществява двупосочно в лентата в посока КПП Калотина.", "date": "2018.12.06", "title": "Ремонт затруднява движението по пътя Калотина - София"}
{"url": "https://www.24chasa.bg/novini/article/7187671", "text": "Апелативният спецсъд оставя в ареста Десислава Иванчева и Биляна Петрова. Това стана ясно от решението, което е качено на сайта на съда. Продължаване на най-тежката мярка \"задържане под стража\" е необходимо заради изключително високата степен на обществена опасност на престъпления, за които двете се разследват, посочват съдиите в мотивите си.", "date": "2018.12.06", "title": "Апелативният спецсъд оставя в ареста Десислава Иванчева и Биляна Петрова"}
{"url": "https://www.24chasa.bg/novini/article/7187647", "text": "Истанбулски съд нареди да бъдат освободени 30 работници и синдикалисти, които бяха в предварителния арест от три месеца след протести на строежа на новото летище на мегаполиса срещу лошите условия на труд, предаде ДПА. Съдът наложи забрана за пътуване на обвиняемите и им нареди да ходят в полицията всяка седмица до следващото заседание по делото, насрочено за 20 март, съобщи късно снощи адвокатът на протестиращите Недждет Окджан. Обвиненията срещу тях са неясни и политически мотивирани, каза Окджан. Нямаше никакви разумни причини тези хора да бъдат държани в предварителния арест толкова дълго, добави той. , припомня БТА. Тридесет и един от тях бяха арестувани през септември, когато силите за сигурност използваха сълзотворен газ и водни струи, за да сложат край на протестите. Останалите 30 души бяха освободени в очакване на началото на процеса. Срещу лицата са повдигнати обвинения в нарушаване на правата на другите работници, както и в нарушаване на правилата за демонстрации. Общо 52 смъртни случая бяха регистрирани при изграждането на летището през последните пет години, сочат официални данни. Новото летище в Истанбул бе открито на 29 октомври от президента Реджеп Тайип Ердоган. Той досега отказва да коментира условията за работа на строежа на летището.", "date": "2018.12.06", "title": "Освобождават 30 работници, протестирали на строежа на новото летище в Истанбул"}
{"url": "https://www.24chasa.bg/novini/article/7187674", "text": "Цялата отговорност по управлението и контрола в Столична община я носи кметът Йорданка Фандъкова. Това заяви председателят на групата на БСП в СОС Калоян Паргов по повод оставката на заместник-кмета по тнарспорта Евгени Крусев и решението на столичния градоначалник Дончо Барбалов да поеме и този пост в следващите месеци до края на мандата, съобщиха от пресцентъра на БСП София. \"Това постановяват Законът за финансово управление и контрол на публичния сектор, Законът за обществените поръчки и Законът за публичните финанси, обясни той. - Дори и да превъзложи на някой от заместник-кметовете или на друго лице да изпълнява определени функции, първостепенният разпоредител в общината, какъвто е кметът, не се освобождава от отговорност. По тази причина, а и поради факта, че за 10 години трима заместник-кметове по транспорта \"спукаха гума\" на едно и също място, с колегите от БСП предложихме Йорданка Фандъкова да поеме и ресор \"Транспорт\", както вече се нагърби с ресор \"Сигурност\". Очевидно кадровата политика на кмета не е добра и този факт предполага тя да се нагърби лично с работата и в ресор \"Транспорт\". Според Калоян Паргов, заместник-кметът Дончо Барбалов вече прилича на Многоръкия Шива. \"В едната си ръка държи болница, в другата пари, в третата трамваи..., пошегува се той. - С колегите от БСП предизвикахме съдбата като за 50-годишния юбилей му подарихме точно такъв колаж\". Председателят на БСП - София съобщи, че групата на социалистите в СОС ще внесе още днес доклад, който засяга състоянието на \"Топлофикация София\". \"Този проблем става все по-сериозен и все по-отчайващ за софиянци, коментира Калоян Паргов. - Имаме разбирането и подкрепата на всички колеги от различните политически групи в СОС, че ще го подкрепят. С този Доклад изискваме технологичен и технически одит на това дружество. Целта ни е да видим цялостната картина на състоянието на \"Топлофикация София\", защото проблемите не са само финансови. Тази тема тепърва ще търпи развитие\".", "date": "2018.12.06", "title": "Паргов: Цялата отговорност по управлението и контрола в СО я носи кметът Фандъкова"}
{"url": "https://www.24chasa.bg/novini/article/7187633", "text": "Конституционният съд на Русия постанови днес, че оспорваното споразумение за размяна на територии между две кавказки републики от федерацията - Чечения и Ингушетия, предизвикало протести сред ингушите, отговаря на руската конституция, предаде Франс прес, цитирана от БТА. Споразумението за установяване на граници между Чечения и Ингушетия не противоречи на федералната конституция, заяви председателят на КС Валерий Зоркин. Постановлението обезсилва предишно решение на Конституционния съд на Ингушетия, отхвърлил през октомври закона за границата с Чечения. Споразумението за границата, подписано през септември от лидерите на двете руски републики с предимно мюсюлманско население, бе критикувано в Ингушетия като сключено без допитване до жителите на региона и вредно за ингушите, доколкото предоставя големи части от територията им на чеченците, управлявани от Рамзан Кадиров. Хиляди разгневени ингуши се събираха дни наред през октомври в местната столица Магас с искане за отмяна на сделката. \"Надявахме се на чудо (. . .) Искахме да ни разрешат референдум\", заяви днес за АФП Барах Чемурзиев, активист на протеста. Ръководителите на Ингушетия и на Чечения - Юнус-Бек Евкуров и Рамзан Кадиров, благодариха на руския КС за решението му, \"приключило този случай\", сочат съобщения на руски агенции, цитирани от АФП. По времето на СССР Чечения и Ингушетия бяха включени в една и съща съветска република и границата между тях не бе установена официално. От началото на 90-те Чечения затъна в два кръвопролитни конфликта, в които местни сепаратисти, а после и ислямисти воюваха с руски войски, напомня АФП.", "date": "2018.12.06", "title": "Русия: Размяната на територии между Чечения и Ингушетия отговаря на конституцията"}
{"url": "https://www.24chasa.bg/novini/article/7187686", "text": "80-годишен мъж е настанен в болницата с прободни рани, без опасност за живота. Сигналът за възникнал скандал между него и съквартиранта му - 79-годишен от Ямбол бил подаден в полицията тази сутрин в 4.50 часа от социално заведение в парк \"Кенана\". Изпратената на място оперативна група установила, че мъжът е с нанесени множество порезни рани, вероятно с джобно ножче. По случая е образувано досъдебно производство по чл.129 от НК, а работата по установяването на всички обстоятелства, довели до инцидента, продължава.", "date": "2018.12.06", "title": "Дядо нападна свой връстник с джобно ножче след скандал в Ямбол"}
{"url": "https://www.24chasa.bg/novini/article/7187696", "text": "В поредна кражба от пловдивска болница е заподозрян 23-годишен жител на Кричим.  В хода на проведеното разследване служители на Второ районно управление са събрали доказателства, че същия ден задържаният е разбил няколко шкафчета от съблекалня на персонала и е задигнал пари и лични вещи. Под наблюдението на районната прокуратура работата по случая продължава разследващ полицай.", "date": "2018.12.06", "title": "23-годишен пак краде лични вещи в пловдивска болница"}
{"url": "https://www.24chasa.bg/novini/article/7187688", "text": "След незабавни полицейски действия е задържан мъж, строшил стъкло на автобус в София, съобщиха от пресцентъра на МВР. На 18 август шофьор на автобус на масовия градски транспорт подал сигнал в полицията, че в близост до спирка неизвестен мъж ударил стъклото на задната врата на рейса и го строшил. В резултат на незабавни заградителни действия на място е задържан 44 - годишен, с криминални регистрации в полицията. След доклад на събраните материали в Софийската районна прокуратура задържаният е привлечен като обвиняем и му е наложена мярка за неотклонение подписка.", "date": "2018.12.06", "title": "Криминално проявен троши стъкло на автобус в София, арестуват го"}
{"url": "https://www.24chasa.bg/novini/article/7187716", "text": "От деня, когато преди две седмици косовското правителство взе решение за въвеждане на мита от 100 процента на вноса на продукти от Сърбия и Босна и Херцеговина от тези страни в Косово са влезли общо 49 камиона със стоки, от които 38 от Сърбия и 11 от Босна и Херцеговина, съобщи МИА. Според прищинския вестник \"Зъри\" до 21 ноември, когато правителството на Рамуш Харадинай взе решението за налагане на мита в страната само от Сърбия влизаха по около 100 камиона със стоки дневно. Говорителят на митницата на Косово Адриатик Ставилеци заяви за вестника, че стойността на внесената стока е ниска, тъй като става дума за суровини, а вносителите изцяло са платили мито от сто процента, предаде БТА. Въпреки реакциите и протестите на Белград и косовските сърби и искането на ЕС и САЩ митата да бъдат премахнати, правителството на Рамуш Харадинай е решено да не оттегля решението си, докато Сърбия не признае независимостта на Косово. ", "date": "2018.12.06", "title": "От въвеждането на митата от 100% от Сърбия в Косово са влезли 38 камиона със стоки"}
{"url": "https://www.24chasa.bg/novini/article/7187730", "text": "Съветът на ЕС прие днес предложението за въвеждане на глоба до 4% от световния оборот на интернет платформите, които не премахнат терористично съдържание до един час от мига, в който това е било поискано от съответните власти, съобщи БТА. Предвижда се размерът на глобите да бъде определян от всяка отделна държава в ЕС. Правилата ще засягат всички, които доставят интернет услуга в ЕС, както и съдържанието, свързано с насилие. Не се предвижда разлика според това дали доставчиците на услугите са в ЕС или някъде другаде. Съветът настоява доставчиците да разработят собствени мерки за предотвратяване на разпространението на подобно съдържание. Доставчиците трябва да се постараят премахнато веднъж съдържание да не се появи в интернет отново. С днешното решение се открива път за начало на преговорите с Европейския парламент по новите правила, се отбелязва в съобщението на Съвета. ", "date": "2018.12.06", "title": "Глоба до 4% от оборота на интернет платформите, които допускат терористично съдържание"}
{"url": "https://www.24chasa.bg/novini/article/7187731", "text": "Унгария ще изпрати още най-малко 60 войници в Косово до следващото лято, заяви министърът на външните работи на тази страна Петер Сиярто и добави, че в мисията на НАТО в Косово в момента се намират 398 унгарски войници, съобщи Танюг, цитирана от БТА. След двудневна среща на министрите на външните работи на НАТО в Брюксел Сиярто каза, че Унгария ще се кандидатира за командна позиция в силите КейФОР в Косово, след като идната година изтече мандатът на италианския командир на силите. Според неговите думи унгарските войници ще бъдат преразпределени от мироопазващата мисия на ООН в Кипър, а освен в Косово допълнителни сили ще бъдат изпратени и в Афганистан. По-голямата роля на Унгария в мисиите на НАТО е в съответствие с обещанието, дадено на генералния секретар на тази организация Йенс Столтенберг. Говорейки за Македония, Сиярто каза, че страната отдавна е трябвало да стане членка на НАТО. Той вярва, че след като приключи процеса около промяната на името й, процесът на присъединяване към НАТО ще приключи идната година. Историята ни е показала, че ако съществуват нерешени проблеми в Западните Балкани, това води до големи проблеми. Би било по-добре това да се избегне, а най-добрият начин за това е ускоряване на процеса на интеграция, заяви Сиярто.", "date": "2018.12.06", "title": "Унгария увеличава броя на войниците си в\nКосово"}
{"url": "https://www.24chasa.bg/novini/article/7187728", "text": "В шведската столица започна седмицата на Нобеловите тържества, в която лауреатите си дадоха среща по случай връчването на Нобеловите награди за 2018 г., предаде ТАСС, цитирана от БТА. По традиция, тържествата стартираха с посещение в Нобеловия музей в Стокхолм от носителите на престижния приз и техните семейства. Гостите се подписаха с бял маркер на черните столове в кафенето на музея, което също стана традиция от няколко години насам. Те добавиха в колекцията на музея свои вещи, свързани с научното си откритие. Нобеловите премии ще се връчат на 10 декември 2018 г. от шведския крал Карл XVI Густав. На 11 и 12 декември лауреатите ще посетят Нобеловия фонд. А дотогава предстоят множество срещи и конференции, лекции пред студенти и семинар на тема: \"Водата е важна\". На 8 декември Стокхолмската филхармония ще изнесе концерт. Диригент ще бъде 36-годишната американка Карина Канелакис. Нобеловите отличия се присъждат от 1901 година. Досега са наградени 904 учени и творци и 24 организации.", "date": "2018.12.06", "title": "Започна седмицата на Нобеловите тържества преди връчването на наградите за 2018-а"}
{"url": "https://www.24chasa.bg/novini/article/7187887", "text": "Във връзка с празника Никулден, Изпълнителнана агенция по рибарство и аквакултури засили проверките на територията на страната. Проверяват се водни обекти, търговската мрежа и пътищата за нерегламентиран улов, превоз и търговия с риба и рибни продукти, съобщиха от пресцентъра на земеделското министерство. Над 440 са проверките само за последната седмица, при които инспекторите на ИАРА установиха 14 нарушения на Закона за рибарството и аквакултурите. С актове и констативни протоколи са иззети 1750 м мрежи и 523 кг риба, от която са дарени 340 кг от видовете шаран и каракуда. Останалата риба е пусната обратно във водоемите. До края на ноември за 11-те месеца на годината самостоятелно и съвместно с представители на други държавни органи инспекторите на ИАРА извършиха общо 17 700 проверки на територията на страната - във вътрешни водоеми, по Черно море и река Дунав, в търговската мрежа и по пътищата на страната. Установени са 1070 нарушения със 764 издадени наказателни постановления. Иззетата риба е над 7 тона, от която по-голямата част е върната във водоемите, а 1300 кг са дарени. Иззети са и над 80 000 метра незаконни риболовни мрежи. През текущата година ИАРА е извършила повече проверки, в сравнение с предходната година. Същевременно според анализите на агенцията, се очертава положителна тенденция за намаляване броя на нарушенията, което се приема като показател за добрия превнативен ефект на засиления контрол. През 2017 г. са извършени 16 745 проверки при установени 1 172 административни нарушения, за които са издадени 986 наказателни постановления. Иззети са 117 200 метра мрежи и 13 500 кг риба, от която 6 000 кг е дарена, а останалата – върната във водоемите. Интензивният контрол по язовирите, речните и морски акватории, търговската мрежа и пътищата продължава и в момента.", "date": "2018.12.06", "title": "Над 440 проверки извърши агенцията по рибарство за последната седмица"}
{"url": "https://www.24chasa.bg/novini/article/7187892", "text": "4775 товарни автомобила, 861 автобуса и 1048 таксиметрови коли са проверени по време на последната операция, проведена от Пътна полиция по линия на TISPOL. Тя се състоя във времето от 26 ноември до 2 декември, съобщиха от пресцентъра на МВР. След приключване на проверките и обобщаване на получената информация в Главната дирекция “Национална полиция”, става ясно, че на място екипите са установили множество нарушения. Най-много са тези, свързани с нарушение на скоростните режими – 1309. Случаите на неизползване на обезопасителни колани са били 414, при 330 пътни превозни средства е констатирано, че са били технически неизправни, а 236 са били с неизправни светлини. 17 са случаите, в които е констатирано управление след употреба на алкохол и 5 след употреба на наркотични вещества и/или техните аналози. Констатирано е също, че 392 водачи са били с нередовни документи, а 77 са били без задължителна застраховка „Гражданска отговорност“. По време на операцията, заради неплатени задължения по наложени санкции по Закона за движение по пътищата са отнети свидетелствата за управление на моторни превозни средства на 128 водачи, а на други 615 са връчени електронни фишове на водачи на МПС – 615. По време на операцията на 162 пътници, които имат свидетелства за управление на МПС, също са връчени електронни фишове", "date": "2018.12.06", "title": "Над 6500 камиона, таксита и автобуса са проверени при последната операция на КАТ"}
{"url": "https://www.24chasa.bg/novini/article/7187899", "text": "Предложение от стратегически инвеститор на стойност под 9 млрд. евро и срок до 8 години за изграждането на АЕЦ \"Белене\" ще бъде оценено най-високо. Това каза министърът на енергетиката Теменужка Петкова, която представи днес пред парламентарната енергийна комисия информация за процедурата по избор на стратегически инвеститор/и за изграждане на атомната централа и възможностите за структуриране на проекта. От енергийното министерство смятат, че този срок за изграждане на централата е реалистичен, защото проектът е в напреднала фаза, тъй като той притежава необходимата лицензионна процедура. Освен това има изградена площадка и оборудването за атомната централа се намира в България, предаде БТА. Стойността, която е поставена като максимална за изграждането на АЕЦ \"Белене\", е до 10 млрд. евро, а максималният срок за реализация е до 10 години, добави министър Петкова. Участието на българската страна ще стане само и единствено с апортиране на всички относими активи, които България притежава във връзка с този проект, заяви енергийният министър. Най-удачен вариант за структура на проекта е участие в отделна проектна компания с всички активи, които са относими към проекта АЕЦ \"Белене\" и съответно тези активи ще бъдат оценени и самото апортиране на тези активи в новата проектна компания ще стане паралелно с разговорите с потенциалните инвеститори. От енергийното министерство смятат, че най-оптималният вариант за реализацията на такъв тип проекти е за 20 процента собствен капитал и 80 процента привлечен капитал. Министърът по енергетиката подчерта, че проектът ще трябва да бъде реализиран изцяло на пазарен принцип, без предоставяне на държавна гаранция, без предоставяне на корпоративна гаранция, без включването на дългосрочни договори за изкупуване на електрическа енергия от страна на държавата. Предложение за над 30 процента участие на български компании в реализацията на проекта ще бъде с предимство, допълни министър Петкова. От техническа точка бъдещият инвеститор трябва да се придържа към проекта, който е нотифициран от Европейската комисия през 2007 г. Това означава, че трябва бъде използвано изцяло оборудването, което е произведено за този проект, както и да бъдат използвани всички лицензии, уточни Теменужка Петкова. Процедурата, свързана с избор на стратегически инвеститор за изграждането на АЕЦ \"Белене\", е предвидено да премине през 9 етапа. Началото й може да бъде дадено в началото на 2019 г., посочи енергийният министър.", "date": "2018.12.06", "title": "АЕЦ \"Белене\" може да бъде изградена за 8 години и да струва около 9 млрд. евро"}
{"url": "https://www.24chasa.bg/novini/article/7187816", "text": "Президентът е завел жена си на екскурзия в Полша с наши пари. В първоначалния официален документ, изпратен до българското министерство на външните работи, както и до Полша, Деси Радева е била предвидена и посочена като заместник-водач на делегацията. Това каза Слави Трифонов в предаването си, което бе излъчено снощи. Водещият припомни, че вчера приключи Световната среща на ООН за климата в Полша, където българската делегация бе водена от президента Румен Радев. Той беше придружен и от съпругата си. \"Интересно по кой закон жената на Радев отива в Полша като част от българската делегация? Питам и отговорът ми е ясен - на държавни разноски и с пари на българските данъкоплатци. Искам да припомня, че в българското законодателство няма институция първа дама. Тук няма първа дама, която да има държавен бюджет, кабинет и правомощия, както е при американците\", заяви още водещият. \"Тъй като тя не може да бъде предвидена като първа дама, тя е предвидена като заместник-водач на делегацията\", обяви Трифонов и показа документ, в който като водач на листата е обявен Румен Радев, а като негов заместник - съпругата му Деси. \"Интересно какъв експерт е Деси Радева по екология. Може би тя отговаря за чистотата на въздуха в дома на президента, като редовно отваря прозореца, за да се проветря, и забърсва фините прахови частици от генералската униформата на президента\", пошегува се шоуменът. Слави подчерта и факта, че в списъка под Деси Радева са поставени министърът на екологията и \"други маловажни личности\", както ги описа той. Според Трифонов за съпругата на президента явно законите не важат и припомни и случая с колата на НСО, която влезе в насрещното и паркира в нарушение пред магазин за дрехи.  \"Това ми прилича на поведение на типична мутреса\", констатира водещият. От Президенството отрекоха пред \"24 часа\" истинността на информацията.  \"Съпругата на държавния глава не е била заместник-ръководител на българската делегация на конференцията на страните по Рамковата конвенция на ООН за изменението на климата, както е видно от решението на Министерски съвет от 14 ноември т.г. за състава на делегацията, нито е участвала под каквато и да е форма в работата на форума\", се казва в позицията, подписана от директора на прессекретариата на президента Кирил Атанасов \"Никакви държавни средства не са били похарчени за съпругата на президента при пътуването на българската делегация до Катовице. За допуснатата техническа грешка при акредитацията на българската делегация е сигнализирала самата президентска институция още на 6 ноември т.г.\", казват още от прессекретариата на Държавния глава.", "date": "2018.12.06", "title": "Слави: Президентът е завел жена си в Полша с наши пари. Хората на Радев: Не е вярно!"}
{"url": "https://www.24chasa.bg/novini/article/7187900", "text": "Гръцката полиция употреби днес сълзотворен газ и шокови гранати в центъра на Атина против анархисти, които хвърляха срещу полицията бутилки със запалителна смес и камъни, съобщи ТАСС, позовавайки се на гръцката телевизия ЕРТ. Инцидентите станаха по време на шествие на студенти и ученици по повод десетата годишнина от гибелта на убития от полицай 15-годишен Алексис Григоропулос. Преди това анархистите разбиха витрини на магазини и подпалиха контейнери със смет по улиците. Полицията задържа няколко участници в безредиците, посочва БТА. Заради сблъсъците между анархисти и полиция в центъра на Атина е спряно движението по централни улици. Влаковете не спират на две две спирки на метрото - \"Синтагма\" и \"Панепистимио\". Въпреки сблъсъците, предизвикани от анархисти, шествието на студенти и ученици от Атинския университет до парламента на Гърция, в което участват около 400 души, продължава. Възпоменателни и протестни шествия, които всяка година се провеждат на 6 декември от 2008 г. насам, има днес и в други гръцки градове като Солун, Патра, Каламата, Янина, Волос, Ираклион и други. В Солун анархисти също предизвикаха безредици, хвърляйки камъни по полицията и построявайки огнени барикади от контейнери за смет. Щети са нанесени на много паркирани автомобили. Само в Атина за сигурността се грижат 5 000 полицаи. Те се опитват да не позволят на анархистите да стигнат до Политехническия институт, от който хулигани по традиция извършват набези срещу полицейски патрули и ги замерят с бутилки със запалителна течност. Вечерта студентите и учениците ще проведат още една акция в памет на убития младеж на мястото на гибелта му в централния район Ексархия.", "date": "2018.12.06", "title": "Сълзотворен газ и шокови гранати срещу протестиращи в центъра на Атина"}
{"url": "https://www.24chasa.bg/novini/article/7187949", "text": "Специалисти ще разработят план за намаляване на рисковете от наводнения по поречието на река Камчия. Това съобщи днес при представянето на проекта \"RECONECT\": Възстaновяване на екосистемите и намаляване на хидро-метеорологичния риск\" директорът на Института за екологична модернизация Людмил Икономов, цитиран от БТА. От българска страна партньор в изпълнението на проекта е областната администрация във Варна. Икономов обясни, че намаляването на риска от наводнения трябва да е чрез природно-съобразни решения като залесяване, създаване на заливни тераси, възстановяване на влажните зони, премахване на изкуствено създадени препятствия и други. Предвижда се да бъде разработен и пилотен проект за прилагане на природосъобразни решения в реален район от поречието на реката, за който има реална заплаха от наводнения. Специалистите ще разработят и препоръки предложените природосъобразни решения за намаляване на риска да бъдат включени в общите устройствени планове на общините. Икономов коментира, че наводненията в нашата страна са около 5 процента от пожарите например, но щетите от тях са 20 пъти по-големи.", "date": "2018.12.06", "title": "Разработват план за намаляване на рисковете от наводнения край Камчия"}
{"url": "https://www.24chasa.bg/novini/article/7187954", "text": "Анегрет Крамп-Каренбауер, фаворитката за приемник на Ангела Меркел на поста председател на Християндемократическия съюз (ХДС), каза днес, че партията трябва да остане единна независимо кой спечели утрешното гласуване, предаде ДПА. \"Най-важното е ХДС да остане единен след вота и мисля, че всеки от тримата кандидати го знае\", каза тя в ефира на обществената телевизия Цет Де Еф, предаде БТА. Освен Крамп-Каренбауер, която е генерален секретар на ХДС и любимка на Меркел, за лидерския пост се борят бизнесменът Фридрих Мерц и здравният министър Йенс Шпан. Утрешното гласуване може да доведе до промяна в политическия курс на ХДС и да бъде решаващо за това дали Меркел ще изкара докрай мандата си на канцлер, който трябва да приключи през 2021 г.", "date": "2018.12.06", "title": "Анегрет Крамп-Каренбауер: Най-важното е ХДС да остане единен след вота"}
{"url": "https://www.24chasa.bg/novini/article/7187964", "text": "Гърция води диалог с ЕС по въпроса за удължаването на газопровода \"Турски поток\" през гръцка територия към други страни от ЕС и има сериозни аргументи. Това заяви гръцкият премиер Алексис Ципрас преди предстоящото му посещение в Москва на 7 декември, предаде ТАСС. В интервю за ТАСС гръцкият премиер подчерта, че сътрудничеството в областта на енергетиката е много важна сфера в гръцко-руските отношения. Ценим факта, че Русия е важен партньор в енергийната сфера, тъй като тя разполага с много енергийни източници, каза Ципрас. Той посочи, че Гърция и други европейски страни са на мнение, че ЕС трябва да си сътрудничи с Руската федерация по въпроса, свързан с газопровода \"Турски поток\". Според Гърция газопроводът трябва да бъде не само \"Турски поток\", но да се превърне и в \"Европейски поток\", предаде БТА. Водим диалог по този въпрос в ЕС. Вярвам, че аргументите ни са сериозни. Имаме настойчивост и търпение и вярвам, че е възможно в бъдеще да имаме положителни резултати, каза Ципрас. Въвеждането в експлоатация на втората линия на \"Турски поток\", предназначена за снабдяване с газ на Югоизточна Европа, се планира за 2019 г. През ноември Ципрас заяви, че Гърция активно агитира Брюксел за продължаване на строителството на \"Турски поток\" през турско-гръцката граница, посочва ТАСС. Гръцкият премиер посочи още пред агенцията, че Гърция е направила стратегически избор за задълбочаване на руско-гръцките отношения и укрепване на приятелството между двата народа. Той отбеляза, че макар двустранните дипломатически отношения да се развиват в продължение на 190 години, те не винаги са били конструктивни.", "date": "2018.12.06", "title": "Ципрас: Преговаряме с ЕС за удължаването на \"Турски поток\" през Гърция към другите страни"}
{"url": "https://www.24chasa.bg/novini/article/7188001", "text": "Френската левица ще внесе в парламента искане за вот на недоверие срещу правителството на президента Еманюел Макрон, съобщи Асошиейтед прес, цитирана от БТА. Френската социалистическа партия, крайнолявата формация \"Непокорна Франция\" и Френската комунистическа партия загърбиха различията си и обещават да внесат искането в Националното събрание още в понеделник. Трите партии нямат достатъчно гласове да свалят правителството, тъй като центристката формация на Макрон \"Република, напред!\" има солидно мнозинство в 577-местната долна камара. Въпреки това инициативата на левицата е нов удар срещу Макрон, чието правителство е значително отслабено от продължаващите няколко седмици протести на \"жълтите жилетки\", отбеляза АП.", "date": "2018.12.06", "title": "Френската левица внася вот на недоверие \nсрещу кабинета на Макрон"}
{"url": "https://www.24chasa.bg/novini/article/7188041", "text": "Формирането от самопровъзгласеното Косово на пълноценна армия ще окаже негативно влияние на Балканския регион, заяви днес министърът на външните работи на Сърбия Ивица Дачич на откриването на 25-тото заседание на Съвета на министрите на външните работи на страните-членки на ОССЕ, предаде ТАСС. Прищина въведе мита от 100 процента на стоките от централна Сърбия. Ние рязко осъждаме това решение. Търговските войни, а също решението за създаване на армия на Косово ясно демонстрират атаката срещу сръбското население в Косово. Създаването на армия, което властите в Прищина планират да стане на 14 декември, ще окаже негативно влияние на ситуацията в региона, заяви Дачич. Независимо от това Сърбия, по неговите думи, ще положи всички усилия за запазването на мира в региона и ще продължи да бъде фактор на мира и стабилността на Балканите, предаде БТА. На 18 октомври парламентът на Косово гласува за формиране на армия въз основа на силите за сигурност на първо четене. На 14 декември ще бъде окончателното гласуване по този въпрос. Освен това на 21 ноември Прищина въведе мита от 100 процента на стоките от Сърбия и Босна и Херцеговина, припомня ТАСС.", "date": "2018.12.06", "title": "Ивица Дачич: Създаването на косовска армия ще повлияе негативно на Балканите"}
{"url": "https://www.24chasa.bg/novini/article/7188182", "text": "Президентът на Сърбия Александър Вучич и генералният секретар на НАТО Йенс Столтенберг се съгласиха днес в телефонен разговор, че запазването на мира и стабилността е от най-голям интерес за Сърбия и целия регион, съобщава белградският вестник \"Блиц\", цитиран от БТА. Вучич благодарил на Столтенберг за констатацията, че сега не е време за формиране на т.нар. армия на Косово, т.е. че намерението на Косово да трансформира своите сили за сигурност в армия идва в неподходящ момент. Вучич изразил опасения във връзка с намерението на Косово да формира армия и опасностите, които тази стъпка носи за оцеляването на сръбския народ в Косово и сигурността на Сърбия, както и за мира и стабилността в региона. Двамата събеседници се договорили да останат в постоянен и пряк контакт, а армията на Сърбия отново да установи ежедневни контакти със силите КейФОР в Косово, за да обменят информации и следят развитието на ситуацията. Вучич запознал Столтенберг с проблемите, пред които Сърбия и особено сръбският народ в Косово, са изправени заради \"ирационалната\" стъпка на Косово да въведе мита от 100 процента на стоките от Сърбия, в противоречие със съществуващи споразумения и договори.", "date": "2018.12.06", "title": "Вучич разговаря с генералния секретар на НАТО за намеренията на Косово за армия"}
{"url": "https://www.24chasa.bg/novini/article/7184562", "text": "Концентрираното причиняване на болка и страх при убиването на животни създава реални физически вълни, които са причина за земетресенията по света. Това твърди нова теория на учени, които доразвиват идеята за влиянието на гравитационните вълни, изказана от Алберт Айнщайн още в началото на XX в. Теорията за вълните на болка твърди, че докато първичните и вторичните вълни се движат бързо, страданието се натрупва като налягане върху земята в продължение на определен период от време и след това, когато достигне своята “точка на кипене”, земната кора се разкъсва и реагира под формата на земетресение. Идеята е разработена в книгата “Етимология на земетресенията. Нов подход” на индийския учен д-р Мадан Мохан Баджай в съавторство с колегите му Ибрахим и Виджарайдж Сингх. Трудът им се основава на изследователска теза, представена още през юни 1995 г. на международна научна конференция, проведена в Суздал, Русия. Тримата доразработват идеята, като събират и анализират доклади на специалисти от цял свят за това къде са се случили земетресения и в кои високосеизмични зони са били избити милиони животни. Въз основа на статистиката авторите твърдят, че е възможно да се Разбира се, нетрадиционната теория моментално ще бъде отхвърлена от геолозите, които ревниво пазят територията си. И, разбира се, ще бъде осмяна от хиляди други учени, които ще търсят конкретни доказателства за всяка закономерност. Не бива обаче да забравяме, че автомобилите без шофьор, безжичните телефони, месото, произведено в лаборатории, морските вълни, които генерират електричество, и още хиляди подобни открития и изобретения са се появили след на пръв поглед налудничави идеи. През XVI век например Джордано Бруно твърди, че Слънцето е просто поредната звезда, а във Вселената има много светове. Той бил изгорен жив по обвинение в ерес след ексцентричната си идея. Американският президент Доналд Тръмп пък все още смята, че глобалното затопляне е мит. Защо и кога се случват земетресения? Никой не знае. Има, разбира се, десетки обяснения, но нито едно от тях не е общовалидно. Така че тази теория е толкова добра, колкото и всяка друга. Може би бъдещите учени сеизмолози ще докажат това, което индийските риши казват от векове - че универсалният ум е най-мощният инструмент, познат някога. Дали умът изобщо може да генерира вълни от енергия? Твърди се, че когато известният индуистки гуру Свами Вивекананда отишъл в Чикаго, посочил конкретна област в далечината, над която според него се носел дебел черен облак от страдание. Оказало се, че той сочи към най-голямата кланица в Америка, където са убивани хиляди говеда. Д-р Мадан Мохан Баджай защитава теорията, като предварително не се опитва да спре жестокостта към тях, нито протестира за техните права. Д-р Баджай е генерален директор на Международната организация за научни изследвания и благосъстояние и ръководител на научната лаборатория по медицинска физика, имунофизика, ядрена биофизика и биомедицинско инженерство към Факултета по физика и астрофизика към университета в Делхи, където преподава от 1968 г. Автор на повече от 300 научни труда, той е сътрудник на Индийското дружество по генетика и растениевъдство, Индийската академия по медицинска физика, Американското химическо общество, както и на още десетки научни дружества в САЩ, Япония, Непал, Бангладеш, занимаващи се с физика, медицинска електроника, биомедицинско инженерство, онкология и химиотерапия, математика, фармация и др. Бил е секретар на Индийската академия по медицинска физика и председател на няколко симпозиума, организирани от Института за атомна енергия към правителството на Индия. Общ пример от основите на физиката помага да се разбере възможната разрушителна сила на вълните - обект “А” има естествена честота, при която той вибрира свободно. Ако друг обект “В”, в близост до “А”, вибрира с честота, равна на естествената честота на “А”, тогава “А” започва да вибрира с много по-голяма енергия. Това явление се нарича резонанс и може да бъде потенциално разрушително за обекта “А”. Баджай и колегите му разширяват теорията на резонанса до вълните на болка, които според тях биха могли да предизвикат вибрации на тектонските плочи на земята и опустошителни трусове. Висящият мост “Такома Нароус” в американския град Вашингтон например е първият документиран мост, който се е сринал през 1940 г. поради този резонансен ефект. Установено е, че поради грешка в конструкцията естествената честота на моста съответства на честотата на въздушния поток. Целият мост започнал да вибрира, когато въздухът преминавал през него, което довежда до рухването му. Ако една малка вибрация, с определена честота може да накара цял мост да вибрира, защо да не могат вълните на болка, произхождащи от клането на животни, да доведат до подобен разрушителен резултат като земетресение? Болката на закланото животно е която съвременната наука все още не може да измери. Възможно ли е това? Защо не? В продължение на години учените се смеели на идеята на Айнщайн за съществуване на гравитационните вълни, представена през 1916 г. в рамките на Общата теория на относителността. През февруари 2016 г., 100 години по-късно обаче, когато бяха разработени необходимите инструменти, американски учени обявиха, че са открили, чули и измерили гравитационни вълни. Те са слаби вълнения в пространственото платно, създадени от масивни движения във Вселената, като например сблъсък между две черни дупки или експлозия на големи звезди. Тъй като гравитационните вълни не се поглъщат или отразяват, те носят информация за движението на обекти във Вселената. Стъпвайки на доказаното съществуване на гравитационните вълни, индийските учени изследват сложната роля на ноцицептивните вълни в чувствителното тяло - механични или термични стимулации на сензорни нервни клетки, наречени ноцицептори. Тези клетки произвеждат сигнал, който се движи по верига от нервни влакна през гръбначния мозък до мозъка, което води до болка. Ноцицепторите изискват минимален интензитет на стимулиране, преди да се задействат и да изпратят сигнал към нервната система. Авторите на новата теория твърдят, че същите видове вълни на болка се генерират и преминават по земната кора от огромния шум и напрежение, създавани от животните, които биват убивани. Тези вълни водят до пукнатини в кората в определена посока или сеизмична анизотропия. Акустичната анизотропия, натрупвана в течение на годините, или ефектът върху кората, причинен от звук, е това, което според авторите причинява земетресения. Вълните на болка пък пътуват на голямо разстояние с времето, така че кланиците в една страна могат да доведат до поражение от трусове в друга. Масовото клане на животни в чест на богинята на силата Гадхимай и земетресението в Непал през 2015 г., когато умират над 8000 души, показват модел, който доказва теорията. Седмици преди труса десетки хиляди хора се стичат за ритуалното жертвоприношение, което се извършва веднъж на пет години. В ритуала се избиват около 500 000 животни в чест на богинята на силата Гадхимай, която ще им донесе късмет и просперитет. В книгата се изреждат още стотици подобни примери, сред които трусовете в калифорнийския квартал Нордридж (1994 г.) и американските градове Лонг Бийч (1933 г.), Ландърс (1992 г.), Сан Франциско (1906 г.), Ню Мадрид (1811-12 г.); земетресението в руското селище Нефтегорск (1995 г.); японските Канто (1923 г.), Ноби (1891 г.), Кита-Танго (1927 г.), Санкиру (1933 г.), Нанкай (1948 г.) и т.н., като всички те са с много над 1000 жертви.", "date": "2018.12.06", "title": "Страданието на животните предизвиква земетресения - ето теорията на индийските учени (Снимки 18+)"}
{"url": "https://www.24chasa.bg/novini/article/7188200", "text": "Полски съд постанови, че антикомунистическият дисидент и бивш президент на Полша Лех Валенса трябва да се извини на лидера на управляващата партия по дело за клевета, предаде Асошиейтед прес. Ярослав Качински, влиятелният председател на управляващата партия \"Право и справедливост\", заведе дело срещу Валенса заради негови постове в социалните медии с обвинения срещу Качински за самолетната катастрофа в Смоленск през 2010 г. Тогава при падането на президентския самолет загинаха неговият брат близнак - тогавашният президент Лех Качински, и още 95 души, висши политици и военни, припомня БТА. През 2016 г. Валенса обвини Качински, че воден от желанието си да командва, е настоявал в разговор по телефона, че самолетът трябва да се приземи въпреки гъстата мъгла. Такива обвинения бяха отправени и от критици на Качински, но не бяха доказани. Съд в Гданск днес се произнесе, че Валенса трябва да се извини на Качински чрез различни платформи - по радиото, в социалните медии и в лично писмо. . Съдът намира, че мнението на Валенса, изразено във Фейсбук, прекрачва границите на свободата на словото и уронва репутацията и достойнството на Качински, предаде ДПА. Според съдията докладчик по делото Валенса не е посочил никакви доказателства в подкрепа на твърдението си за Ярослав Качински. Качински бе поискал Валенса да плати 30 000 злоти (8000 долара) за благотворителност, но съдът не прие това. Нито един от двамата политици не бе днес в съдебната зала.", "date": "2018.12.06", "title": "Осъдиха Лех Валенса за клевета"}
{"url": "https://www.24chasa.bg/novini/article/7186861", "text": "Ако доскоро лясковското село Джулюница се асоциираше само с Котоошу и вкусните домати, то вече си има друга забележителност - училището. “Петко Р. Славейков” е първото иновативно във Великотърновска област и е уникален модел на интеркултурно учебно заведение, признават образователните експерти. Половината от 120-те ученици в него са от ромски произход и от различни села в общините Лясковец, Стражица, Златарица, но няма отпадащи деца и безброй неизвинени отсъствия. Охранителни камери, пазач и педагогически съветник също няма. Нещо повече, родителите са добре дошли и заедно с педагозите решават всеки възникнал проблем, затова и случаи на агресия почти няма. Мобилните устройства не са забранени в клас, а са част от учебния процес. “Цялата ни училищна политика е насочена към изграждане на толерантни отношения, тъй като при нас учат деца от различни етноси, с различен социален статус и с различни академични познания. Винаги сме работили на няколко скорости. Когато избирахме иновативен модел, решихме че той трябва да бъде така организиран, че да е насочен към всички деца. При нас проблемът не е да ги задържаме в училище. Нещата стоят така, че трябва да направим интересен престоя им и да им дадем знания. Особено по български език, тъй като спецификата на ромската група е миллет и те говорят турски език”, обяснява директорката Даниела Христова. Решили да започнат от начален курс да прилагат иновациите и да променят начина на преподаване. “Т.е. не включва кой знае какви финансови средства, с каквито училището не разполага, а усъвършенстване и промяна на училищната обстановка, на подредбата на класната стая, на организацията на урока”, допълва Христова. Първолаците в Джулюница са клас “Изследователи”. Мисията им е да придобият практически умения. “Това, което учат, могат да го видят, да го пипнат, да го помиришат, да го вкусят дори. Опитът ни показа, че само така децата усвояват наистина материала, с който са препълнени учебниците, а не просто зубрят”, обяснява директорката. В снежното утро хлапетата са събули ботушите и са насядали с буквари в ръце под дървото на четенето в специално уреден кът с килим, възглавници и пейки. С помощта на учителката Марияна Дончева и младата възпитателка Симона Николова, току-що завършила университета, те сричат кратки думички. “Гледаме да няма стресови ситуации, докато осъзнаят къде се намират”, обясняват педагозите. Във веселата класна стая на видно място е поставен емоциометър, който най-често стои на усмихнато личице Имат занимания по йога след края на учебните занятия. Директорката уточнява, че йогата и зона “Релакс” е проект, който училището реализира заедно с великотърновската неправителствена организация “Амалипе”.   С центъра работят от 9 г. Включени са в програмата за намаляване на отсъствията, която днес е проект “Всеки ученик ще бъде отличник”, финансиран от Тръста за социална алтернатива. Обучението е целодневно за 90% от децата в училище. Храната е безплатна и те прекарват повече време от деня в школото. “Тук трябва да има страшна динамика, за да не им е скучно, и целта е да развиват други умения, освен да се занимават с учебна дейност”, пояснява директорката, докато отваря вратата към класната стая на “Всезнайковци”, или II клас. Наричат се така, защото се оказали будни и любознателни. Намираме ги с мобилни телефони и таблети в ръце. Учат математика, докато играят в специална онлайн образователна платформа. “Госпожата ни разрешава да ги ползваме за текстови задачи по български и математика. Излизат ни примерно 4 отговора и ние трябва да натиснем правилния. Пишем и в тетрадките, но повечето пъти сме на таблетите. Госпожата е много добра, защото тя ни пуска много бърз интернет и много я обичаме”, не спира да обяснява Ариана Пападопулу за класната Ана Стоянова. За всеки от класа има таблет, набавени са по проекти. “Миналата година още около Коледа се бяха научили да четат, само и само да могат да играят. Имат голям напредък, всичко ново, ги вълнува”, казва учителката и не крие, че устройствата са много полезни и в компютърното моделиране, въведено от т.г. за второкласниците. В класната стая отглеждат папагала Чочо, аквариумни рибки, грижат се за градинка. Столовете са обърнати и увити със стреч фолио. Хрумнало им да рисуват пролет върху своеобразната артинсталация. Децата в хор отвръщат, че им е много интересно и идват с нетърпение в клас. Третокласниците са се нарекли “Приятели”. Те работят по метода “Връстници помагат на връстници”, или ученически наставници. “Искахме да има приятел, на когото да се доверят, за да им помогне, друго е съученик да ги подкрепи. Те са разделени по двойки - дете, което е по-напред с материала, и друго, което има нужда от подкрепа”, разяснява учителката. Целта - да научат децата да са добри и да си помагат. Да умеят да спорят и да се карат, но и да си прощават. Третокласниците си имат специален поздрав с девиза на мускетарите “Един за всички, всички за един”. Имат си и ковчеже на приятелството, в което са заключени интересни цитати, поговорки, стихчета. Написани са от родителите, за да могат да участват и те в експеримента. Моделът на четвъртокласниците е “Пазители на историята”. Имат мултимедийна лаборатория, в която събират данни за различни исторически местности и събития в района, за местните етнически групи, техните празници и ритуали. Събират различни животински и растителни видове, в близост до Джулюница. Цялата иновация е насочена към учениците, застрашени от отпадане. Мерки, които да се наложат, но не агресивно - един вид ти си изоставащ и по-различен от останалите, развиват идеята педагозите. “От години ние нямаме отпадащи ученици, имаме деца, заминали за чужбина с родителите си, но с голямо нежелание, само защото тук няма кой да се грижи за тях”, казва директорката. Тази година Министерството на образованието отпусна по програма “Информационни и комуникационни технологии” 8000 лв. за изграждане на безжична мрежа в цялото училище в Джулюница. Всеки момент ще бъдат монтирани и шкафчета за децата. “Ние очакваме все пак да има и някакво финансиране за нашия модел, който Министерството на образованието призна за работещ. Всичко, което е набавено като обзавеждане и оборудване, е с проекти. Ако едно училище от този тип трябва само от издръжка да направи на децата позитивна и конкурентоспособна среда, е невъзможно”, допълва Христова. От миналата година “Петко Р. Славейков” в Джулюница е обединено училище. В него се обучават ученици до Х клас. Те се подготвят професионално за готвачи и ще получат диплома за завършена първа гимназиална степен.", "date": "2018.12.06", "title": "В Джулюница решават задачи на таблети и пазят в клас ковчеже на приятелството"}
{"url": "https://www.24chasa.bg/novini/article/7188180", "text": "Германският канцлер Ангела Меркел публикува своя снимка с покойния вече президент на САЩ Джордж Буш-старши в профила си в Инстаграм.  Меркел отбелязва, че той е приятел на Германия. Германският канцлер е била на поклонението пред тленните останки на Буш-старши днес във Вашингтон. За първи път Меркел се среща с него през 1991 година, когато тя заема поста на министър по въпросите на жените и младежта. Преди дни Меркел определи американския президент като шанс в германската история заради приноса му за обединяването на страната през 1990 г. \"Той бе президент на Съединените щати, когато Студената война приключи и стана възможно обединяването на Германия\", отбеляза Меркел в съболезнователна телеграма до американския президент Доналд Тръмп. \"В негово лице германският народ имаше истински приятел, който прозря важността на този исторически момент и ни удостои с доверието и подкрепата си. Германците ще помнят Джордж Х. У. Буш с вечна благодарност\", допълни тогава тя.", "date": "2018.12.06", "title": "Ангела Меркел си пусна снимка с Буш-старши от преди 27 години, вижте я"}
{"url": "https://www.24chasa.bg/novini/article/7188198", "text": "Министърът на икономиката Емил Караниколов посети Свищов, във връзка с процедурата за участието на държавата в общинското дружество за развитие на икономическата зоната за инвестиции. На работната среща, кметът на Свищов Генчо Генчев и министър Караниколов обсъдиха конкретните стъпки на държавата в развитието на дружеството и ангажиментите на двете страни. В началото на следващия месец, а именно през януари на 2019 година, след като Министерство на икономиката получи покана от Общински съвет – Свищов, държавата, чрез „Национална компания индустриални зони“, ще влезе в капитала на новоучреденото търговско дружество, чрез парична вноска. Парите ще бъдат разходвани само и единствено за реализиране на инфраструктура, така че за инвеститорите този терен на бившите казарми да се превърне в модерна индустриална зона за инвестиции. Министър Караниколов поздрави кмета на Свищов Генчо Генчев и председателя на ОбС – Свищов д-р Кристиян Кирилов, защото това е първата община в Северна България, която ще се възползва от възможността държавата и общините съвместно да изграждат индустриални зони. \"Това, което поемам като ангажимент е – след като получим поканата от община Свищов, до 4 януари 2019 година държавата да влезе в новата индустриална зона със съответната парична стойност. Първата сума, с която ще се включи, ще е в размер на 1 милион лева и постепенно ще надграждаме до 5 милиона лева.“, каза министърът. Той допълни още, че с приоритет  ще бъдат инвеститорите, развиващи дейност в сферата на производството и технологиите. По време на посещението си в крайдунавския град министър Караниколов посети и СА „Д. А. Ценов“, където приветства академичното ръководство и студентите в навечерието на студентския празник – 8 декември. Той разгледа академичния музей на Стопанска академия, където остави следното послание в книгата за гости: „Нека да пазим историята си, за да ни учи, как да развиваме България!“", "date": "2018.12.06", "title": "Държавата влиза с 1 милион в капитала\nна новата зона за инвестиции в Свищов"}
{"url": "https://www.24chasa.bg/novini/article/7186739", "text": "  Образът на жените като мениджъри, които поемат по-малко рискове и които е малко вероятно да прахосат финансите на банката, която управляват, е погрешен и това трябва да се взема под внимание. Изненадващата констатация е записана в доклад на Bundesbank, който бе цитиран наскоро от Financial Times. Авторите на това изследване обаче със сигурност не са включили в него висшия мениджмънт на банките, работещи у нас. Ако го бяха направили, изводът щеше да бъде точно обратният. Защото в България представата, че професия банкер е запазена само за мъже, отдавна е разбита. И на върховете на едни от най-големите и най-атрактивните български банки от години са жени. За да опровергаят изцяло изследването на Bundesbank по време на “женското царство” финансовите институции растат, а доверието към тях се затвърждава все повече и повече. А ако се погледне класацията на най-големите банки в България, се оказва, че от тези, които са в топ 5 според официалната класация на БНБ по активи, две се управляват от жени - това са Банка ДСК и Пощенска банка. На върха на първата в класацията - УниКредит Булбанк, от 1 май догодина също ще застане жена. Теодора Петкова ще смени на поста главен изпълнителен директор Левон Хампарцумян. Ако се погледне към сумата на активите, които управляват банките, във висшия мениджмънт на който има масирано дамско присъствие, се оказва, че красивите лица на този бизнес се оценяват на над 67 млрд. лв. Което означава, че в техни ръце е повече от половината от банковото богатство. За успешното присъствие на жени в банковия сектор у нас говорят и резултатите на финансовите институции. Печалбата на банките през 2018 г. може да подобри рекорда, който беше записан преди 10 години, показват данните, обявени преди дни от БНБ. За пореден месец тя бележи двуцифрен растеж и е все по-близо до показателите отпреди кризата, гонейки към края на октомври 1,379 млрд. лв. Почти сигурно е, че рекордът от 1,387 млрд. лв., отбелязан през 2008 г., ще бъде подобрен. Четири банки носят около 60% от печалбата. Това са УниКредит Булбанк, Банка ДСК, ОББ и Пощенска банка. Банкерка, доскоро стояла настрани от светски шум и публични изяви, наскоро получи трудна задача - да замести Левон Хампарцумян на върха на УниКредит Булбанк. От 1 май 2019 г. Теодора Петкова става главен изпълнителен директор на най-голямата банка у нас. Задачата е двойно по-трудна, защото името на Хампарцумян е легенда, след като 18 г. без прекъсване е на върха на банката. Освен да го замени, Петкова трябва да удържи и челната позиция на банката във всякакви класации в конкуренция с поне други две финансови институции, които се борят за лидерското място в бранша. Анализатори твърдят, че Петкова с лекота ще се справи и с двете задачи. Още повече, че като специалист по управление на риска е преценила, че той в случая е оправдан. Ако има име, с което да се свързва Банка ДСК от раз и което да е синоним на стабилност в банковата система у нас, това е името Виолина Маринова. Тя влиза в един от районните клонове на банката на 4 юли 1971 г., след като не я приемат в СУ “Климент Охридски”, за да изпълни мечтата си да стане химик. И остава в банката до днес, като минава през всичките ѝ стъпала. “Приех го като шега, но тази шега продължава вече толкова години”, казва за първата си среща с банкирането Маринова. И допълва, че е “изневерила” на Банка ДСК само за 10 дни. Това се случва през 1994 г., когато излиза в отпуск, за да обмисли идеята си да се прехвърли на работа в конкурента - ОББ. 10 дни не можах да мигна и разбрах, че нямам сили да го направя, припомня си Виолина Маринова. “Не съм от отстъпчивите и като реша нещо, го постигам. Но не на всяка цена и без да смазвам хората около себе си. Мисля, че съм амбициозна и когато си поставя някакви цели, ги следвам с немалко енергия.” Това са думи на Диана Митева - изпълнителен директор на Банка ДСК. Във втората по-големина българска банка Диана идва, посочена от новия собственик, който е една от най-големите финансови групи - унгарската ОТП. Точност, лоялност, бързина и отговорност са нещата, които изисква Митева от всеки, който е около нея. Независимо от това дали е клиент, началник, подчинен, или просто приятел. Цветелина Бориславова успя на върха на две банки. През 2001 г. тя става председател на Надзорния съвет на СИБАНК и мажоритарен собственик. За 6 години развива така финансовата институция, че тя привлича инвеститорския интерес на една от най-мощните финансови групи - белгийската Кей Би Си. На 27 септември 2007 г., навръх рождения си ден, Бориславова прави една от най-големите сделки в банковия сектор - продава на белгийците СИБАНК за 395 млн. евро. В момента Бориславова е собственик на Българо-американската кредитна банка, която може да се нарече най-зелената банка у нас с фокус върху екологични проекти.  “Банкирането ми импонира, защото имам самочувствието, че мога да разбирам един проблем, ясно да го дефинирам, да намеря решение и да осигуря парите за реализация на един проект.” Това казва Петя Славова - собственичката на Инвестбанк. Заемането на определена позиция в банка невинаги те прави банкер. Смисълът на банкирането е не само да убедиш хората да поверят парите си на изгодна лихва, а най-вече да прецениш в какъв бизнес да инвестираш тези пари, категорична е тя. И от години го прави успешно. Тя е сред 100-те най-влиятелни жени в България и името ѝ може да бъде открито във всички аналогични класации. В една от най-големите български банки - Първа инвестиционна банка (Fibank), обаче зам.- председателят на Надзорния съвет неизменно е дамата банкер №1. И ако някога банката трябва да се рекламира с женско лице, това ще бъде Мая Георгиева. Тя е специализирала в МВФ, изкачила е всички нива в йерархията и е станала част от мениджърския екип на една от малкото банки у нас, която е с български акционери. “Успехът никога не идва без силна мотивация, а там не съществуват думите “не мога”. В бизнеса подходящият момент е сега. Предимство е да уловите вълната, всичко останало се постига с много труд.” Това свое верую главният изпълнителен директор на Пощенска банка Петя Димитрова доказа съвсем скоро. Без много шум нейният екип направи първото сливане в банковия сектор от две години. Пощенска банка придоби клоновете на гръцката Алфа банк и така създаде финансова институция с над 6,3 млрд. лв. активи, който неизменно е в топ 5 на банките в България. Опитен банкер, магистър по икономика, специалист по управление на риска. Това е оценката за Здравка Русева, направена от нейни колеги. Въпреки че тя се присъединява към екипа на Инвестбанк през 2013 г., три години по-късно, тя вече е изпълнителен директор и председател на Управителния съвет. И ако Петя Славова е собственикът и публичното лице на банката, то Здравка Русева е определяна като сърцето, което движи оперативната работа. Завършила е успешно редица курсове в областта на кредитирането, управлението на риска, европейските платежни инструменти, мениджмънт. И прилага всички правила на съвременното банкиране. С много хъс и енергия.", "date": "2018.12.06", "title": "Красивите лица, които управляват над 67 млрд. лева"}
{"url": "https://www.24chasa.bg/novini/article/7188235", "text": "МВР разпространи видео и снимки от посрещането на Евгения и Николай Баневи на летище София. Те пристигнаха днес по обяд, след като бяха предадени от френските власти на разследващия екип от Специализираната прокуратура. Николай Банев пристигна със самолет от Франкфурт кацна на летище София в 13,39 ч. Преди него на летището кацна жена му Евгения. По правило двама арестанти под конвой не могат да пътуват в един и същ самолет. След това Баневи бяха отведени в следствен арест, където от прокуратурата им предявиха обвинения за присвояване и данъчни престъпления. На 07.12.2018г. Специализираната прокуратура ще поиска от съда вземане на най - тежката мярка за неотклонение „задържане под стража“ спрямо Евгения и Николай Баневи. Съпрузите бяха задържани във Франция след европейска заповед за арест. Те прекараха там повече от месец в различни арести до решението на френски съд да ги върне у нас.", "date": "2018.12.06", "title": "Вижте как пристигнаха Баневи с белезници (Видео+ снимки)"}
