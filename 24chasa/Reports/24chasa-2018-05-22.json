{"url": "https://www.24chasa.bg/novini/article/6876708", "text": "Очаквам българският премиер Бойко Борисов до няколко дни. Това бяха едни от първите думи на руския президент Владимир Путин при посрещането на българския му колега Румен Радев в резиденцията “Бочаров ручей” в Сочи вчера. Това съобщи Валерия Велева в сайта “Епицентър”, която е сред журналистите, придружаващи първата двойка в Русия. Заради срещата с Путин българската делегация летя специално от Москва с правителствения еърбъс до черноморския град, защото от началото на май руският президент се е пренесъл там. Предстоящата визита на Борисов се превърна в основен акцент на срещата на Радев с Путин. След няколко дни и с него ще продължим дискусията, каза руският президент, цитиран от ТАСС. Визитата на Радев обаче се тълкува знаково - за първи път от 9 години насам има рестарт на българо-руските отношения, коментираха наблюдатели. “Смятам, че посещението на президента Радев е добър сигнал за възобновяване на пълноформатните руско-български отношения”, каза Владимир Путин след срещата между двамата президенти, предаде БТА. “Очаквам оттук нататък положително развитие във всички области на двустранното сътрудничество между България и Руската федерация. Надявам се да бъде използван от двете правителства с оглед на предстоящото посещение и на българския министър-председател в Русия”, заяви пък Радев. Двамата с Путин дадоха съвместен брифинг, а след това разговаряха на четири очи. Срещата приключи с обяд, даден от руския президент за българската делегация. Докато обядвали, Радев поканил Путин да посети България до края на годината, в която празнуваме 140 г. от Руско-турската освободителна война. “Благодаря!”, казал руският президент, но не се ангажирал с отговор и дата.  Путин пък отбеляза, че визитата на Радев е по покана на руската страна в рамките на събитията, свързани със 140-ата годишнина от освобождението на българския народ. “Това е знаково събитие както за България, така и за Русия”, каза Путин. Информирах президента Радев за нашите приоритети по двустранните отношения и по подхода на Русия към международни проблеми, посочи още руският държавен глава. Той акцентира, че миналата година се е наблюдавал ръст на стокообмена. Което не може да не ни радва, но възможностите са много по-големи, заяви Путин, цитиран от ТАСС. в условия понякога на остро противопоставяне между ЕС и НАТО, от една страна, и Русия - от друга. В условията на санкции, на ограничителни режими, както и след недалновидно политическо говорене през последните години”, каза пък Радев. Неговото посещение обаче било първата и решителна стъпка за връщане на доверието. “С президента Путин направихме стратегически преглед на нашите отношения. Разгледахме всички възможности, всички добри традиции, тъй като имаме огромен потенциал в най-различни сфери - икономика, търговия, енергетика, туризъм, културата, образованието и науката, транспорта”, посочи Радев. Според него намеренията за възобновяване на някои от спрените проекти били положителен знак. “Това за мен е признак на реализъм, отговорно поведение, от което имат нужда нашите две страни”, отбеляза Радев. На срещата е било потвърдено свикването на 16-ата сесия на Междуправителствената комисия за икономическо и научно-техническо сътрудничество, на която да бъдат набелязани конкретни проекти. Путин и Радев обсъдили и международната сигурност. Страната ни има интерес да работи за установяване на диалог и разбирателство, защото “никой няма нужда от връщането на времето на студената война, най-малко Европа и Русия”, каза българският президент. Голяма и красива картина на боевете под Шипка от Руско-турската освободителна война подарил руският президент Владимир Путин на българския Румен Радев. Нашият пък го дарил с кортик - офицерски кинжал на българската армия, на който пишело “С нами Бог”. Това е станало по време на официалния обяд в чест на Българската делегация, който Путин дал в резиденцията си в Сочи. Обядът протекъл в много дружеска обстановка и добро настроение. Руската страна била представена на ниво министри. Дълъг анализ направил шефът на “Росатом”, който разказал за трите варианта, по които се работи в момента - унгарския, финландския и турския вариант. За “Белене” обаче най-вероятно ще се работи по четвърти вариант и това зависи само от българската страна, подчертал той. Шефът на “Росатом” цитирал министър Теменужка Петкова, че са водени разговори с Китай. На официалния обяд въобще не бил повдигнат проблемът за директната тръба за природен газ под Черно море, но бил обсъден по време на срещата в тесен кръг между двамата президенти. До края на годината ще има заседание на Междуправителствената комисия в Москва, било коментирано още на обяда. Това бе отлагано от доста време и е ангажимент, за който Радев настоял и пред руския премиер Дмитрий Медведев в понеделник. На обяда се коментирали и теми, по които тепърва предстоят разговори между България и Русия, като например подновяване на работната група за кораборемонт и корабостроене между двете държави, за да се ремонтират руски кораби във Варна. Коментирана била и болната от дълги години тема за лицензите за производство на оръжия и споразумението между двете държави. Русия е отправила покана български фармацевтични компании да направят заводи на нейна територия. Обсъдена била и срещата за Черноморската зона, която ще се проведе на 30 и 31 май в Бургас. На обяда било коментирано и българското председателство на Съвета на ЕС. По повод отношението на ЕС към Иран руският президент дори се пошегувал, че очаква с нетърпение реакцията на Европа за санкциите на САЩ срещу европейски компании, които търгуват с Иран. казал руският президент. По време на обяда думата взели и председателите на двете парламентарни комисии - Петър Кънев на икономическата и Красимир Велчев на тази по вероизповеданията, които бяха част от делегацията на президента. Кънев разказал за добрите контакти на българските депутати с комисиите по икономика и туризъм в руския парламент. И споделил, че парламентът ще одобри рестартирането на АЕЦ “Белене”. Това потвърдил и Красимир Велчев, който обяснил, че ще се търси финансиране без държавни гаранции. Разчитаме на увеличаване на стокообмена между двете страни и срещата на българо-руската междуправителствена комисия да се състои до края на годината, казал още Кънев. “Винаги, където и да съм бил, за мен са били особено вълнуващи и очаквани срещите с нашите сънародници, с представителите на културата и на интелигенцията.” Това заяви президентът Румен Радев на среща с български и руски дейци на културата и представители на българската общност в Москва по повод 24 май. Радев и съпругата му Десислава присъстваха в Болшой театър на оперната постановка “Зигфрид” от Рихард Вагнер - част от гастрола на Софийската опера.", "date": "2018.05.22", "title": "Радев при Путин, но той чака Борисов (Обзор)"}
{"url": "https://www.24chasa.bg/novini/article/6876678", "text": "Аурубис България” и частният пристанищен оператор БМФ “Порт Бургас” откриха нов специализиран терминал за обработка и съхранение на сярна киселна. Общата им инвестиция е 10 млн. евро. На откриването присъстваха председателят на Съвета на директорите на БМФ “Порт Бургас” Георги Домусчиев, директорът на “Аурубис България” Тим Курт, кметът на Бургас Димитър Николов и много други официални гости. Терминалът има капацитет на съхранение на 50 хил. тона, разполага с 5 цистерни и заема 27 дка площ. Очаква се чрез него да се реализира нов товаропоток от над 1 млн. тона годишно. “Терминалът беше проектиран и изграден изключително бързо, за близо 1 година”, уточни Георги Домусчиев. “Според концесионния договор ангажиментът на БМФ “Порт Бургас” беше да осигури 450 работни места. Към момента работните места тук са 950”, допълни и кметът Николов. ", "date": "2018.05.22", "title": "Нов терминал за сярна киселина в “Порт Бургас”"}
{"url": "https://www.24chasa.bg/novini/article/6876660", "text": "Чешкият милиардер Петр Келнер купува “Нова броудкастинг груп” чрез инвестиционната си компания PPF Group. За сделката бе съобщено през февруари и за нея е поискано разрешение от Комисията за защита на конкуренцията. Сделката оценява 100% от бизнеса на медията на 185 милиона евро. Ако регулаторът разреши, най-богатият бизнесмен в Чехия ще се сдобие с “Нова”, най-голямата медийна група в България. Тя се състои от седем телевизионни канала и 19 онлайн компании. Част от тях са за търговия в интернет. Затова от КЗК обясняват, че сделката ще окаже въздействие върху пазара на онлайн търговията на дребно. През март стана ясно, че Келнер купува и бизнеса на “Теленор” в България. В сделката за 2,8 млрд. евро са включени и останалите активи в Централна и Източна Европа - операторите в Унгария, Сърбия и Черна гора.", "date": "2018.05.22", "title": "Петр Келнер поиска от КЗК разрешение да купи Нова тв"}
{"url": "https://www.24chasa.bg/novini/article/6876664", "text": "За премиер на Италия бе предложен Джузепе Конте, преподавател по частно право във Флорентинския университет, напълно неизвестен за повечето италианци и за голяма част от академичните среди. Технократът бе посочен след дълги преговори от двете антисистемни политически сили в Италия - движение “Пет звезди” и крайнодясната “Лига”. Ако бъде одобрен от президента Серджо Матарела, Конте ще стане 65-ият министър-председател за последните 72 години в страна, където премиерите оцеляват средно по година и два месеца, посочва в. “Паис”.  В професионалната си биография Джузепе Конте посочва, че е учил в редица чужди висши училища, включително Нюйоркския университет. Говорителка на вуза обаче заяви, че “лице с това име не фигурира в никой от нашите регистри нито като студент, нито като преподавател”. Конте може да е посещавал еднодневни или двудневни програми, които не се завеждат в архив, добави тя.", "date": "2018.05.22", "title": "Кандидат-премиерът на Италия обвинен в лъжа (Обзор)"}
{"url": "https://www.24chasa.bg/novini/article/6876413", "text": "Изпълнителният директор на Фейсбук Марк Зукърбърг говори днес пред представители на Европейския парламент в Брюксел. Той поднесе извинения за случая с \"Кембридж аналитика\", довел до злоупотребата с политическа цел на лични данни на потребителите на социалната мрежа, предава БТА.  Той обеща до края на годината Фейсбук да разкрие още 3000 работни места в ЕС, като така общият брой ще достигне 10 хиляди. Зукърбърг отбеляза, че заради неговата дейност европейците, а и много хора по света, са имали връзка със своите близки при последните терористични удари. В последните години не направихме достатъчно за предотвратяването на злоупотребите. Поемаме нашата част от отговорността - беше грешка, съжалявам, заяви Зукърбърг. Готов съм да направим значителни инвестиции - увеличаваме до края на годината двойно служителите по сигурността. Това винаги ще бъде по-важно за нас от максималната печалба, добави той. Зукърбърг съобщи, че хиляди свързани с Фейсбук приложения са били проверени и над 200 са били забранени. През 2016 г. не успяхме да оценим руската намеса в изборите в САЩ, следяхме за фишинг и вируси, не бяхме достатъчно готови за съгласувани подвеждаща дезинформация, посочи той. Зукърбърг добави, че е премахната възможността сайтове за фалшиви новини да получават реклами и така се обезсмисля икономическото им съществуване. Сигурността е въпрос, който никога не може да бъде изцяло решен, защото заплахите постоянно се променят, обобщи той. Хората ще имат по ограничен достъп във фейсбук - име, снимка, адрес, освен ако не се съгласите да споделите. Ако не сте използвали приложение повече от 3 месеца, ще се ограничи достъпът ви до него. Освен това въведохме изречение, с което ви приканваме да погледнете кои са приложенията, които не искате да използвате, заяви Зукърбърг. В последвалите изказвания и въпроси на ръководителите на политическите групи в ЕП Манфред Вебер (Европейска народна партия) коментира, че прозвучалото извинение е напълно уместно. Това не е достатъчно, необходими са действия в прилагането на новите европейски правила, посочи той. Вебер попита дали случаят с \"Кембридж аналитика\" е самостоятелен, или е върхът на айсберга; кой е решил потребителите да не бъдат уведомявани. Вебер предложи въвеждането на европейски правила за публикуване в социалните медии и антимонополна проверка на Фейсбук. Удо Булман (социалисти и демократи) заяви, че допуснатият теч на данни засяга суверенното управление на европейските народи. Той поиска обещание, че Фейсбук няма да продава данни без съгласието на потребителите, попита при какви условия данните ще бъдат напълно заличавани и какъв е броят на заличените фалшиви профили. Сайед Камал (Европейски реформатори и консерватори) попита дали трябва да не ползва интернет, за да не му събирате данните (чрез \"скрити профили\"), какво се прави с тези данни и може ли да се запознае с тях. Всяка година се извинявате за нещо, миналата година се извинихте два пъти, а тази - вече три, а още годината не е преполовила, обърна се Ги Верхофстат (АЛДЕ) към Зукърбърг. Той попита дали европейските потребители ще бъдат обезщетени и с колко, и ако Фейсбук се раздели на части, кое Зукърбърг би запазил за себе си. Имаме голям проблем и той не е решен. Трябва да си зададете въпроса с какво ще бъдете запомнен - като Стийв Джобс и Бил Гейтс, които обогатиха света, или гений, създал цифрово чудовище, разрушило нашите общества, добави Верхофстат. Филип Ламбертс (Зелени) попита дали Фейсбук ще даде възможност потребителите да отказват насочената реклама; дали ще премахне оставащите фалшиви профили до края на годината; дали ще представи доброволно до края на годината данни за печалби и загуби; дали ще плаща данъци там, където получава печалба. Габриеле Цимер (Европейска обединена левица) изрази съмнения, че бизнес моделът на Фейсбук може да бъде променен и да се върне до платформа за общуване. Найджъл Фараж (Европа на свободата и пряката демокрация) попита дали платформата наистина е неутрална и настоя, че от началото на годината видимостта на мненията му е спаднала. Кой решава кое е приемливо за публикуване, попита той. Никола Бе (Европа на народите и свободата) посочи, че към Фейсбук се развива зависимост, и добави, че напълно законни френски организации срещу миграцията са били забранени в социалната мрежа. По неговите думи това било тоталитарно, все едно телефонна компания да спира сигнала на хора, които изразяват различни политически виждания. По неговите думи решенията за закриване на страници във Фейсбук се взимат едностранно. В отговор Зукърбърг посочи, че никой във Фейсбук не иска фалшиви новини и че дезинформацията се дължи основно на икономическата изгода. Не искаме ние да казваме кое е истина, затова работим с хора, които проверяват фактите. Когато всички установят фалшива новина, съобщаваме това на потребителите. Една от основните ни задачи е да предотвратим всякаква намеса в изборите, както стана в САЩ преди две години. Успяхме при изборите за президент на Франция, както и при последните избори в Германия, добави той. По неговите думи \"десетки проценти\" от европейците са прегледали възможностите за настройки на профилите си в социалната мрежа. Никога не сме избирали какво да се вижда повече на основата на изразените политически възгледи. Скоро ще има възможност за изтриването на цялата история на потребителите. Продължаваме с разследването кои приложения са ползвали лични данни, допълни Зукърбърг. Неизбежно е интернет да бъде обхванат от законодателство, въпросът е как ще бъде направено. Фейсбук държи шест процента от световния рекламен пазар, плащаме всички дължими данъци, заяви изпълнителният директор. Евродепутатите останаха силно разочаровани от прозвучалите отговори само на част от въпросите. Те настояха да подадат въпросите си писмено, в очакване на писмени обяснения в идните дни. Форматът на заседанието предвиждаше първо всички да изразят мнения и да зададат въпроси, а след това Зукърбърг избирателно да отговори на онези, на които сам прецени.", "date": "2018.05.22", "title": "Зукърбърг пред Европарламента: Достъп до профила ви, само ако позволите (Обновена)"}
{"url": "https://www.24chasa.bg/novini/article/6876578", "text": "Американският президент Доналд Тръмп заяви днес, че подготовката за негова среща със севернокорейския лидер Ким Чен Ун продължава. Тя обаче може да бъде отложена или отменена, ако не бъдат изпълнени някои условия, каза Тръмп, цитиран от Ройтерс, съобщи БТА. Президентът на САЩ, който говори пред репортери, преди да приеме в Белия дом южнокорейския си колега Мун Дже Ин, повтори позицията си, че Северна Корея трябва да \"се денуклеаризира\", за да се състои срещата му с Ким, предвидена на 12 юни в Сингапур. \"Мисля, че Ким е сериозен. Мисля, че е напълно сериозен\" в намерението си да закрие ядрената военна програма на Северна Корея, каза Тръмп, цитиран от Франс прес. Американският президент допусна възможността за пренасрочване за по-късна дата на срещата му със севернокорейския лидер. Тръмп разчита Мун Дже Ин да му помогне да разгадае точните намерения на лидера на затворения режим в Пхенян, отбелязва Франс прес.", "date": "2018.05.22", "title": "Тръмп: Срещата с Ким Чен Ун може да бъде отложена или отменена"}
{"url": "https://www.24chasa.bg/novini/article/6876396", "text": "На светлия български празник 24 май каним читателите - заповядайте в редакцията на любимия вестник. “24 часа” прави ден на отворени врати. Защото това е денят, когато честваме книжовността, духовността, словото. Елате от 14 до 16 часа и ще видите отвътре как работят големият, модерен авторитетен вестник и новинарският сайт, който е номер 1 в интернет - 24chasa.bg. Ще чуете как се обсъждат и оформят утрешният брой на “24 часа” и неговата първа страница. Ще видите в действие журналистите, чиито текстове четете всеки ден. Ще може да се снимате с тях. И да напишете какво мислите за живота, за новините, за ученето и духовността. Доведете и деца, и внуци - ще им бъде интересно да видят кухнята на новините и интересните истории. И още една символика - редакцията на вестника е на ул. “Св. св. Кирил и Методий” 84. Тази живописна софийска улица с нейната архитектура от началото на XX век носи специфичен дух и очарование. редакцията ни е в частта на ул “Св. св. Кирил и Методий” между ул. “Раковски” и бул. “Княгиня Мария Луиза”. Ако идвате по него откъм Централните софийски хали, трябва да свиете по ул “Св. св. Кирил и Методий” вдясно. ", "date": "2018.05.22", "title": "На 24 май - ден на отворени врати в “24 часа” (карта)"}
{"url": "https://www.24chasa.bg/novini/article/6876630", "text": "Жителката на щата Синалоа Мария де ла Лус, която е на 70 години, се оказала бременна в шестия месец, пише в. \"Дейли мейл\". Преди три месеца на възрастната жена започнало да й се гади и да изпитва световъртеж.Медиците, към които се обърнала, й направили над 10 теста и не могли да повярват на получения резултат - старицата се оказала бременна, предаде БТА.  От новината никак не се зарадвали нейните деца, които са на около 50 години. Те ще се сдобият в най-скоро време със сестричка, ако се вярва на видеозона. Досега за най-възрастна родилка се считаше бразилката Бусада де Лара, която през 2006 година се сдоби с близнаци. През 2015 година клиниката в британския град Феърхам съобщи за бременността на 99-годишната Дори Ейлинг, но после бе отчетено, че е станала грешка.", "date": "2018.05.22", "title": "Мексиканка забременя на 70 години, очаква момиче"}
{"url": "https://www.24chasa.bg/novini/article/6876661", "text": "В студиото на „Още от деня“ по   депутатът от ГЕРБ Тома Биков изрази позицията на парламентарната група, че България не бива да дава повече пари по проекта АЕЦ „Белене“, като допълни, че ще се изчака предложение от инвеститор. Той коментира посещението на Румен Радев в Русия с думите, че на българския президент не е даван мандат за преговори по енергийни проекти. Посещението на Румен Радев в Русия е странно, защото той обяви, че е на посещение там по случай 24 май, заяви Биков. Според него основната новина от посещението на президента в Сочи е поканата от руската страна към премиера Борисов. Тази визита имаше за цел да чества 24 май. Аз останах изненадан от предложенията, които той направи, и от вида, който си даде на човек, който може да поема ангажименти, коментира депутатът от ГЕРБ.  Отговорът от руска страна според Биков е бил адекватен, защото са отказали да обсъждат икономически въпроси. В България президентът има друга роля. Щеше да бъде далеч по-адекватно той да говори за българската азбука, а не за това как да се казва тръба, която е в проект и за която предстоят тежки преговори. България няма да дава повече пари за АЕЦ „Белене“, заяви Тома Биков, изразявайки позицията на ПГ на ГЕРБ. Той заяви, че България вече е инвестирала достатъчно и се чака предложение от частен инвеститор. Вторият вариант е да продадем реакторите. Въпросът е да дойде някой да ги купи, това не е толкова лесно. Мандат за преговори по въпроса с руската страна ще бъде даден, когато бъде поискан, заяви Биков. Той заяви, че ГЕРБ ще обжалват присъдата да изплатят 5000 лв. на Елена Йончева заради уронване на престижа.", "date": "2018.05.22", "title": "Биков за позицията на ГЕРБ за „Белене“: България няма да дава повече пари"}
{"url": "https://www.24chasa.bg/novini/article/6876643", "text": "Промените в наредбата за схемите “Училищен плод” и “Училищно мляко” са отложени от премиера Бойко Борисов. Това става ясно от стенограма от заседанието на кабинета. Те ще бъдат разгледани след среща с ресорните министри. Според Борисов смисълът на програмата е да имаме по-здрави деца. Измененията бяха обявени за обществено обсъждане през април. Те гласяха, че учениците ще получават мед и пчелни продукти по стандарт. Бе разписано още, че приоритет ще се дава на млякото за пиене. С промените се дава предимство на производителите в случаите, когато предложения са постъпили едновременно от производители и от търговци. “Предлагам тази наредба въобще да не се приема, тъй като променя вече създаден добре работещ механизъм за обезпечаването на училищата с плод и мляко”, заявява Симеонов. Според него механизмът се обезпечава от 300-500 малки фирми, а след измененията щели да останат само девет. Той коментира, че производителите, които ще получат предимства, нямали поточна линия за пакетиране, каквато трябва за сирене, кашкавал и т.н. “Да не забравяме все пак, че в България няма стандарт за българското мляко”, казва той. Земеделският министър Румен Порожанов уточнява, че казаното от Симеонов не е съвсем вярно - производителите пакетират малките опаковки, а не търговците. Опаковането ставало съгласно изискванията на БДС. “Предложението е да се засили възможността производителите да правят директни доставки. В цяла Европа е така”, казва Порожанов. Той разяснява и регламент за насърчаване на късите вериги, според които приоритет се дава на прозводителите. На заседание на земеделската комисия във вторник е станало ясно, че малко по-късно ще се проведе среща в министерството на земеделието с търговци и производители. ", "date": "2018.05.22", "title": "Борисов спира наредба, давала монопол  на млекари"}
{"url": "https://www.24chasa.bg/novini/article/6876687", "text": "61-годишна жена беше задържана от полицията в Дупница заради кражба на дарения от храма в приюта на отец Иван в Нови хан. Кражбата е била извършена в събота. На обяд храмът е празен. В приюта, разплакана, влиза непозната жена. „Съобщава със сълзи в очите, облечена в траурни дрехи, как дъщеря ѝ е починала преди няколко дни, по време на раждане на дете. Сега, тя щяла да отглежда сама детето, заедно със зет си. И как щяла да дойде да ни дари дрехи на дъщеря си”, разказва отец Григорий, съобщава  .  Непознатата прекарва в храма над 25 минути. Камерата е запечатала неуспешните ѝ опити да отвори една от кутиите с дарения, както и сполучливото разбиване на касата с пари от свещи и дарения – с отвертка, с която монахинята, отговаряща за църквата, почиства свещниците. „Със сигурност е обиграна тази история, за да втълпи някакво съчувствие, състрадание. Човек не може да предположи, че тя ще влезе с нещо лошо в храма. Виждате сами, тя дори пали за упокой”, казва още отец Григорий. Тази е втората кражба, документиран от камерите в храма. Първата е била разкрита. Сега не е ясно колко пари липсват. Кутията е отваряна за последно след Великден. „Ако е дошла и ми каже: „Гладна съм”, щях да ѝ дам пари и продукти. А сега... аз ѝ прощавам. Ама дали Бог ще ѝ прости – не знам. От църква не се взима никога”, каза отец Иван. В приюта ползват събраните от свещи и дарения пари, за да платят сметката си за ток.", "date": "2018.05.22", "title": "Задържаха 61-годишна жена за кражба от приюта на отец Иван"}
{"url": "https://www.24chasa.bg/novini/article/6876447", "text": "Турският президент Реджеп Тайип Ердоган е разговарял днес по телефона с палестинския президент Махмуд Абас, съобщава турският телевизионен канал НТВ, като се позовава на източници от турското президентство. В телефонния разговор Ердоган е пожелал на Абас бързо оздравяване и е казал, че със задоволство е научил, че здравословното му състояние е добро. Двамата са обсъдили последните развития, свързани с Палестина. Те са обменили мнения във врзъка със срещата на върха в Истанбул на 18 май на Организацията за ислямско сътрудничество и заключителната декларация от нея, предава БТА.  Двамата лидери са подчертали, че срещата на върха на ОИС е важна и от гледна точка на демонстриране на обща позиция от ислямските държави. Ердоган и Абас са подчертали решимостта си да отнесат към ООН въпроса за нарушенията, свързани с преместването от САЩ на американското посолство в Израел в Йерусалим и с убийството от Израел на невинни демонстранти в Газа. Абас е заявил, че палестинците са благодарни на цяла Турция в лицето на президента Ердоган заради подкрепата за справедливата им кауза. Палестинският президент Махмуд Абас страда от белодробна инфекция и може да остане в болница няколко дни, съобщиха днес палестински медици и официални представители, цитирани от Ройтерс.", "date": "2018.05.22", "title": "Ердоган е обсъдил по телефона с Махмуд Абас събитията в Палестина"}
{"url": "https://www.24chasa.bg/novini/article/6876504", "text": "Президентът на Франция Еманюел Макрон обяви намерение да \"промени метода\", за да се намери изход за жителите на бедняшките квартали, на среща с над 600 техни обитатели и актьори в Елисейския дворец, предаде Франс прес. \"Няма да обявя градоустройствен план, план за предградията\", каза в началото държавният глава. Макрон посочи, че досегашният метод на планиране е от 70-те години и му е връстник, бил е полезен, но се е изчерпал и днес е нужно да се продължи напред с нова стратегия за по-добри резултати. Предградията нямат нужда от помощ, а от своето място в държавата, заяви преди това бившият министър Жан-Луи Борло, автор на доклад за бъдещето на 1300 приоритетни бедни квартали в големите градове, където живеят 5 милиона души. Планът за тези квартали, където живеят повече млади хора, където положението е по-сложно и се влагат по-малко средства, е насочен към създаване на заетост и към връщане в тях на държавата, изтъкна Борло и каза, че е нужна радикална промяна. Целта на нашата политика е да направим така, че всеки, навсякъде в държавата, да си възвърне достойнството, заяви президентът Макрон. Президентът припомни, че в понеделник полицаи са били заплашени от мъже с автомати \"Калашников\" в проблемния югоизточен град Марсилия и каза, че през юли ще обяви план за борба с трафика на наркотици. Макрон изтъкна, че в предградията живеят хора с таланти, но там има и много насилие и затова те са опасни и експлозивни. Президентът каза на кметовете на предградия, които очакват новия подход, че целта ще бъде гарантиране на сигурността и по-добро образование. Той съобщи, че най-големите 120 френски компании ще бъдат проверени през следващите три години дали прилагат дискриминация при наемането на работа. Според председателя на дясната опозиционна партия \"Републиканците\" Лоран Вокие Еманюел Макрон прави \"зрелищна политика\" без съдържание.", "date": "2018.05.22", "title": "Макрон обяви нов подход за подобряване на живота в опасните предградия"}
{"url": "https://www.24chasa.bg/novini/article/6876533", "text": "Предложението за решаване на спора за името на Македония получи и албански вариант - Република Илинденска Македония на албански език би била \"Илиндитасе\" и вицепремиерът Буяр Османи смята, че това \"звучи на албански фонетично и граматически\", съобщи телевизия Телма, цитирана от БТА. Буяр Османи заяви за Телма, че целият процес е продукт на компромис, в който всеки трябва да направи отстъпки. \"Смятам, че това решение, тоест албанският вариант на името обяснява концепцията за съвместна борба на албанците и македонците за обща държава преди 115 години, отразена чрез Илинденското въстание. Фонетично и граматически звучи албански, което задоволява основните изисквания и принципи на целия процес\", каза Османи. Той посочи, че името на страната трябва да бъде на македонски език, с албански превод. По думите му \"Илиндитасе\" на албански означава Илинденско въстание. Според албански лингвисти обаче терминът \"Илиндитасе\" няма никакъв смисъл и е в противоречие с албанската граматика.", "date": "2018.05.22", "title": "Предложението за името на Македония получи и албански вариант - Илиндитасе"}
{"url": "https://www.24chasa.bg/novini/article/6876563", "text": "Киевският апелационен съд отхвърли днес жалбата на депутатката от Върховната Рада Надежда Савченко срещу решението на първоинстанционния съд да бъде продължен арестът й по делото за подготовка на терористични актове, предаде ТАСС, цитирана от БТА. Така остава в сила решението на районен съд от 15 май да бъде продължена с два месеца мярката за неотклонение на Савченко - задържане под стража. Съдийката по делото посочи, че днешното решение не подлежи на обжалване\". Съдът сметна за обосновано прилагането на такава мярка за неотклонение, тъй като Савченко е заподозряна в извършване на особено тежки престъпления. Защитата настояваше на по-мека мярка за неотклонение - лично поръчителство. По-рано Савченко се отказа от всичките си частни адвокати заради невъзможност да плаща услугите им, след което й бе назначен служебен защитник от Центъра за безплатна правна помощ. По-късно тя отново подписа договор с двама адвокати, които се съгласиха да я защитават безплатно. Според украинското следствие Савченко е планирала терористични актове в сградата на парламента и в правителствения квартал на Киев, за което може да получи присъда затвор между 5 години и до живот. Върховната рада отне депутатската неприкосновеност на Савченко и разреши тя да бъде арестувана. Киевският съд я арестува на 23 март за два месеца, след което тя обяви гладна стачка.", "date": "2018.05.22", "title": "Киевски съд: Депутатката Савченко остава в ареста за още 2 месеца"}
{"url": "https://www.24chasa.bg/novini/article/6876567", "text": "Подновяването на преговорите между Сърбия и Косово ще се състои през втората половина на юни в Брюксел, заяви косовският президент Хашим Тачи в Будва, съобщава ТАСС, цитирана от БТА. Вярвам, че през втората половина на юни ще имаме нова среща в Брюксел, заяви Тачи пред телевизионния канал Ен1 покрай международния форум TO BE SECURE, посветен на трансатлантическата безопасност и безопасността в Югоизотчна Евржопа, който се провежда в Будва под егидата на правителството на Черна гора, посолството на САЩ и Северноатлантическия съюз. Косово обяви независимост през 2008 г., която Белград не признава. Генералният секретар на ООН Антониу Гутериш в тримесечния си доклад за Косово посочи, че е загрижен от признаците за влошаване на отношенията между Белград и Прищина, особено след арестуването на директора на сръбската правителствена канцелария за Косово Марко Джурич. Марко Джурич бе задържан за кратко в разделения град Митровица в края на март, защото влезе в Косово без официално разрешение на властите. След това той бе изведен от Косово с полицейски ескорт. След задържането на Джурич преговорите между Белград и Прищина бяха прекъснати.", "date": "2018.05.22", "title": "Тачи: Диалогът с Белград ще се възобнови през втората половина на юни в Брюксел"}
{"url": "https://www.24chasa.bg/novini/article/6876328", "text": "Незаконен пистолет, боеприпаси и хиляди левове са открити в кабинета на арестувания шеф на КАТ - Благоевград Данаил Стоицов, съобщи преди минути Борислав Сарафов. Води се разследване за престъпление по служба и корупционни практики, но още не е ясно колко ще бъдат обвиняеми.  Разпитани са 15 свидетели и са обискирани 13 кабинета и домове на участващи в схемата за бърза регистрация на коли. Борислав Сарафов допълни, че разследването се води от няколко месеца по сигнал, получен във вътрешна сигурност на МВР. ", "date": "2018.05.22", "title": "Незаконен пистолет и хиляди левове открити в кабинета на арестувания шеф на КАТ"}
{"url": "https://www.24chasa.bg/novini/article/6876350", "text": "Омбудсманът Мая Манолова събра на работна среща потърпевши български граждани и бизнесмени, съдени в Гърция по подозрение за трафик на хора с представители на държавни институции - Георги Арабаджиев – заместник-главен секретар на Министерство на вътрешните работи, Димитър Арнаудов - директор на дирекция „Консулски отношения“ към Министерство на външните работи и Емилия Бурова - началник на отдел „Двустранни консулски отношения и консулска защита“ също към МВнР, Луиза Стоева – заместник-председател на Съвета на нотариусите към Нотариалната камара, прокурорите Камен Михов и Сава Петров от Върховна касационна прокуратура, главен инспектор Любомир Димитров и инспектор Деница Иванова от Главна дирекция „Национална полиция“. Дискусията бе в резултат на множеството жалби до омбудсмана, в които граждани я сезират за конкретни казуси с продажбата на моторни превозни средства на територията на нашата страна, които не са пререгистрирани от новите собственици, а с тях са извършени престъпления – превоз на нелегални имигранти в южната ни съседка. В резултат на това, бившите собственици на МПС се оказват с повдигнати обвинения в Гърция. Според Манолова това е възможно, заради пропуски в българското законодателство, които не вменяват ангажименти на новия собственик на моторно превозно средство своевременно да го пререгистрира, включително като смени талона. „Лошата новина е, че тази дупка в законодателството продължава да съществува и заплахата не е само за потърпевшите около тази маса, но и за всеки български гражданин, който през последните 7-8 години е продал своя автомобил и даже за такива, които ще го продадат днес, утре или в следващия месец. Всеки е потенциален потърпевш от тази схема, която може да се развие по начин да му бъде повдигнато обвинение, да стане подсъдим и да му бъде произнесена присъда в съседна Гърция. Така че, ситуацията е изключително сериозна“, подчерта омбудсманът. Тя предложи да бъдат обсъдени промени в Закона за движение по пътищата, които да дадат възможност на хората, продаващи моторните си превозни средства да участват в тяхната дерегистрация. Освен това тя настоя и за промени в Наредба I-45 от 2000 година за регистрирането и отчета на МПС-та. „В момента макар и да съществува електронна система между нотариусите и МВР и продажбата да става ясна незабавно в министерството и да се извършва процедурата по дерегистрация, няма никакъв ангажимент или поне контрол върху новия собственик, дали своевременно е сменил талона. Макар че автомобилът вече е негова собственост, той спокойно може да продължи да го кара със същия талон. Това е една възможност за гръцките власти да подведат под отговорност лице, което няма никаква вина“, категорична бе Манолова. В хода на срещата стана ясно, че има и друг сериозен проблем – собственици на фирми „рент а кар“ се оплакаха, че техни коли са наемани от клиенти, които в последствие се оказват каналджии. За гръцките власти обаче виновни са собствениците на автомобилите, а не реалните извършители и на практика те биват съдени и осъждани за трафик на хора. Накрая на срещата омбудсманът подчерта, че ще напише препоръка до Министерството на външните работи, което да поеме ангажимент, че българската държава ще заяви ясна позиция пред гръцките власти за защита на нашите сънародници, както и да организира представителна среща в Солун по Виенската конвенция за консулските отношения. Прокурор Михов от своя страна заяви, че по разпореждане на главния прокурор Сотир Цацаров ще бъде извършена проверка на всички конкретни случаи на потърпевшите българи и ще бъде изготвен анализ.", "date": "2018.05.22", "title": "Манолова настоя МВР, МВнР и прокуратурата да защитят българи, несправедливо съдени за трафик на хора в Гърция"}
{"url": "https://www.24chasa.bg/novini/article/6876354", "text": "Министърът на правосъдието Цецка Цачева се срещна с федералния министър по конституционните въпроси, реформите, дерегулацията и правосъдието на Австрия Йозеф Мозер. Двамата министри се договориха за приемственост по различните досиета за председателството на Съвета на ЕС, което Австрия ще поеме от 1 юли. Йозеф Мозер поздрави Цецка Цачева за успешното българско председателство, по време на което много от досиетата са напреднали, така че ще могат да бъдат затворени и изрази надежда те също да успеят да работят с бързината на България. „Вашият календар е доказателство за това с каква сериозност се отнасяте към председателството и от нас ще зависи да се направят решаващи стъпки към бъдещето“, каза министър Мозер. Той подчерта, че ще положат усилия по всички теми, но обърна внимание на необходимостта от бърз напредък в работата по електронните доказателства и дружественото право. Госпожа Цачева изрази готовност екипът на министерството да помага на австрийските си колеги и по време на тяхното председателство. Йозеф Мозер благодари за протегнатата ръка и обърна внимание, че те вече са били улеснени с включването им в работни групи по всички досиета. По време на разговора и двамата министри изразиха задоволството си от добрата работа между двете министерства като отбелязаха интензивния обмен между съдебните органи на двете държави. Министър Цачева подчерта факта, че в отношенията между Република България и Република Aвстрия в областта на правното сътрудничество и правната помощ в гражданскоправната и наказателноправната област не са констатирани трудности и не са поставяни за разрешаване проблемни въпроси.", "date": "2018.05.22", "title": "Австрийският правен министър: Успешно председателство, много от досиетата са напреднали"}
{"url": "https://www.24chasa.bg/novini/article/6876359", "text": "Очаквам оттук-нататък положително развитие във всички области на двустранното сътрудничество на България и Руската федерация. Надявам се положителният импулс от тази визита да бъде използван от двете правителства с оглед на предстоящото посещение и на българския министър-председател в Русия. Това заяви държавният глава Румен Радев по време на съвместните изявления със своя руски колега Владимир Путин в Сочи. След края на изявленията двамата президенти проведоха и среща на „четири очи“. Основната цел на посещението на българския президент е възстановяване на диалога на най-високо политическо ниво и на доверието между България и Русия. „Знам, че е трудно да говорим за доверие след три спрени мащабни проекта, в условия понякога на остро противопоставяне между Европейския съюз и НАТО от една страна и Русия - от друга. В условията на санкции, на ограничителни режими, както и след недалновидно политическо говорене през последните години“, заяви президентът Радев, който обаче посочи, че с неговото посещение е направена първата и решителна стъпка в тази посока. „С президента Путин направихме стратегически преглед на нашите отношения. Разгледахме всички възможности, всички добри традиции, тъй като имаме наистина огромен потенциал в най-различни сфери – на икономиката, на търговията, на енергетиката особено, на туризма, културата, образованието и науката, транспорта“, посочи Румен Радев. Държавният глава открои като положителен знак заявените намерения за възобновяване на някои от спрените преди проекти. „Това за мен е признак на реализъм и на отговорно поведение, от което имат нужда нашите две страни“, отбеляза Румен Радев. На срещата е било потвърдено свикването на 16-ата сесия на Междуправителствената комисия за икономическо и научно-техническо сътрудничество, на която да бъдат набелязани конкретни проекти. „Разбира се, остават проблеми, по които тепърва още имаме какво да си кажем. Има още какво да работим по тях, докато постигнем взаимноприемливи решения и за двете страни“, заяви Румен Радев. „Смятам, че посещението на президента Радев е добър сигнал за възобновяване на пълноформатните руско-български отношения“, каза от своя страна президентът Путин. Той отбеляза, че посещението на президента Радев е и по покана на руската страна в рамките на събитията, свързани с отбелязването на 140-ата годишнина от Освобождението на българския народ от османско иго. „Това е знаково събитие както за България, така и за Русия. В хода на разговора, който беше достатъчно подробен, информирах президента Радев за нашите приоритети по двустранните отношения и по подхода на Русия спрямо международни проблеми и въпроси“, посочи руският държавен глава. Двамата президенти са обсъдили и въпроси в областта на международната сигурност. Българският държавен глава подчерта, че страната ни има интерес да работи за установяване на диалог и разбирателство, защото „никой няма нужда от връщането на времето на Студената война, най-малко Европа и Русия“. Президентът Радев поднови поканата си към президента Путин да посети страната ни в годината, в която отбелязваме 140 години от Освобождението на България от Руско-турската освободителна война.", "date": "2018.05.22", "title": "Радев след срещата с Путин: Очаквам развитие на двустранното сътрудничество"}
{"url": "https://www.24chasa.bg/novini/article/6876373", "text": "Разследването е за престъпления по служба и корупционни практики на шефа на КАТ-Благоевград, каза директорът на НСлС Борислав Сарафов пред журналисти в Благоевград. Днес при акция на \"Вътрешна сигурност\" на МВР и НСлС под надзора на Окръжна прокуратура, бе арестуван началникът на КАТ-Благоевград Данаил Стоицов, както и още четирима души, за които има подозрения, че участват в схема за бързо регистриране на автомобили срещу заплащане на посредници. \"Иззети са незаконен боен пистолет, боеприпаси, мобилни телефони, компютри и пари. За някой милионер сумата може да е дребна, за друг пък - пенсионер - голяма. Наколко хилади лева са\", допълни Сарафов. Обискирани са 13 офиса на КАТ, частни домове, претърсени са 6 автомобила. Все още не е ясно срещу колко души ще бъде повдигнато обвинение.", "date": "2018.05.22", "title": "Разследват шефа на КАТ-Благоевград за корупционни практики и престъпления по служба"}
{"url": "https://www.24chasa.bg/novini/article/6876357", "text": "Разярен от решението на пловдивския окръжен съд, бащата на 21-годишната Габриела Медарова Здравко избухна. \"Това е несериозно! Никога не сме си помисляли, че може отново да я задържат. Жертват едно момиче, което наистина е добро\", отсече той. Родителят твърди, че се притеснявал за дъщеря си, защото била на лечение, а в ареста сега нямала хапчета. \"Казали са й: \"Мърло, ти отиваш директно в затвора!\", бесен е бащата. Той и съпругата му си тръгнаха от съдебната зала, откъдето с белезници беше изведена дъщеря им. Те се опитаха да я успокоят. Побойничката Габриела за пореден път с насълзени очи уверяваше магистратите, че иска да е при родителите си и да продължи образованието си. Молбите й този път не трогнаха съдебния състав, председателстван от Елена Захова, сочена за една от най-принципните и строги съдии в Пловдив. Магистратите  изтъкнаха, че има данни 21-годишната танцьорка да е автор на нападението. На 9-и срещу 10-и май Медарова нанесе побой над студентката Катя Ангелова в нощен клуб. Момичето празнувало рождения си ден с компания. Около 3 часа призори Катя отишла с приятелка до тоалетната. В това време Габриела излязла с приятеля си Пачо от кабинката. Тя веднага се насочила към непознатото момиче и със силен юмрук и нанесла удар в носа. Рожденичката се свлякла на пода, обляна в кръв. След като случаят се разшумя, Медарова беше задържана за 72 часа. В петък пловдивският районен съдия Димитър Кацарев я освободи. Прокуратурата обаче обжалва с аргумента, че действията на Габриела се превръщат в рецидив. Преди месец, пияна и дрогирана, тя потроши с джипа на приятеля си Пачо 10 коли в Пловдив. След престой в ареста беше пусната под парична гаранция от 5000 лева. Новото определение на окръжния съд е окончателно и не подлежи на обжалване.", "date": "2018.05.22", "title": "Бащата на побойничката Габриела бесен: Жертват едно добро момиче"}
{"url": "https://www.24chasa.bg/novini/article/6876372", "text": "Стотици хора се стекоха в катедралата на английския град Манчестър, за да участват в отбелязването на първата годишнина от самоубийствения атентат в залата Манчестър Арина след концерт на американската поп звезда Ариана Гранде, предаде Би Би Си, цитирана от БТА На церемонията, която не е свързана с определена религия, присъстват британската министър-председателка Тереза Мей и внукът на кралицата принц Уилям, предаде Франс прес. В катедралата са близки на 22-ата загинали, десетки хора, които са били ранени и парамедици, отзовали се след атентата преди една година. Церемонията в храма се излъчва на огромен екран пред сградата. На церемонията пръв говори най-високопоставеният свещеник в Манчестър - преподобният Роджърс Говъндър, който каза, че са се събрали хора с различна вяра и атеисти, за да почетат \"онези, чиито живот беше погубен и онези, чиито живот беше променен завинаги\". Кратки изказвания направиха религиозни лидери, сред които хиндуист, равин, имам и сикх. На церемонията пеят хорът на катедралата и младежки хор от Хале, който изпълни \"Somewhere Over the Rainbow\". Церемонията ще бъде съпроводена от минута мълчание в цялата страна, най-вече в държавните учреждения. Двадесет и двама зрители загинаха, а сто бяха ранени, когато Салман Абеди - 22-годишен британец от либийски произход, извърши самоубийствен атентат в края на концерта на американската поп певица Ариана Гранде. Точно преди година Абеди се самовзриви във фоайето на залата Манчестър Арина. Най-младата жертва - Сафи Русос, беше на 8 години. \"Нападението срещу невинни младежи, които се радваха докато безгрижно напускаха Манчестър Арина на 22 май 2017 г., беше проява на страхливо малодушие\", заяви ръководителката на местната власт във в. \"Манчестър ивнинг нюз\". Нападението \"искаше да удари право в сърцето нашите ценности и нашия начин на живот в един от най-динамичните ни градове, за да сломи нашата решимост и да ни раздели. Това се провали\". \"Видяхме голям облак от дим и светкавица, което ни накара да се разтреперим. Мислехме, че сградата ще се срине\", разказа 50-годишният Дарън Бъкли, който е бил на концерта със сина си, но и двамата са останали невредими. \"Не мога да опиша сцените във фоайето. Беше като кошмар\", разказа той пред Би Би Си. \"Някои хора се движеха, други - не\". Оттогава Дарън е умирал \"200 пъти\" в кошмарите си. В края на отбелязването на годишнината днес, което може да се наблюдава на голям екран пред сградата, както и в Йорк, Ливърпул и Глазгоу в Шотландия, принц Уилям ще се срещне с почернените семейства. \"Това беше скандален акт, който докосна много млади хора тук\", каза кметът лейбърист Анди Бърнам пред Би Би Си. \"По-силни сме отпреди, по-единни и има по-осезаемо чувство на общност, но зад това белезите са истински и са много дълбоки\", уточни Бърнам. \"Ние сме град, който се възстановява, но ни чака още дълъг път\". Тази вечер повече от 300 певци от местни хорове, сред които има и оцелели при атентата, ще бъдат на площад \"Албърт\", недалеч от концертната зала. Те ще изпълнят песните One Last Time (Aриана Гранде), One Day Like This (Eлбоу), Never Forget (Tейк дат) и Don't Look Back in Anger (Oейзис) - наименованието на песен на легендарната група от Манчестър, превърнала се за местните хора в химн на съпротивата след атентата преди година. Точно в 22.31 ч. местно време, когато Абеди активира бомбата, ще започнат да бият всички камбани в Манчестър.   ", "date": "2018.05.22", "title": "Една минута мълчание в Манчестър, в памет на жертвите от атентата пред точно една година (Снимки)"}
{"url": "https://www.24chasa.bg/novini/article/6876409", "text": "Омбудсманът Мая Манолова организира обществена дискусия по проблемите на здравеопазването, съобщиха от пресцентъра на държавното ведомство. Форумът ще се състои утре, 23 май, от 11.00 часа в институцията на омбудсмана – ул. „Георг Вашингтон“ № 22. Поводът са десетките жалби на граждани, съсловни, професионални и пациентски организации, които сигнализират за системен недостиг на финансови средства в сектора, което се отразява негативно върху достъпа и качеството на предлаганите медицинските услуги у нас. Напрежението в системата поражда скандали, протести и фалити на лечебни заведения, а потърпевши от тези негативни тенденции са както гражданите като пациенти и здравноосигурени лица, така и работещите в сектора, чиито трудови права са застрашени. Поканени за участие в дискусията са народни представители, всички отговорни държавни институции, министърът на здравеопазването, управителят и членовете на НС на НЗОК, експерти и граждани, Български лекарски съюз, Национално сдружение на общопрактикуващите лекари, Асоциация на областните болници, Национално сдружение на частните болници, Българска болнична асоциация, Сдружение на общинските болници, Българска асоциация на професионалистите по здравни грижи, Българска стопанска камера, Център за защита на правата в здравеопазването и други съсловни, професионални и пациентски организации.", "date": "2018.05.22", "title": "Омбудсманът Мая Манолова свиква среща по проблемите на здравеопазването"}
{"url": "https://www.24chasa.bg/novini/article/6876420", "text": "Голяма и красива картина на боевете под Шипка от Руско-турската освободителна война подарил президентът Владимир Путин на Румен Радев. Българският президент пък го дарил с кортик - офицерски кинжал на българската армия, на който пишело \"С нами Бог\". Това е станало по време на официалния обяд в чест на българската делегация, който Путин даде в резиденцията си в Сочи по-рано днес. Обадът протекъл в много дружеска обстановка и добро настроение. Руската страна била представена на ниво министри. На обяда говорил Румен Радев, който поканил лично и публично Владимир Путин да посети България до края на годината. Благодаря!, отговорил руският президент, но не се ангажирал с конкретен отговор и дата. Много обширно се говори по темата АЕЦ \"Белене\". Дълъг анализ направил шефът на \"Росатом\", който разказал за трите варианта, по които се работи в момента - унгарския, финландския и турския вариант. За \"Белене\" обаче най-вероятно ще се работи по четвърти вариант и това зависи само от българската страна. Той цитирал министър Теменужка Петкова, че са водени разговори с Китай. На официалния обяд въобще не бил повдигнат проблема за директната тръба, която трябва да мине под Черно море, но е обсъден по време на срещата в тесен кръг между двамата президенти. До края на годината ще има заседание на Междуправителствената комисия в Москва, било коментирано още на обяда. Това бе отлагано от доста време и е ангажимент, за който Радев настоя и пред руския премиер Дмитрий Медведев в понеделник. На обяда се коментирали и теми, по които тепърва предстоят разговори между България и Русия. като например подновяване на работната група за кораборемонт и корабостроене между двете държави - във Варна ремонтират руски кораби. Коментирана била и болната от дълги години тема за лицензите за производство на оръжия и споразумението между двете държави. Била отправена покана към български фармацевтични компании за производство в Русия. Обсъдена била и срещата за Черноморската зона, която ще се проведе на 30 и 31 май в Бургас. На обяда били коментирани също и темите, свързани с българското председателство. По повод отношението на ЕС към Иран руският президент дори се пошегувал, че очаква с нетърпение реакцията на Европа за санкциите на САЩ срещу европейски компании, които търгуват с Иран. Досега ние бяхме в санкции и успяхме да се справим, но ми е интересно как европейските страни ще защитят своите интереси, казал руският президент. По време на обяда думата взели и председателите на двете парламентарни комисии - Петър Кънев на икономическата и Красимир Велчев - на тази по вероизповеданията, които бяха част от делегацията на президента. Кънев разказал за добрите контакти на българските депутати с комисиите по икономика и туризъм в руския парламент. И споделил информацията си, че докладът на правителството за АЕЦ \"Белене\" ще бъде приет от българския парламент и ще се вдигне мораториумът. Това потвърдил и Красимир Велчев, който също казал, че проблемът за АЕЦ \"Белене\" е открит, че се очаква положителна оценка на парламента и ще се търси финансиране без държавни гаранции. Разчитаме на увеличаване на стокообмена между двете страни и срещата на българо-руската междуправителствена комисия да се състои до края на годината, казал още Кънев.", "date": "2018.05.22", "title": "Путин подари на Радев картина от боевете под Шипка, той му занесе кортик"}
{"url": "https://www.24chasa.bg/novini/article/6876424", "text": "Косовският премиер Рамуш Харадинай поиска от Ватикана да признае Косово като независима държава, предаде агенция МИА. Харадинай е на официално посещение във Ватикана, където днес се срещна с държавния секретар кардинал Пиетро Паролин, предава БТА.  Премиерът съобщи новината в профила си във Фейсбук и подчерта, че религиозните свободи и евроатлантическата ориентация са неприкосновени ценности в Косово. По време на визитата Харадинай ще бъде приет на аудиенция от папа Франциск.", "date": "2018.05.22", "title": "Рамуш Харадинай поиска от Ватикана да признае Косово"}
{"url": "https://www.24chasa.bg/novini/article/6876432", "text": "Великобритания ще открие свръхмодерен център за разработване на технологии за изкуствен интелект, чиято дейност ще има за цел повишаване на равнището на сигурност и на отбранителната способност, предаде ТАСС, като цитира официалния сайт на британското министерство на отбраната. В съобщението на сайта се казва, че новата структура ще бъде създадена на базата на военната научно-техническа лаборатория в Портън Даун, пише БТА. Според министерството центърът ще има за задача да подобри и ускори процесите на внедряване и развитие на технологии за изкуствен интелект във военната сфера. Основни направления в дейността му ще станат разработки в сферата на безпилотната военна техника, противодействието на информационната война, киберзащитата, а също системи за съдействие на командния състав при приемане на решения. За създаването на новия център лично обяви британският министър на отбраната Гавин Уилямсън на среща на учени и военни експерти от САЩ и Великобритания. Отбелязано бе, че Обединеното кралство вече е похарчило 800 милиона лири стерлинги за развитие на различни технически иновации за борба с потенциални заплахи за сигурността.", "date": "2018.05.22", "title": "Лондон създава център за разработки на изкуствен интелект с военно приложение"}
{"url": "https://www.24chasa.bg/novini/article/6876439", "text": "До момента сме изстреляли почти половината от запаса ракети срещу градушки, който имаме за целия сезон, което налага да доосигуряваме ракети. Това каза земеделският министър Румен Порожанов в предаването „Лице в лице” по  . Той посочи, че за първа година толкова рано – още от април, градоносни облаци с наситени ядра са навлезли в страната. По думите му Агенцията за борба с градушките много активно обстрелва облаците и в много случаи пораженията са минимизирани. Министърът обаче отбеляза, че има покритие на 35-40% от земеделските територии. „Средствата за ракети се получават през централния бюджет, те не са заложени в бюджета на министерството. Явно тази година ще се наложи да поискаме малко по-голяма сума от това, което обичайно ползваме – между 5 и 6 милиона, но нека да видим какви ще бъдат разчетите”, заяви Порожанов. „Не бих казал, че е унищожена голяма част от реколтата. Всеки земеделски производител, който има претърпени щети обаче, има право да подаде заявление за подпомагане, когато площите са напълно пропаднали”, подчерта земеделският министър. По повод протестите на розопроизводителите той заяви, че имаме свръхпроизводство на рози – тази година са насадени над 41 000 декара, а реколтата е изключително добра, като се очакват над 16 000 тона.", "date": "2018.05.22", "title": "Порожанов: Изстреляхме почти половината ракети срещу градушки за сезона"}
{"url": "https://www.24chasa.bg/novini/article/6876339", "text": "Тодор Янев, управител на \"Янев и Янев\", поема предателството на борда на световната ПР група WorldCom Public Relations Group за Европа, Близкия изток и Африка. Избран е да поеме поста на 30-ата годишна среща на групата в Торонто, Канада. Агенция \"Янев и Янев\" има 25-годишна история. Консултира български и международни компании, представени в страната, и е единственият член на международната група от България. Вече 10 години агенцията реализира успешни партньорства с мрежата WorldCom. През последните три години Тодор Янев беше член на борда на WorldCom за Европа, Близкия изток и Африка с ресор развитие на млади кадри и като такъв отговаряше за обученията на млади професионалисти от групата. В края на месеца в София ще се проведе поредната младежка среща с 23-ма участници от 14 държави. Тодор Янев има магистърска степен по политическа икономика от London School of Economics and Political Science и бакалавърска степен по бизнес и икономика от University College London. Преди да поеме поста управител на Янев и Янев, има 8-годишен опит във финансовия бранш. WorldCom е водещата световна мрежа за независими ПР агенции, тя обединява 132 компании в 113 града, на шест континента. Групата има общ оборот от над 273 милиона долара за 2016 г. и над 2300 служители в цял свят. Сред клиентите на групата са компании като: Coca-Cola, Warner Bros, ABC, Lidl, Fitbit и др. Основната цел на организацията е да създава дългосрочни партньорства между членовете й и да предоставя висококачествени услуги на клиентите си, независимо къде по света се намират.", "date": "2018.05.22", "title": "Тодор Янев оглави борда на WorldCom за Европа, Близкия Изток и Африка"}
{"url": "https://www.24chasa.bg/novini/article/6876251", "text": "Родната футболна легенда - Христо Стоичков, направи любопитно признание пред катарската beIN, цитирана от БТА.  В специално интервю той разкри, че в юношеските си години е обмислял да избяга от България и да заживее в чужбина. \"Когато бях войник, през главата ми минаваше идеята да избягам в друга държава без разрешение, да си извадя тамошен паспорт и да играя футбол там. Спортът ме спаси от това да имам по-различен живот. Имах две възможности - да стана престъпник или да бъда футболист. Аз избрах футбола\", каза Стоичков. Това е само откъс от обширното интервю, което телевизията скоро ще излъчи по своя канал beIN Espana. ", "date": "2018.05.22", "title": "Стоичков: Когато бях войник, мислех да избягам от България (Видео)"}
{"url": "https://www.24chasa.bg/novini/article/6876295", "text": "Редовното правителствено заседание ще се проведе както обикновено – в сряда, 23 май, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА АДЕЛА ПЕЕВА С ОРДЕН „СТАРА ПЛАНИНА“ ПЪРВА СТЕПЕН Внася: министърът на културата 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА Д-Р ИВАН АНГЕЛОВ И НА ПЕТЪР ВЕЛЧЕВ С ОРДЕН „СВ. СВ. КИРИЛ И МЕТОДИЙ“ ВТОРА СТЕПЕН Внася: министърът на културата 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ДОЦ. КАЛИНА БОГОЕВА, СТЕФКА КОВАЧЕВА, ПРОФ. МИЛКО КОЛАРОВ, ИВАН ИВАНОВ, ВЕЛИЧКА ПЕЙКОВА И ХРИСТО МУТАФЧИЕВ С ОРДЕН „СВ. СВ. КИРИЛ И МЕТОДИЙ“ ОГЪРЛИЕ Внася: министърът на културата 4. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАЗНАЧАВАНЕ НА ДЛЪЖНОСТ И УДОСТОЯВАНЕ С ВИСШЕ ОФИЦЕРСКО ЗВАНИЕ НА ВОЕННОСЛУЖЕЩ Внася: заместник министър-председателят по обществения ред и сигурността и министър на отбраната 5. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „НАЦИОНАЛЕН СЪЮЗ НА ТРУДОВО-ПРОИЗВОДИТЕЛНИТЕ КООПЕРАЦИИ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 6. ПРОЕКТ НА ПОСТАНОВЛЕНИЕ ЗА БЪЛГАРСКИТЕ НЕДЕЛНИ УЧИЛИЩА Внася: министърът на образованието и науката 7. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №236 НА МИНИСТЕРСКИЯ СЪВЕТ ОТ 2007 Г. ЗА УТВЪРЖДАВАНЕ НА СПИСЪК НА ОБЩИНСКИТЕ ПЪТИЩА Внася: министърът на регионалното развитие и благоустройството 8. ДОКЛАД ОТНОСНО ОТЧЕТ КЪМ 31.12.2017 Г. ЗА ИЗПЪЛНЕНИЕТО НА ТРЕТИЯ ПЛАН ЗА ДЕЙСТВИЕ ЗА НАМАЛЯВАНЕ НА АДМИНИСТРАТИВНАТА ТЕЖЕСТ ЗА БИЗНЕСА С 30 НА СТО ОТ ИЗБРАНО ЗАКОНОДАТЕЛСТВО ЗА ПЕРИОДА 2015-2017 Г. И НА НЕИЗПЪЛНЕНИТЕ МЕРКИ ОТ ПЪРВИЯ И ВТОРИЯ ПЛАН ЗА ДЕЙСТВИЕ ЗА НАМАЛЯВАНЕ НА АДМИНИСТРАТИВНАТА ТЕЖЕСТ ЗА БИЗНЕСА Внася: министърът на икономиката 9. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА НАЦИОНАЛНИЯ ПЛАН ЗА РАЗПРЕДЕЛЕНИЕ НА РАДИОЧЕСТОТНИЯ СПЕКТЪР, ПРИЕТ С РЕШЕНИЕ №545 НА МИНИСТЕРСКИЯ СЪВЕТ ОТ 2004 Г. Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ДЕЙНОСТТА НА АГЕНЦИЯТА ЗА ДЪРЖАВНА ФИНАНСОВА ИНСПЕКЦИЯ ЗА 2017 Г. Внася: министърът на финансите 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА МЛАДЕЖТА И СПОРТА ЗА 2018 Г. ЗА ИЗПЛАЩАНЕ НА МИНИМАЛНИ ДИФЕРЕНЦИРАНИ РАЗМЕРИ НА ПАРИЧНИТЕ СРЕДСТВА ЗА ФИЗИЧЕСКО ВЪЗПИТАНИЕ И СПОРТ Внася: министърът на младежта и спорта 12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА МЛАДЕЖТА И СПОРТА ЗА 2018 Г. Внася: министърът на младежта и спорта 13. ПРОЕКТ НА РЕШЕНИЕ ЗА ОДОБРЯВАНЕ НА МАКСИМАЛНИЯ РАЗМЕР НА НОВИТЕ ДЪРЖАВНИ ГАРАНЦИИ ЗА 2019 Г. ПО ЗАКОНА ЗА КРЕДИТИРАНЕ НА СТУДЕНТИ И ДОКТОРАНТИ Внася: министърът на образованието и науката 14. ПРОЕКТ НА РЕШЕНИЕ ЗА ВЪЗЛАГАНЕ НА НАЦИОНАЛНАТА АГЕНЦИЯ ЗА ПРИХОДИТЕ ДА ИЗВЪРШИ ПРОДАЖБА НА ИМУЩЕСТВО, ОТНЕТО В ПОЛЗА НА ДЪРЖАВАТА, И ЗА ПРЕДОСТАВЯНЕ НА ИМОТ, ОТНЕТ В ПОЛЗА НА ДЪРЖАВАТА, ЗА УПРАВЛЕНИЕ НА МИНИСТЕРСТВОТО НА ВЪТРЕШНИТЕ РАБОТИ Внася: министърът на финансите 15. ПРОЕКТ НА РЕШЕНИЕ ЗА ОТНЕМАНЕ ПРАВОТО НА УПРАВЛЕНИЕ ВЪРХУ ИНЖЕНЕРНО СЪОРЪЖЕНИЕ ОТ ВЪЗПРЕПЯТСТВАЩ ТИП ПО БЪЛГАРО-ТУРСКАТА ГРАНИЦА – ОБЕКТ ПУБЛИЧНА ДЪРЖАВНА СОБСТВЕНОСТ, ОТ МИНИСТЕРСТВОТО НА ВЪТРЕШНИТЕ РАБОТИ И ЗА ПРЕДОСТАВЯНЕТО МУ ЗА УПРАВЛЕНИЕ НА ОБЛАСТНИЯ УПРАВИТЕЛ НА ОБЛАСТ ЯМБОЛ Внасят: министърът на вътрешните работи министърът на регионалното развитие и благоустройството 16. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО ЗА ВСЕОБХВАТНО И ЗАСИЛЕНО ПАРТНЬОРСТВО МЕЖДУ ЕВРОПЕЙСКИЯ СЪЮЗ И ЕВРОПЕЙСКАТА ОБЩНОСТ ЗА АТОМНА ЕНЕРГИЯ И ТЕХНИТЕ ДЪРЖАВИ ЧЛЕНКИ, ОТ ЕДНА СТРАНА, И РЕПУБЛИКА АРМЕНИЯ, ОТ ДРУГА СТРАНА Внася: заместник министър-председателят по правосъдната реформа и министър на външните работи 18. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И КОНФЕДЕРАЦИЯ ШВЕЙЦАРИЯ, ОТ ДРУГА СТРАНА, В ОБЛАСТТА НА ЕВРОПЕЙСКИТЕ ПРОГРАМИ ЗА СПЪТНИКОВА НАВИГАЦИЯ, ПОДПИСАНО НА 18 ДЕКЕМВРИ 2013 Г. В БРЮКСЕЛ Внася: министърът на икономиката 19. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО ЗА ИЗМЕНЕНИЕ НА СПОГОДБАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И СЪВЕТА НА МИНИСТРИТЕ НА БОСНА И ХЕРЦЕГОВИНА ЗА МЕЖДУНАРОДНИ ПРЕВОЗИ НА ПЪТНИЦИ И ТОВАРИ, ПОДПИСАНО НА 27 ОКТОМВРИ 2017 Г. В САРАЕВО, БОСНА И ХЕРЦЕГОВИНА, И НА СПОГОДБАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И СЪВЕТА НА МИНИСТРИТЕ НА БОСНА И ХЕРЦЕГОВИНА ЗА МЕЖДУНАРОДНИ АВТОМОБИЛНИ ПРЕВОЗИ НА ПЪТНИЦИ И ТОВАРИ, ПОДПИСАНА НА 16 ОКТОМВРИ 2004 Г. В ГР. БАНЯ ЛУКА, БОСНА И ХЕРЦЕГОВИНА Внася: министърът на транспорта, информационните технологии и съобщенията 20. ПРОЕКТ НА РЕШЕНИЕ ЗА ОДОБРЯВАНЕ НА СЪЩЕСТВЕНО ОТКЛОНЕНИЕ ОТ ПРОЕКТА НА СПОРАЗУМЕНИЕ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И МЕЖДУНАРОДНАТА ОРГАНИЗАЦИЯ НА ФРАНКОФОНИЯТА И ОТ ПРОЕКТА НА СПОРАЗУМЕНИЕ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И ФРАНКОФОНСКИЯ ИНСТИТУТ ЗА АДМИНИСТРАЦИЯ И УПРАВЛЕНИЕ ЧРЕЗ УНИВЕРСИТЕТСКАТА АГЕНЦИЯ НА ФРАНКОФОНИЯТА, ОДОБРЕНИ С РЕШЕНИЕ №795 НА МИНИСТЕРСКИЯ СЪВЕТ ОТ 2017 Г. Внася: заместник министър-председателят по правосъдната реформа и министър на външните работи 21. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 16 АПРИЛ 2018 Г. В ЛЮКСЕМБУРГ Внася: министърът на земеделието, храните и горите 22. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКАТА ЗА 2018 Г. Внася: министърът на образованието и науката 23. ДОКЛАД ЗА ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В РЕДОВНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ, НАУЧНИ ИЗСЛЕДВАНИЯ И КОСМИЧЕСКО ПРОСТРАНСТВО), КОЕТО ЩЕ СЕ ПРОВЕДЕ НА 28 И 29 МАЙ 2018 Г. В БРЮКСЕЛ Внася: министърът на икономиката 24. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В РЕПУБЛИКА ЕСТОНИЯ, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ СЪС СЕДАЛИЩЕ В ГР. ТАЛИН И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА РЕПУБЛИКА ЕСТОНИЯ, И ЗА НАЗНАЧАВАНЕ НА ИНДРЕК ЛАУЛ ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В РЕПУБЛИКА ЕСТОНИЯ СЪС СЕДАЛИЩЕ В ГР. ТАЛИН И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА РЕПУБЛИКА ЕСТОНИЯ Внася: заместник министър-председателят по правосъдната реформа и министър на външните работи 25. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ОПАЗВАНЕ НА ОКОЛНАТА СРЕДА Внася: министърът на околната среда и водите 26. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА УПРАВЛЕНИЕ НА ОТПАДЪЦИТЕ Внася: министърът на околната среда и водите 27. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ Внася: министърът на околната среда и водите 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ДЪРЖАВНИТЕ ИЗИСКВАНИЯ ЗА ПРИЕМАНЕ НА СТУДЕНТИ ВЪВ ВИСШИТЕ УЧИЛИЩА НА РЕПУБЛИКА БЪЛГАРИЯ, ПРИЕТА С ПОСТАНОВЛЕНИЕ №79 НА МИНИСТЕРСКИЯ СЪВЕТ ОТ 2000 Г. Внася: министърът на образованието и науката 29. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА УСТРОЙСТВОТО И ДЕЙНОСТТА НА СЛУЖБА „ВОЕННА ИНФОРМАЦИЯ“, ПРИЕТ С ПОСТАНОВЛЕНИЕ №170 НА МИНИСТЕРСКИЯ СЪВЕТ ОТ 2016 Г. Внася: заместник министър-председателят по обществения ред и сигурността и министър на отбраната 30. ДОКЛАД ЗА ОДОБРЯВАНЕ НА ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), КОЕТО ЩЕ СЕ ПРОВЕДЕ НА 25 МАЙ 2018 Г. В БРЮКСЕЛ Внася: министърът на финансите 31. ПРОЕКТ НА РЕШЕНИЕ ЗА ОПРЕДЕЛЯНЕ НА ЗАМЕСТНИК-ПРЕДСЕДАТЕЛ НА ДЪРЖАВНА АГЕНЦИЯ „НАЦИОНАЛНА СИГУРНОСТ“ Внася: министър-председателят 32. ПРОЕКТ НА РЕШЕНИЕ ЗА ОПРЕДЕЛЯНЕ НА ЗАМЕСТНИК-ПРЕДСЕДАТЕЛ НА ДЪРЖАВНА АГЕНЦИЯ „НАЦИОНАЛНА СИГУРНОСТ“ Внася: министър-председателят", "date": "2018.05.22", "title": "Вижте какво решава кабинетът утре"}
{"url": "https://www.24chasa.bg/novini/article/6876297", "text": "В рамките на официалното си посещение в Черна гора министърът на отбраната Красимир Каракачанов участва днес, 22 май, в работата на осмото издание на TO BE SECURE FORUM, което се провежда до 23 май в гр. Будва, Черна гора. „Идеята за мирни и свободни Балкани винаги е основен приоритет на външната политика на България. Сега, когато България председателства Съвета на Европейския съюз, тази визия е наша цел – да подпомогнем в максимална степен процеса на пълното присъединяване на Западните Балкани към семейството на европейските народи“, отбеляза в изказването си министър Каракачанов. Дошло е времето, в което страните от региона могат заедно да формулират общата форма на бъдещето си съжителстване, не само в географски, а и в политически аспект. Министър Каракачанов заяви, че европейският проект е недовършен, докато всички страни от Западните Балкани не станат част от Обединена Европа. Успешното осъществяване на наложителните политически реформи и създаването на условия за стабилен икономическия растеж са незаменими условия за това държавите от региона да постигнат пълна реализация на европейската си перспектива, отбеляза той. „Интеграцията на всички страни от Западните Балкани в ЕС и НАТО ще осигури траен мир, стабилност и просперитет за всички държави от региона. Това е необходимото и достатъчно условие регионът да се превърне в генератор, а не потребител на сигурност“, заяви министър Каракачанов и изрази готовността на страната ни да подпомогне със своя опит държавите от региона в техните усилия за европейска и евроатлантическа интеграция. „Днес сме изправени пред особено динамични предизвикателства пред нашата обща сигурност. Неразрешените проблеми на сигурността в Европа в контекста на съвременните рискове и заплахи, и най-вече на хибридните, откриват широко поле на уязвимост. Длъжни сме да работим заедно за изграждане на достатъчен институционален капацитет в секторите за сигурност на всички държави, така че те да бъдат устойчиви пред враждебни външни въздействия“, каза в заключение министърът на отбраната. В осмото издание на организирания от черногорска страна TO BE SECURE FORUM участват също министрите на отбраната на Черна гора, на Босна и Херцеговина и на Република Македония Предраг Бошкович, Марина Пендеш и Радмила Шекеринска, представители на структури на НАТО и ЕС, политически анализатори и журналисти. В рамките на форума министър Каракачанов проведе двустранна среща с Матю Палмър - и.д. заместник помощник-секретар в Бюрото по европейски и евразийски въпроси в Държавния департамент на САЩ. Във фокуса на разговорите бяха актуални въпроси от сигурността в региона, както и сътрудничеството със САЩ в областта на отбраната и сигурността и възможностите за неговото разширяване.", "date": "2018.05.22", "title": "Каракачанов: Интеграцията на страните от Западните Балкани в ЕС и НАТО ще осигури траен мир"}
{"url": "https://www.24chasa.bg/novini/article/6876073", "text": "Българският президент Румен Радев и руският президент Владимир Путин дадоха  брифинг в резиденцията \"Бочаров ручей\" в Сочи, където проведоха среща. На нея те обсъдиха подобряване на икономическите отношения между двете страни.  Брифингът продължи само 6 минути. Двамата направиха изявления, от които се разбра, че са обсъждани теми от енергетиката и преустановените проекти през последните години.  при което темите ще бъдат обсъдени в конкретика, заяви Радев. Той каза още, че е подновил поканата към президента Путин да посети България.  \"Смятам, че посещението на президента Радев е добър сигнал за възобновяване на пълноформатните руско-български отношения\", каза президентът Путин.          Радев определи като основна цел на посещението си възстановяване на диалога на най-високо политическо ниво и на доверието. Той допълни, че знае, че е трудно да говорим за доверие след три спрени мащабни проекта, в условията на санкции и ограничителни режими, както и след недалновидно политическо говорене в последните години. \"Направихме стратегически преглед на нашите отношения, има огромен потенциал в най-различни сфери и на икономиката, на търговията, на енергетиката, на туризма, образованието и науката, транспорта\", коментира българският президент. \"Радващото е, че в резултат и на моята визита имаме положителен импулс на българското правителство, което се зае по-сериозно с българо-руските отношения, заговори се и за възобновяване на някои от спрените проекти\", отбеляза той и припомни, че се очаква скоро и посещението на премиера Борисов в Русия. На днешната среща са били обсъдени и важни въпроси от международната сигурност. Радев е уверил руския си колега, че България има интерес да работи за диалог и разбирателство. ", "date": "2018.05.22", "title": "Путин и Радев дадоха 6-минутен брифинг, пак говориха за посещение на Борисов (Обновена, видео)"}
{"url": "https://www.24chasa.bg/novini/article/6876077", "text": "Бившият румънски президент Йон Илиеску се яви днес пред съда по обвинения в престъпления срещу човечеството заради ролята му кървавата антикомунистическа революция в страната през 1989 г., предаде Асошиейтед прес. Обвиненията се отнасят до петдневен период, когато Илиеску пое властта, след като бившият комунистически лидер Николае Чаушеску избяга от Букурещ на 22 декември 1989 г. Чаушеску и съпругата му бяха екзекутирани след кратък процес на 25 декември, предаде БТА. Около 1100 души загинаха по време на бунта, мнозинството от тях след отстраняването на Чаушеску. Прокурорите казват, че Илиеску, който е имал военна власт по време на бунта, не е предотвратил редица ситуации, в които хора са били избивани ненужно. 88-годишният Илиеску отказа коментар при откриването на делото днес. Но неговият адвокат Адриан Джорджеску заяви, че Илиеску е смятал по онова време, че действията му са \"напълно почтени и правилни\". След Революцията Илиеску беше избиран за президент три пъти.", "date": "2018.05.22", "title": "Бившият румънски президент се яви пред съда по обвинения в престъпления срещу човечеството"}
{"url": "https://www.24chasa.bg/novini/article/6876079", "text": "Заместник-министърът на икономиката Лъчезар Борисов участва в официалното откриването на първата в България производствена база за производство на бронирани автомобили, която се намира в Самоков, съобщи пресцентърът на министерството. Инвестицията на стойност от близо 5 млн. лв. е свързана с нова технологична линия за производство и оборудване на различни видове бронирани машини и асемблиране на автомобили за нуждите на отбранителната индустрия и полицията. Първите български автомобили вече са произведени и бяха представени на откриването. Заместник-министър Борисов е подчертал, че се отчита тенденция на повишаване на инвестициите в производството. Той е посочил, че Министерството работи за подобряване на бизнес климата и условията за инвестиции, като през последната година ускорено се развива машиностроенето и автомобилостроенето, за което свидетелства и днешната инвестиция, която е част от реализирания ръст от 7.2 на сто на инвестициите в страната през първото тримесечие на 2018г. По думите му реализирането на проекта е изключително позитивен сигнал за отбранителната индустрия, която има важно значение и като сектор от икономиката, който осигурява сериозни приходи и висококвалифицирани работни места.", "date": "2018.05.22", "title": "Лъчезар Борисов откри база за производство и оборудване на бронирани автомобили в Самоков"}
{"url": "https://www.24chasa.bg/novini/article/6876129", "text": "Текущият напредък по строителството на МД3 от депо \"Земляне\" до кв. \"Горна баня\". Видеото е заснето на 20 май 2018 от дрон.                                                                                                                                                                                                                                                                                                                        ", "date": "2018.05.22", "title": "Вижте третия метродиаметър в кв. \"Овча купел\" от дрон (Видео)"}
{"url": "https://www.24chasa.bg/novini/article/6876141", "text": "Служители на сектор „Криминална полиция” при РУ-Силистра задържаха 32-годишен мъж и 17-годишно момче, участвали в извършване на телефонна измама. До ареста на двамата се стигнало при незабавна професионална реакция след подаден сигнал. Това съобщиха от пресцентъра на МВР. На 19 май 74-годишна силистренка се доверила на телефонно обаждане от мним полицай и приела да участва в операция за залавяне на измамници. Според указанията, тя окачила торбичка с 5500 лв. на портата на дома си, но скоро разбрала, че е измамена и съобщила в полицията. Предприемайки незабавни оперативно-издирвателни действия, криминалистите успели в рамките на час да установят мъжа, взел парите. Той бил задържан същия ден в село Калипетрово, а при извършената проверка се изяснило, че 32-годишният мъж е действал в съучастие със 17-годишно момче. Двамата са били задържани за срок до 24 часа, а по-голямата част от паричната сума била намерена и иззета. Работата по разследване и документиране на случая продължава в рамките на досъдебното производство.", "date": "2018.05.22", "title": "Задържаха двама ало измамници в Силистра"}
{"url": "https://www.24chasa.bg/novini/article/6876149", "text": "Условно наказание от 2 години „лишаване от свобода“ с 4-годишен изпитателен срок наложи Окръжният съд в Добрич на 49-годишен мъж за причинена по непредпазливост смърт на пътя. Съдът го лиши и от право да управлява моторно превозно средство за срок от 2 години и 6 месеца. Той ще плати и направените в хода на производството разноски в размер на 1431 лева.Делото премина по реда на съкратеното съдебно следствие, след като подсъдимият Стамен Д. призна всички факти, изложени в обвинителния акт. Въз основа на това първоначално наложеното му наказание беше намалено с една трета. Мъжът се признава за виновен, че през нощта на 1 юли 2017 г. по пътя Добрич - Варна, на около три километра след местност „Пети километър“, при управление на лек автомобил, нарушил правилата за движение по пътищата и причинил по непредпазливост смъртта на пешеходец. Произшествието е станало около полунощ, като водачът на автомобила е блъснал мъж, който се движел около осевата линия на пътя. По делото е установено, че подсъдимият е шофирал с превишена скорост. При разследването е доказано и наличие на алкохол в кръвта на пострадалия. Според изготвената автотехническа експертиза пътно-транспортното произшествие е могло да бъде предотвратено, ако пострадалият се е движел в края на пътното платно, а водачът с позволената извън населено място скорост, съобразена с ограничената видимост през тъмната част на денонощието.В съдебното заседание подсъдимият изрази съжаление за случилото се. Постановената от Окръжен съд – Добрич, присъда подлежи на обжалване и протест пред Апелативен съд - Варна.", "date": "2018.05.22", "title": "Шофьор, причинил смърт на пешеходец на пътя, получи условна присъда"}
{"url": "https://www.24chasa.bg/novini/article/6876155", "text": "Парламентът прие на второ четене промени в Закона за местното самоуправление и местната администрация, с които се прецизират разпоредбите за определяне на кворума за редовността на заседанията на общинските съвети и за приемането на решенията, предаде БТА. Във връзка с кворума на заседанията в закона беше записано, че повече от половината от общия брой на съветниците е налице, когато броят на присъстващите на заседанието общински съветници е по-голям от останалата част от общия брой на съветниците. По отношение на взимането на решения беше записано, че решенията са приети с мнозинство повече от половината от присъстващите съветници, когато броят на гласувалите \"за\" общински съветници е по-голям от останалата част от присъстващите на заседанието съветници. Неприключилите до влизане в сила на промените съдебни производства по оспорени решения на общинските съвети ще се приключват по реда на новите текстове в закона.", "date": "2018.05.22", "title": "Парламентът прие промени за определяне на кворума в заседанията на общинските съвети"}
{"url": "https://www.24chasa.bg/novini/article/6876158", "text": "Каталунският лидер Карлес Пучдемон може да бъде експулсиран от Германия и да бъде предаден на испанските власти, които го обвиняват в отклоняване на държавни средства и бунт. Това постанови прокуратурата на провинция Шлезвиг-Холщайн, която е натоварена със случая Пучдемон, тъй като той бе арестуван през март на нейна територия. Пучдемон бе задържан на връщане от Дания за Белгия в края на март. В Дания той бе поканен да държи лекции, а в Белгия живее, след като избяга от Испания след референдума за независимост, проведен в Каталуня. Пучдемон прекара две седмици в арест в Ноймюнстер, след което бе освободен срещу подписка и от тогава живее в хотел в Берлин. Прокуратурата проверяваше дали искът на испанските й колеги е правно обоснован и отговаря и на германските закони. Във вторник тя излезе със становище, че Пучдемон може да бъде предаден на испанските власти. Повод за това решение станали нови информации, подадени от испанската прокуратура. Сред тях и видеозапаси на митинг, прераснал в насилие. Според тълкуванието на германския закон при насилие от такъв мащаб може да се говори за бунтовничество и това също е повод за експулсиране. Адвокатите на Пучдемон ще протестират пред конституционния съд.", "date": "2018.05.22", "title": "Германия може да даде Пучдемон на испанските власти"}
{"url": "https://www.24chasa.bg/novini/article/6876161", "text": "Една от целите, които трябва да постигнем, е държавно единство на Република Сръбска и Република Сърбия и тук не бива да има колебания, заяви днес президентът на босненската Република Сръбска Милорад Додик, цитиран от Танюг. \"Колкото и на някого да не му харесва или да го обижда, това е сръбската национална идея на този век, не на тази или на следващата година. На мнозина косата им настръхва, но ние имаме историческо право на това\", каза Додик на откриването на конференция в Баня Лука за някогашния хърватски концентрационен лагер Ясеновац, предаде БТА. Додик добави, че би искал това да се осъществи може би не във времето докато е жив, но смята, че може да стане в по-късен период.", "date": "2018.05.22", "title": "Додик: Целта ни е да постигнем държавно единство между Република Сръбска и Република Сърбия"}
{"url": "https://www.24chasa.bg/novini/article/6876160", "text": "По данни на Агенцията за социално подпомагане през 2017 г. в отдели \"Закрила на детето\" (ОЗД) към дирекции \"Социално подпомагане\" (ДСП) са постъпили общо 33 361 сигнали за деца в риск, от тях 1282 са сигналите за насилие над деца. Това е съобщено по време на дискусия \"Мултидисциплинарен и междуведомствен подход при работа с деца, жертви на насилие -възможности и предизвикателства\" , организирана от Държавната агенция за закрила на детето и Института по социални дейности и практики, информират от социалното министерство на страницата си във фейсбук, цитирани от БТА. По 928 от сигналите е направена среща на мултидисциплинарния екип, съгласно разписаното в Координационния механизъм. По 382 от тях са констатирани рискове за детето и са предприети съответни мерки за закрила. От началото на 2018 г. до 31 март постъпилите в ОЗД сигнали за насилие над деца са 283, като по 83 от тях са констатирани рискове и е открита работа по случай. Направени са 298 срещи на мултидисциплинарния екип по Координационния механизъм. \"Нашата роля, като компетентни органи, е да разработваме и да инвестираме в адекватни мерки за предотвратяването на насилието над деца, така че в бъдеще да отчитаме повече резултати, свързани с превенцията на подобни деяния, отколкото с борбата с последиците от него\", е посочила Росица Димитрова, заместник-министър на труда и социалната политика. По думите на Димитрова подкрепата на деца, жертви на насилие, както и превенцията на насилието са отговорност на цялото общество. Комплексните усилия на всички органи за закрила на детето, държавната и местната власт, семействата и неправителствените организации са от изключително значение за формирането на политиките на национално ниво и възприемането на интегриран подход, е подчертала тя. По време на кръглата маса представители на Исландия са споделили опит в работата в услугата \"Барнахус\", която прилага мултидисциплинарен и междуведомствен подход при работа с деца-жертви на насилие. В България този подход намира отражение в иновативната услуга Детски център за застъпничество и подкрепа \"Зона заКрила\" в общините София-град, Монтана и Шумен. Една от ключовите възможности за подкрепа на децата, жертви на насилие, които държавата предоставя, е социалната услуга \"Кризисен център\". Към края на март 2018 г. в страната са разкрити и функционират 18 Кризисни центъра за деца, с общ капацитет 196 места.", "date": "2018.05.22", "title": "Постъпиха 1282 сигнали за насилие над деца през 2017 г."}
{"url": "https://www.24chasa.bg/novini/article/6876164", "text": "Германските власти бавят изпълнение на издадена от Окръжен съд-Добрич, Европейска заповед за арест заради съмнения за лоши условия в българските затвори. Това стана ясно на поредното заседание по наказателно дело срещу подсъдим за държане и разпространение на наркотици. Срещу 32-годишния Велин М. е повдигнато обвинение, че през октомври 2013 г. в село Карапелит, при условията на продължавано престъпление, без надлежно разрешително е държал с цел разпространение и разпространил високорисково наркотично вещество - марихуана, на обща стойност 451.74 лева. Спрямо подсъдимия беше издадена Европейска заповед за задържане, след като той се укри от съдебното преследване у нас, но впоследствие беше задържан в Германия във връзка с разследване за трафик на хора. Окръжният съд поиска от компетентните германски власти след приключване на разследването в Германия българският гражданин да бъде върнат у нас, за да продължи воденото тук срещу него наказателно производство. В отговор на искането е постъпило писмо от Главна областна прокуратура - Кьолн, в което се настоява за допълнителна информация в кой затвор ще бъде настанен българският гражданин в случай на екстрадиция и дали мястото за лишаване от свобода отговаря на минималните стандарти на Европейския съюз. Окръжният съд е изпратил уточнение, че мъжът ще бъде приведен в затвора във Варна, където преди година е извършен основен ремонт на жилищните помещения, като е спазено и изискването за минимална жилищна площ от 4 кв. м за всеки лишен от свобода. Датата на поредното заседанието по делото беше съобразена с изискване на европейското законодателство, според което окончателното решение относно изпълнението на Европейската заповед за арест се взима в срок до 60 дни от задържането на издирваното лице, а в изключителни случаи най-много до 90 дни. В Окръжен съд – Добрич, обаче все още няма отговор от Германия докога ще им бъде необходим българският гражданин, образувано ли е производство по екстрадиция на исканото лице, ще бъде ли предадено то и кога. Съдебният състав обяви, че ще поиска официален отговор на тези въпроси и отложи делото за 27 юни.", "date": "2018.05.22", "title": "Германия бави предаването на подсъдим за наркотици, питат за условията в затворите"}
{"url": "https://www.24chasa.bg/novini/article/6876170", "text": "Организацията на американските държави (ОАД) не признава резултата от президентските избори във Венецуела, заяви нейният генерален секретар Луис Алмагро, цитиран от ТАСС, съобщи БТА. \"Ние не признаваме Николас Мадуро за законен президент на Венецуела\", каза Алмагро в изявление, публикувано на уебсайта на ОАД. \"Венецуела има нужда от преходно правителство, което да създаде легитимна избирателна система, която на свой ред да позволи да се намерят решения за страната\", заяви той. По данни на Националния избирателен съвет на Венецуела Мадуро е събрал почти 6,2 милиона гласа на изборите в неделя, а неговият основен съперник Енри Фалкон е спечелил 1,9 милиона гласа. Страните от Групата от Лима обявиха вчера, че са решили да извикат посланиците си във Венецуела за консултации, и казаха, че не признават резултата от изборите, тъй като ги смятат за нелегитимни. САЩ също не признаха изборния резултат.", "date": "2018.05.22", "title": "Организацията на американските държави \nне призна Мадуро за законен президент на Венецуела"}
{"url": "https://www.24chasa.bg/novini/article/6876176", "text": "Най-големият китайски производител на тежкотоварни автомобили проявява интерес към производство в България. Това съобщиха от пресцентъра на Министерството на транспорта. Заместник-министърът на транспорта, информационните технологии и съобщенията Велик Занчев се срещна с представители на ръководството на компанията. По време на разговорите като основна тема се очертаха намеренията на \"Синотрак\" за построяването на завод в България за асемблиране на тежкотоварни автомобили. Фирмата е добре позната на европейския пазар и вече има разкрити офиси в някои държави на Европейския съюз. \"Синотрак\" (China National Heavy Duty Truck) е едно от водещите държавни дружества в Китай, създадено през 1960 г. Оборотът на компанията за миналата година възлиза на 11 млрд. евро, а от 2009 г. немският концерн МАН е акционер в групата с 25 %.", "date": "2018.05.22", "title": "Китайски гигант за тирове с намерение да строи завод за камиони в България"}
{"url": "https://www.24chasa.bg/novini/article/6876189", "text": "Да бъде създадено Държавно предприятие \"Управление и стопанисване на язовири\" - юридическо лице, което да управлява и стопанисва язовирите, гласува парламентът на първо четене с промени в Закона за водите. То ще е бюджетно предприятие и ще облекчи в голяма степен местните власти при поддържане на язовирите или грижата на държавата по отношение на тези водни обекти, за които има затруднения по поддръжката на техническото им състояние и безопасната експлоатация. Извън обхвата на новата структура остават язовирите, стопанисвани от НЕК, \"Напоителни системи\", ВиК-операторите. Вносител е Емил Христов /ГЕРБ/, но предложенията са изработени съвместно с Министерството на икономиката, НСОРБ и Държавната агенция по метрология и технически надзор /ДАМТН/. Предвижда се и класификация за язовирите на \"големи\" и \"малки\", с което да се разпишат различни изисквания по отношение поддръжката им в изправно техническо състояние и осигуряване на безопасната им експлоатация, реши на първо четене парламентът. Язовирите ще се класифицират и по тристепенна скала за потенциална опасност, което ще е в прерогативите на комисия, назначена от областните управители, за обследване на язовирните стени на територията на областта. Предлага се и да бъде въведен още един случай на публична общинска собственост върху водните обекти и водностопанските системи и съоръжения с цел уреждане на случаите при отказ от право на собственост върху недвижим имот-язовир. По този начин общината, ставайки собственик на такива язовири, ще може да ги предоставя на концесия и така да се гарантира техническата изправност и безопасна експлоатация на съоръженията. Собствениците на язовирни стени и съоръженията към тях ще могат да възлагат на операторите да изготвят аварийните планове, като с това се постига синхрон между изискванията на два нормативни акта - Закона за водите и Закона за защита при бедствия. С предложения законопроект се предоставя право на собствениците да заявят пред председателя на ДАМТН желанието си за ликвидиране и/или извеждане от експлоатация на язовирни стени и съоръжения към тях. Целта е да се регулира процесът на ликвидиране на язовири само по воля на техните собственици и да се избегне самоволно разрушаване на съоръжения, без отчитане на обществения интерес. Регламентират се и случаите, в които ще могат да бъдат прилагани принудителни административни мерки. Повече от 5700 язовира има на територията на страната, тези промени гарантират добрата им поддръжка и превенция, коментира председателят на комисията по околна среда Ивелина Василева. Въвежда се и механизъм, чрез който държавата ще може да се погрижи за язовирите, които са в най-критично състояние чрез създаването на държавно предприятие, допълни тя.", "date": "2018.05.22", "title": "Парламентът иска държавно предприятие \"Управление и стопанисване на язовири\""}
{"url": "https://www.24chasa.bg/novini/article/6876195", "text": "Турция планира след 2023 г. да стартира собствена програма за подготовка на астронавти, предаде ТАСС, като цитира информация на азербайджанската агенция Тренд. Проектът за подготовка на турски астронавти ще започне веднага, след като страната завърши строителството на националната космическа агенция през 2023 г., посочва агенция Тренд, като се позовава на източник от турското правителство. Според източника създаването на агенцията е \"един от важните приоритети за правителството\". За осъществяването на този проект Анкара възнамерава да похарчи от порядъка на шест милиарда долара. Законодателната база за това е била подготвена още през есента на 2016 г. Това е един от най-големите и амбициозни проекти в съвременна Турция, пише БТА. През октомври 2017 г. турският премиер Бинали Йълдъръм съобщи за планове на страната да създаде собствена космическа агенция за обезпечаване на сигурността на страната. Освен това към 2020 г. Труция разчита да приключи разработването и производството на изцяло национален спътник TURKSAT-6A. С разработването на спътника се занимават турски компании, чиито инженери са преминали през обучение във Франция и Япония. През 2014 г. в турския окръг Коня завърши строителството на т.нар.турска космическа база. Там са събрани мощности за производство и изпитание на спътници.", "date": "2018.05.22", "title": "Турция ще стартира след 2023 г. собствена програма за подготовка на астронавти"}
{"url": "https://www.24chasa.bg/novini/article/6876203", "text": "Кола се е блъснала в 2 пътнически автобуса с деца на подбалканския път край с. Антон. Пострадал е шофьорът на лекия автомобил „Тойота“, съобщиха от МВР. Раненият шофьор бил откаран в болница, състоянието му е тежко. По първоначална информация няма пострадали деца, допълниха от полицията. Инцидентът е станал около 15,40 ч. На място има полицейски екипи. По информация на АПИ движението се пренасочва двупосочно през с. Антон. В момента се извършва оглед. Причините за инцидента се изясняват.", "date": "2018.05.22", "title": "Кола се блъсна в 2 автобуса с деца, пострада шофьор"}
{"url": "https://www.24chasa.bg/novini/article/6875723", "text": "„Обликът на работния пазар ще се промени драстично. През 2020 г. над 30% от основните умения за успех, които работодателите ще търсят ще са свързани със социалните умения, например, работа в екип, критично мислене, адаптивност, креативност и ефективна комуникация.“, заяви българският евродепутат от ГЕРБ/ЕНП Ева Майдел по време на откриването на конференцията на високо равнище посветена на новите тенденции в икономиката на уменията. Това съобщиха от пресцентъра на ГЕРБ. По време на събитието, чийто домакин бе Ева Майдел, американската компания Линкдин представи първата дигитална карта на света, представяща в реално време динамиката на работните пазари и връзката между работници, компании, институции. „В светлината на четвъртата индустриална революция Линкдин би желал да свързва по нови начини хората с икономическите възможности. Днес в Европейския парламент представихме проекта Линкдин икономическа графика (LinkedIn Economic Graph), който е дигитално представяне на световната работна сила, както и други проекти, които сме реализирали с европейски градове и региони във Франция, Белгия, Италия и Великобритания, с надежда да работим заедно и с други държави и партньори. В сътрудничество с властите на тези страни подпомогнахме политиците да адресират тези предизвикателства на бъдещето на работата. Успяхме да набележим тенденции като миграция на таланти, нива на наемане, да предоставим статистика в реално време, която може да допълни съществуващите проучвания за пазарите на труда. Заедно с властите бихме желали да допринесем за създаването на икономически възможности за растеж.“ коментира Джон Хирлихи, вицепрезидент на Линкдин и управляващ директор за Европа, Близък изток и Африка. „Според проучвания 65% първокласниците ще работят на напълно нов тип длъжности, които не съществуват към момента. Визионерското ръководство на училищата, както и по-голяма гъвкавост на образователната програма ще са от решаващо значение за успеха и конкурентоспособността на работната сила.“, добави българският евродепутат Ева Майдел. Освен образователните институции според Майдел лидерството на компаниите и политическата подкрепа на местно, национално и европейско ниво ще даде допълнителен стимул на училищата и университетите да внедрят иновативни практики, отговарящи на нуждите на новият тип дигитална икономика. Специални гости на събитието бяха еврокомисарят по вътрешен пазар, индустрия и предприемачество Елжбета Биенковска, заместник-министърът на труда и социалната политика на България Зорница Русинова, заместник-премиера на Белгия Александър Де Кру, както и директорът на Европейския център за политически стратегии Ан Метлер.", "date": "2018.05.22", "title": "Ева Майдел: 65% от първокласниците ще работят несъществуващи все още професии"}
{"url": "https://www.24chasa.bg/novini/article/6875738", "text": "В декларация от парламентарната трибуна ГЕРБ настоя за оставката на депутата от БСП Таско Ерменков заради публикация в социалните медии за проблем с качеството на водата в София. По думите на Тома Биков, когато народен представител спекулира с невярна информация, това граничи с нарушаване на националната сигурност. В политически смисъл това е провокация срещу държавността, смята той. По думите му всеки народен представител има всички инструменти да попита институциите, има достъп до най-високо ниво на класифицирана информация и може да я получи преди да я напише във фейсбук. Според Биков публикацията на Ерменков е или проява на неадекватност, или умишлено действие, което цели да повиши градуса на напрежение в обществото за сметка на срутване на доверието в институциите. Тези институции не са на ГЕРБ, а на българските граждани, подчерта Биков. Водата в София не е отровена и е на 6-о място по качество в цяла Европа, заяви Тома Биков. По думите му този случай дава основание да призоват БСП да зададете стандарт за политическо говорене на депутатите. Стандартът на политическо поведение се задава чрез поемане на отговорност, каза Биков и отново призова ПГ на БСП да поиска оставката на Ерменков като знак, че левицата няма връзка с атаките срещу националната сигурност. Тома Биков заяви, че доверието на гражданите в институциите е на път да се срине, заради акции като тази на Ерменков. Биков припомни, че страната има опит с криене на истински новини, като тази за аварията в Чернобил. \"Ръководството на БКП криеше две седмици, че има ядрена авария и ядрен облак вали над България, когато българите маршируват по заповед на същата БКП на 1 май\", припомни Биков. По думите му заради този случай българското общество е изключително чувствително към това какво се случва. Когато подриваш доверието в институции на базово ниво, когато става въпрос за живота и здравето на хората, то ти саботираш основата на държавността, смята Биков. Не приемаме извинението на Таско Ерменков, заяви Тома Биков. Вашата партия се извини и за Чернобил, но това не върна погубените животи в България, коментира той. Политическото паразитиране върху фалшиви новини не е донесло успех на никого, каза още депутатът от ГЕРБ.", "date": "2018.05.22", "title": "ГЕРБ не прие извинението на Ерменков и пак настоя за неговата оставка"}
{"url": "https://www.24chasa.bg/novini/article/6875722", "text": "Турски пилот спаси живота на 141 пътници и десетчленен екипаж на борда на самолет на саудитските авиолинии, информира турският в. \"Сабах\". . Летателният апарат, който извършвал полет към столицата на Бангладеш Дака от Медина, е бил управляван от турския пилот Юмит Атлатърлар, предава БТА. Според информации самолетът е бил нает от турската авиокомпания Онур еър. Пилотът успешно е извършил приземяването след установен проблем в хидравличната система. Независимо от сложните обстоятелства той е задържал на пистата летателния апарат и така е дал възможност за евакуацията на пътниците и екипажа. Преди да кацне, самолетът кръжа над Джеда около три часа и в крайна сметка се приземи по корем. \"Онур еър\" обяви в изявление, че причината за проблема в хидравликата на самолета не е изяснена. В текста се посочва, че пилотът успешно е приземил апарата, спасявайки живота на 151 души. Както \"Онур еър\", така и саудитските власти разследват дали инцидентът е бил причинен от външни фактори.", "date": "2018.05.22", "title": "Турски пилот е спасил живота на 151 души в самолета на саудитските авиолинии"}
{"url": "https://www.24chasa.bg/novini/article/6875740", "text": "Палестинският външен министър Рияд ал Малки заяви, че е помолил днес Международния наказателен съд /МНС/ да започне \"незабавно разследване\" на предполагаеми престъпления на Израел срещу палестинците, предаде Асошиейтед прес. Малки каза, че подадената жалба има за цел провеждането на разследване на израелската политика в Западния бряг, ивицата Газа и Източен Йерусалим за периода от присъединяването на Палестина към споразумението за Международния наказателен съд през юни 2014 г. досега, предава БТА. В изявлението си министърът посочва, че това включва освен заселническата политика на Израел и скорошното насилие в Газа, при което бяха убити общо 100 палестинци по време на протестите по границата. Малки нарече молбата важен \"тест\" за отговорността на Международния наказателен съд. Израел не е подписвал споразумението от 1998 г. за признаване на юрисдикцията на МНС, посочва ДПА. В изявлението на Малки се казва, че палестинците \"вече не са обвързани\" от договорката с предишни американски правителства да не подават молба в Международния наказателен съд. Израел постави под въпрос валидността на палестинската молба МНС съд да разследва случаи на нарушения на човешките права, свързани със заселническата политика на Израел в окупираните територии, предаде Ройтерс. В изявление на израелското външно министерство се казва, че молбата е юридически невалидна и че МНС няма юрисдикция по израелско-палестинския въпрос, тъй като Израел не е подписвал споразумение за признаване на юрисдикцията на съда и защото палестинските власти не са държава. В него се казва още, че молбата е \"абсурдна\" и се съдържа обвинение срещу палестинската страна за това, че е подбудила и използвала цивилни като \"живи щитове\", предаде Асошиейтед прес. Израел очаква МНС и прокуратурата към него да не се поддават на палестинския натиск и да устоят на палестинските опити съдът да бъде политизиран и отклонен от предназначението си, се казва още в изявлението.", "date": "2018.05.22", "title": "Палестина: Международният наказателен съд да разследва престъпленията на Израел"}
{"url": "https://www.24chasa.bg/novini/article/6875770", "text": "След няколко дни Русия \"ще има удоволствието да приеме премиер-министъра на България\", каза Путин при срещата си с българския президент Румен Радев в Сочи, става ясно от сайта на руския президент   Двамата ще обсъждат задълбочаването на икономическото сътрудничество между двете страни, информира агенцията. \"Сега няма да се задълбочавам във въпроси от икономически характер, ще отбележа само, че през изминалата година наблюдавахме ръст на стокооборота, което не може да не ни радва. Но възможностите пред нас са много повече, каза Путин в началото на срещата в тесен състав. След това той заяви, че скоро ще посрещне и Борисов. \"С него ще продължим тази дискусия\",  допълни Путин. Той припомни, че визитата на Радев е в чест на 140 години от освобождението на България от османско иго. Според него това е един от съществените жалони в в нашата обща история. Не е саво това - имаме много неща, които не обединяват. Вдругиден ще отбележим Деня на славянската писменост, отбеляза руският президент. Румен Радев поздрави руския президент с преизбирането му. \"Радостно е, че моята визита е в навечерието на празника на българската просвета и култура и на славянската писменост - 24 май\", каза българският президент. \"Още по-радостно е, че днес нашите народи заедно празнуват този празник, добави той. Заедно отбелязваме и една знакова годишнина - 140 години от Освобождението на България и Руско-турската освободителна война, благодарение на която България възкръсна на картата на Европа\", добави Радев. Затова, по думите му, \"отношенията между двете страни са по-особени. Не се основават само на чисто политически и икономически интереси, а на дълбоките исторически, духовни, културни и езикови връзки между нашите народи. Това ни дава редица предимства и прави нашите отношения по-естествени и по-лесни\", каза още той. \"В същото време ни задължава да бъдем открити, да поставяме откровено всички теми, където имаме различия и нерешени въпроси\", заяви българският държавен глава. \"Целта на моята визита е да възстановим диалога на най-високо ниво, прекъснат преди години. Този диалог има голямо значение във всички области от взаимен интерес като търговията, енергетиката, културата\", заяви президентът Радев. Той добави, че в хода на срещата ще може да се направи стратегически обзор на двустранните отношения, в които има голям потенциал. \"Надявам се, че днес ще проведем откровен и задълбочен диалог, който ще създаде импулс за нашите правителства да продължат работата в това направление, каза Радев. По-рано агенция ТАСС съобщи, че българското министерство на енергетиката трябва да представи до края на юни на руската страна различни варианти за използване на произведеното руско оборудване за АЕЦ \"Белене\", включително за рестартиране на проекта. В съобщението се уточнява, че това е посочено в документи, които ще се обсъждат по време на днешната среща, която се провежда в Сочи между президентите на България и Русия – Румен Радев и Владимир Путин. В документите се посочва още, че преговорите за удължаване на живота на Шести блок на АЕЦ \"Козлодуй\" с \"Росатом\" трябва да приключат до края на юли 2018-а.", "date": "2018.05.22", "title": "Путин пред Радев: Ще имаме удоволствието да приемем премиера Борисов до дни"}
{"url": "https://www.24chasa.bg/novini/article/6875787", "text": "Бургаски наркодилър бе зрелищно арестуван от полицаи в района на бившия завод \"Победа\" днес по обед. 45-годишният Сергей С. е сгащен в автомобила си на ул.\"Одрин\". Мъжът е бил задържан с белезници докато криминалисти претърсвали колата. В купето на опела, с който се придвижвал Сергей, са открити няколко пликчета със синтетични наркотици, най-вероятно пико, както и електронна везна.  \"В момента процесуално-следствените действия продължават, мъжът  е задържан за 24 часа\", каза говорителят на ОД МВР Бургас Цветелина Рандева.", "date": "2018.05.22", "title": "Зрелищен арест на наркодилър в Бургас, в колата му откриха пико"}
{"url": "https://www.24chasa.bg/novini/article/6875800", "text": "Премиерът Бойко Борисов се срещна с министъра на правосъдието и главен прокурор на САЩ Джеф Сешънс, който е на посещение в София. Фокус на разговора беше поставен върху споделения от двете страни ангажимент в борбата с международния тероризъм, трафика на наркотици, трафика на хора и защита на киберсигурността. Борисов и Сешънс дискутираха също така други области на двустранното сътрудничество в правоприлагането, включително екстрадициите и взаимната правна помощ. Това съобщиха от правителствената информационна служба. Министър-председателят постави казуса с Желяз Андреев и другите четирима българи, за които САЩ искат екстрадиция. Той посочи, че България не поставя под съмнение Договора за екстрадиция със САЩ, но българските институции ще продължат да работят активно за разрешаването на случая и защита правата на българските граждани. В срещата участваха също министърът на правосъдието Цецка Цачева и главният прокурор Сотир Цацаров.", "date": "2018.05.22", "title": "Борисов постави казуса \"Желяз Андреев\" пред министъра на правосъдието на САЩ"}
{"url": "https://www.24chasa.bg/novini/article/6875803", "text": "Най-малко 16 души загинаха и близо 40 бяха ранени днес в южния афганистански град Кандахар при експлозия на заложено в камионетка взривно устройство при опит за обезвреждане му от силите на реда. Това съобщиха днес представители на местните власти, предаде Ройтерс, цитирана от БТА. Сред убитите има полицаи и служители на афганистанското разузнаване. Взривното устройство избухна около пладне местно време, допълва агенцията. Засега никой не е поел отговорност за атаката. Службата на ООН за координация по хуманитарните въпроси съобщи днес, че в резултат на насилието в Афганистан 108 440 души са били принудени да напуснат домовете си от началото на годината до 13 май, предаде ДПА.", "date": "2018.05.22", "title": "Най-малко 16 души загинаха при атентата в афганистанския град Кандахар"}
{"url": "https://www.24chasa.bg/novini/article/6875804", "text": "Кипърският финансов министър Харис Георгиадис съобщи днес, че правителството е затегнало процедурите за проверка на кандидатите за кипърски паспорт по схемата за натурализация на чуждестранни инвеститори, предаде Асошиейтед прес. Георгиадис каза, че новите процедури ще бъдат \"по-стриктни и по-надеждни\". Броят на паспортите, издадени по тази схема, ще бъде ограничен до 700 на година. Министърът посочи, че освен внимателните проверки от страна на кипърските власти чуждестранни агенции също ще правят \"изчерпателни проучвания\", за да потвърдят стабилността на всеки кандидат. Георгиадис призна, че досега може да е имало много \"слабости\" в процедурите, но опровергава информации в медиите, намекващи, че \"кипърските паспорти се продават\".", "date": "2018.05.22", "title": "Кипър затяга проверките по схемата гражданство срещу инвестиции"}
{"url": "https://www.24chasa.bg/novini/article/6875796", "text": "През 2017 г. в страната са работили 85 регистрирани и лицензирани радиооператори, които са излъчили 723.6 хил. часа радиопредавания, или с 1.9 на сто (13.3 хил. часа) повече в сравнение с 2016 година, съобщи Националният статистически институт. Най-голям е делът на излъчените музикални предавания - 49.9 на сто, следван от новините (бюлетини, коментари, спортни новини и прогнози за времето) - 12 на сто. През 2017 г. в страната са работили 117 регистрирани и лицензирани български телевизионни оператора, което е с 4 по-малко от предходната година. Телевизиите с наземно разпръскване и тези по кабел и сателит са излъчили програми с обща продължителност 749.6 хил. часа, или с 4.3 на сто по-малко в сравнение с 2016 година. Специализираните предавания са разпределени по часове и съответно: художествени предавания (игрални, телевизионни и видеофилми) - 186.8 хил. часа; музикални предавания - 102.3 хил. часа; новини (бюлетини, коментари, спортни новини и прогнози за времето) - 68.8 хил. часа; реклами - 47.9 хил. часа; образователни предавания - 9.6 хил. часа.", "date": "2018.05.22", "title": "Близо 48 хил. часа е имало реклами по телевизиите през 2017 г."}
{"url": "https://www.24chasa.bg/novini/article/6875812", "text": "Броят на жертвите на горещата вълна в пакистанския град Карачи достигна 65 души, предаде Асошиейтед прес, цитирана от БТА.  По данни на частната компания Едхи, осъществяваща услуги в областта на спешната помощ, моргата е приела 65 тела през последните четири дни, включително и на хора, починали след загуба на съзнание по улиците на града и преди да бъдат отведени в болница. Правителството не е потвърдило броя на жертвите. Според метеорологичната служба на Пакистан температурите в Карачи днес могат да достигнат 44 градуса по Целзий. Климатичните промени през последните години причиниха горещи вълни в Карачи, където горещината през 2015 г. отне живота на 1233 души.", "date": "2018.05.22", "title": "Броят на жертвите на горещата вълна в пакистанския град Карачи достигна 65 души"}
{"url": "https://www.24chasa.bg/novini/article/6875828", "text": "Американският ескадрен миноносец \"Милиус\" пристигна днес в Япония, за да засили защитата срещу евентуални балистични удари от Северна Корея или друга държава в Източна Азия, предаде Ройтерс, цитиран от БТА. Корабът пристигна в морската база Йокосука три седмици преди очакваната среща на върха в Сингапур между американския президент Доналд Тръмп и севернокорейския лидер Ким Чен-ун. Демонстрацията на сила напомня за военния натиск, който може да бъде упражнен върху КНДР във връзка с исканията на САЩ севернокорейците да се откажат от ядрените си оръжия и от програмата си за балистични ракети. В изявление на американския флот се посочва, че \"Милиус\" ще укрепи сигурността и стабилността в региона чрез увеличаването на възможностите за отбрана срещу балистични ракети. Корабът пристигна в Йокосука, която е база на Седми американски флот, след породилите се миналата седмица съмнения дали срещата между Тръмп и Ким ще се състои. Той разполага с модерната система за противовъздушна отбрана \"Иджис\".", "date": "2018.05.22", "title": "САЩ засилват защитата срещу балистични\nракети в Източна Азия преди срещата между \nТръмп и  Чен Ун"}
{"url": "https://www.24chasa.bg/novini/article/6875837", "text": "Когато се заемат със задачата да претеглят живота на Земята, учените установяват, че милиардите хора на планетата съставляват незначителна част от биомасата й на фона на всички дървета, дъждовни червеи и дори вируси. Липсата на солидна тежест обаче не пречи на човешките същества да се \"налагат\", съобщава Асошиейтед прес, позовавайки се на резултатите от изследване, публикувано в сп. \"Протоколи на Американската академия на науките\". Хората съставляват едва една десетохилядна част от биомасата на Земята, съдейки по \"сухото тегло\" на въглерода, влизащ в структурата на всички живи организми, предаде БТА.  Първото по рода си преброяване на живота на планетата показва, че нейната същинска \"тежка категория\" са растенията, съставляващи 80 процента от глобалната биомаса. Бактериите съставляват приблизително 13 процента от нея, а гъбите - около два процента. \"Тези числа може и да не са съвсем точни, но дават представата за пропорция\", казва ръководителят на изследователския екип Рон Майло от института \"Вайцман\" в Израел. Въпреки че съставляват незначителна част от биомасата на Земята, хората оказват огромно влияние върху по-масивните организми. От началото на цивилизацията човешките същества са допринесли общото тегло на растенията да намалее наполовина, а на дивите бозайници - с 85 процента. Понастоящем домашният едър рогат добитък и прасетата на планетата тежат повече от всички диви животни, а домашните пилета - от всички диви птици. \"Ако искаме да онагледим реалното състояние на животните, ще трябва да използваме вместо детски книжки за слонове и лъвове описанието \"крава, още една крава, трета крава и пиле\", казва Майло.", "date": "2018.05.22", "title": "Хората съставляват незначителна част от биомасата на Земята"}
{"url": "https://www.24chasa.bg/novini/article/6875813", "text": " Общото събрание на Софийския градски съд (СГС) реши да предложи на Висшия съдебен съвет съдия Евгени Георгиев за председател на съда. От 64 съдии с право на глас, 53 подкрепиха Георгиев, 11 бяха против, съобщиха от пресцентъра на СГС. Гласуването се проведело тайно, съобразно правилата, приети от Общото събрание. В Софийски градски съд правораздават 121 съдии с право на глас, 12 от които нямаха възможност да присъстват поради ползване на разрешен отпуск.  „Подкрепата за мен в първата процедура и отношението ви след приключването й, ме накараха да почувствам, че не съм сам, че вие се отнасяте с доверие към мен, но и с положителни очаквания. Бих искал да оправдая доверието и да реализирам очакванията ви чрез участието ми в този избор и евентуалната ми работа като председател. За да мога да го направя, отново се нуждая от подкрепата Ви“, каза съдия Георгиев преди избора. Това ще е второ участие на Георгиев в битката за шефското място. През февруари ВСС не избра председател. Георгиев и конкурентът му Светлин Михайлов не събраха нужните 8 гласа. Тогава и Георгиев, и Михайлов се самономинираха за поста. Сега Георгиев е номинация на съдиите от СГС. Съдът е без титулярен председател от октомври м.г., когато Калоян Топалов подаде оставка и стана адвокат. Временно СГС оглавява съдия Десислава Попколева.", "date": "2018.05.22", "title": "Съдиите от СГС искат Евгени Георгиев за шеф"}
{"url": "https://www.24chasa.bg/novini/article/6875859", "text": "До 1 година затвор и глоба до 15 000 лв. ще се налагат на лице, което е използвало взривни, отровни или зашеметяващи вещества. Това предвиждат приети от парламента промени в Закона за рибарството и аквакултурите. Лишаване от свобода до 6 месеца или пробация и санкция до 10 000 лв. ще се налага при използване на устройства за електроулов или риболовни мрежи, когато няма разрешително за това. Промените предвиждат, ако деянията се извършат повторно или се установи, че са предварително уговорени от 2 или повече лица, санкциите да бъдат между 1 и 3 години лишаване от свобода, както и санкция между 15 и 20 хиляди лева. Същото ще важи и при участие на служител от Изпълнителната агенция по рибарство и аквакултури в деянието. Предлага се санкциите да се налагат на всеки, който лови риба, дори без да е констатиран улов. Разписаните промени предвиждат и забрана за риболов с мрежвни уреди във вътрешните водоеми в България, както и забрана за тяхната продажба, пренасяне и превозване без разрешително. Разширяват се и правомощията на служителите на ИАРА. При установяване на нарушение, те ще могат задържат нарушители, да използват записващи и снимащи устройства. Служителите на ИАРА ще имат право да използват и моторни превозни средства със специален режим на движение, както и физическа сила и помощни средства. Редът и условията, в които служители на ИАРА ще имат тези правомощия , ще бъдат определени от земеделския министър. Законопроектът беше приет с 95 гласа \"за\", 23 народни представители се въздържаха.", "date": "2018.05.22", "title": "До 3 години затвор и 20 000 лв. глоба при незаконен риболов"}
{"url": "https://www.24chasa.bg/novini/article/6875862", "text": "“Макар ние в Аржентина да имаме добри плажове, всички мои сънародници са чували за вашите “Златни пясъци” и много от тях биха желали да дойдат на море в България.” С тези думи министърът на външните работи и на вероизповеданията на Република Аржентина Хорхе Фори посрещна в кабинета си в Буенос Айрес българския вицепремиер и министър на външните работи Екатерина Захариева. Това съобщиха от пресцентъра на Министерство на външните работи. Захариева е на работно посещение в Аржентина в рамките на срещата на външните министри от Г-20, на която тя ръководи делегацията на Европейския съюз. “Аз лично съм идвал много пъти във вашата държава и бих искал да насърчим обмена на туристи, като се опитаме да предложим по-евтини самолетни билети”, изтъкна министър Фори. Между 1980 и 1984 година той е бил дипломат в посолството на Аржентина в Букурещ и е имал възможност често да посещава България. “За първи път съм във вашата държава и благодаря за гостоприемството. Аржентина е първата държава в Латинска Америка, с която България установява дипломатически отношения - през 1931 г. Нашата общност тук се състои от близо 45 000 души, повечето аржентинци с български корени, и е мост между нашите две страни”, каза Екатерина Захариева. “Българският бизнес може да предложи много идеи на вашата страна в областта на високите технологии, фармацията, ветеринарната медицина, производството на храни и възобновяемата енергия”, заяви българският първи дипломат. Тя призова своя колега да организират възможно най-скоро среща на смесената търговско-икономическа комисия между двете държави, както и бизнес форум. Министър Фори прие идеята и изрази желание до края на годината Аржентина да бъде домакин на такава среща. Съвкупният размер на аржентинските инвестиции в България възлиза на 1,1 млн. евро. В някои региони на България, предимно в централните части на страната, е внедрена и се използва оригинална аржентинска технология за компресиране, декомпресиране, транспортиране и разпределение на природен газ. През 2016 г. е регистриран ръст в българския износ за Аржентина на автоматични машини за обработка на информация, инсектициди, ензими и ензимни препарати, артикули за фойерверки, антибиотици, печатарски машини и двигатели. Вносът от Аржентина също бележи ръст. Двамата министри обсъдиха и отличното сътрудничество между България и Аржентина във връзка с организирането на ежегодните антарктически експедиции. “В момента сме в процес на създаване на специална агенция, която да оказва логистична помощ на експедициите. Винаги ще сме насреща, ако имате нужда от подкрепа”, заяви министър Фори.", "date": "2018.05.22", "title": "Външният министър на Аржентина: Искаме сътрудничество с България в туризма, фармацията и високите технологии"}
{"url": "https://www.24chasa.bg/novini/article/6875419", "text": "В сградата на Министерството на образованието и науката утре в 6.30 часа ще бъде изтеглен изпитният вариант за втория задължителен зрелостен изпит в 12-и клас по избор между 13 учебни предмета. Това съобщи пресцентърът на МОН. Изтегленият номер на варианта ще важи за изпита по всеки предмет. Държавният зрелостен изпит в 12-и клас започва в 8.00 часа и продължава четири астрономически часа, а за учениците със специални образователни потребности - шест часа. Зрелостниците трябва да заемат местата си най-късно до 7.45 часа и да пишат с черен химикал. Над 55 000 дванадесетокласници се очаква да се явят на втората задължителна матура. В 9.00 часа, отново в МОН, ще бъде изтеглен изпитният вариант за националното външно оценяване по математика за седмокласниците. Изпитът за седми клас ще започне в 10.00 часа. Той се състои от два модула. Първият е модул съдържа 20 задачи от два вида - със структуриран отговор и със свободен отговор. Продължителността му е 60 минути, а максималният брой точки, който могат да получат учениците, е 65. Вторият модул се състои от четири задачи с отворен отговор, от които две задачи с кратък числов, символен или словесен отговор и две задачи с описание и аргументация на решението. Продължителността на този модул е 90 минути, а правилното решение на задачите носи 35 точки. Максималният резултат от двата модула е 100 точки. Седмокласниците трябва да носят със себе си съответните принадлежности по математика и да пишат със син химикал. Очаква се на изпита по математика да се явят над 57 000 седмокласници.", "date": "2018.05.22", "title": "Матурата по избор в 12-и клас и външното оценяване по математика за 7-и клас са утре"}
{"url": "https://www.24chasa.bg/novini/article/6875449", "text": "Гърция смята, че трябва да се приеме едно от имената, предложени от посредника от ООН в спора за името на Македония Матю Нимиц, заяви гръцкият външен министър Никос Кодзиас пред гръцки журналисти след среща с американския държавен секретар Майк Помпейо, предаде агенция МИА. С това изявление Кодзиас косвено отхвърли името \"Република Илинденска Македония\", предложено от македонската страна в преговорите, както отхвърли и едно от петте предложения на Нимиц за името \"Република Македония /Скопие/\", отбелязва македонската агенция. \"Ние подкрепяме нуждата да приемем едно от имената, които предложи Нимиц. Както знаете, не сме съгласни с петото от неговите предложения\", каза Кодзиас, предава БТА. Той обясни, че не е говорил с Помпейо по въпроса за името, но това е било тема на срещите му преди това с помощник държавния секретар Уес Мичъл. Кодзиас не каза какво точно е обсъдил с Мичъл, но отбеляза, че \"никой не принуждава Гърция за нищо\" във връзка с решаването на спора за името.", "date": "2018.05.22", "title": "Гърция настоява да се приеме едно от предложенията на ООН в спора за името на Македония"}
{"url": "https://www.24chasa.bg/novini/article/6864077", "text": "Софийският университет “Св. Климент Охридски” е дипломирал над 247 хил. студенти за 130-годишната си история. Едно от общите неща между тях е, че дипломите им са написани на ръка. А в последните около 15 години - от един и същи човек - калиграфа Ася Коларова. Преди това била инспектор в СУ “Св. Кл. Охридски” и когато се пенсионира предишният калиграф на университета, Коларова се явява на конкурс за длъжността. “Започна като интерес, тъй като аз съм филолог по образование, но по душа и призвание съм художник и съчетанието между двете ражда калиграфията. Когато кандидатствах за тази длъжност, се ръководех от това да има художествено изпълнение, но и да се подчинява на правилата за писане. Използвам руски скоропис, който не е точно калиграфия, а бързопис с елементи на украса, за да се създаде впечатлението за ръкопис, който е украсен”, разказва тя. Няма начин да ги пише бавно. “Не помня всички имена и снимки, които минават през ръцете ми. Но има моменти, в които чувствам умора. И при първия такъв сигнал или грешка спирам и се разсейвам, защото си казвам: “Той не ми е виновен, че съм уморена, че бързам или ме вълнуват някакви неща, или че съм болна. Той трябва да получи документа на живота си като хората”, казва тя и допълва, че не търпи компромиси в работата си. При грешка или пропуск избягва да поправя, защото си личи, а и дипломата трябва да бъде неподправен документ”. “Нито бавно, нито препускане”, важно правило в работата ѝ. Трябва да напиша около 1000 дипломи този месец и трябва да ги свърша в срок. А професията трябва да се предаде на някого, за да се съхрани традицията. Университетският архив разполага с копия на всички дипломи, издадени от Софийския университет. В България освен църковно-славянската калиграфия, другата спира да се развива. В университета се съхранява традицията благодарение на 4-ма писари. Накрая е останал само един-единствен. Когато аз бях студентка, имаше един калиграф, след нея са започнали още двама. А когато се пенсионира калиграфката преди мен, обявиха конкурс. Аз се явих с артистично писане, не с технически шрифт. В конкурса се явиха още две жени - с технически шрифт. Целта на калиграфското изписване на дипломите вече е повече от традиция - още една степен на защита. Всяка корица си има собствен номер - един-единствен и неповторим”, разказва калиграфката на най-стария университет в България. И допълва: Вероятно трябва да намеря млад човек от Художествената академия, когото да обучавам. Там има дисциплина “Калиграфия”. Дали покрай графитите или понеже компютрите предлагат различни шрифтове, които може да се изтеглят, се възроди интересът към калиграфията. Но не зная дали ще намеря човек, който да ме замести, много бих искала да е човек, който да има моята философия. Не защото това е моята философия, а защото мисля, че така е редно. Това е много мълчалива и самотна професия. А най-важното в тази работа е дисциплината, човек не може да се отнася безотговорно към тези документи”. Георги и Виктор Лимонови, които са баща и син. Традицията на семейството в този занаят се пази и продължава от 1872 г. насам. “Аз лично се занимавам с това от почти 20 години. Прапрадядовците ми са започнали да правят камбани. Иначе техните родители и техният дядо също са се занимавали с леярство, но са правили други неща - включително свещници и други църковни неща. Те са от Банско и в “Света Троица” разказва Виктор Лимонов. Когато решава да продължи бизнеса на прадедите си, знае, че трябва да прави камбаните със сърце и любов и да не допуска компромиси с качеството им. “Колкото и неромантично да звучи, нищо не ми казаха за професията. И съм научил, че не трябва да се правят компромиси, защото днес компромисът може да носи полза, но утре носи вреда”, посочва той. А всички тези неща са особено важни и защото от тяхната камбанолеярна излизат всички камбани в страната от почти 70 години насам. “Ние сме основният род, който прави камбани. Имало е и още едни - братя Алексиеви, които са се занимавали с това докъм 50-те години на миналия век, но след това са спрели. Срещат се и различни камбани на хора, които са били чираци някъде и опитват да ги правят сами - правят една-две и по този начин някога се е учил занаятът. Сега няма такова нещо. Това е тежка професия и няма желаещи”, казва с нотка на съжаление на Виктор Лимонов. Някога самата занаятчийска работа е била такава, че са имали чираци и калфи и всеки е израствал в професията, докато я работи - от най-дребното до най-сложното.” Самият Лимонов има две дъщери, но не вижда заплаха за бизнеса си. “И моят дядо също имаше две дъщери, това вече е дежавю, не е непозната ситуация”, казва с усмивка Лимонов. От ръцете му са излизали камбани от по половин тон. Но не размерът е най-важен. Всички камбани са уникални. Всеки леяр в света си има форми и сплав, с която ги пълни. В друга форма същата сплав не става. Всеки е стигнал по емпиричен начин до формата и материала и си ги прави такива. “Само като видя камбаните, си ги познавам нашите, където и да са по света”, казва с усмивка Лимонов, но допълва, че произведенията им имат и отличителен знак, по който всеки може да ги разпознае, където и по света да са камбаните: “В началото на XX в. в периода 1905-1910 г. моят прадядо прави елипсовиден печат, в който пишел “Лазар Велеганов”, после дядо ми бише Благо Велеганов, а сега ние пишем само фирма “Велеганов, Пловдив”, основана 1872 г”. А български камбани има на няколко места в света. “Правили сме за Македония, Сърбия, българските общности в чужбина, включително в Турция. Но предимно за България правим”, уточнява той. Любителите са доста, но професионалистите са много малко. В Сопот са трима, единият от тях е Евгени Димов, който работи в етнографския музей там. Води и кръжок за деца с надеждата така да продължи традицията. Според него най-важни за гравирането на ножове и оръжия са прецизността, усета към изкуството и практичността. “Да не забравяме, че все пак се работи с тези предмети”, казва Димов. Дървото и металът се обработват с различни техники и инструменти. В последните години все по-усилено навлизат лазерите, но най-ефективни са 3D елементите. Те обаче са по-скоро за серийно производство, а хората продължават да предпочитат чара на ръчногравираното. “То е специално дори само с факта, че е ръчно направено”, допълва гравьорът. Лютиерът Владо Тилев е от малкото в България. “Моите родители са музиканти - цигулари. От тях дойде привличането към класическата музика. Като малък започнах да свиря на чело, след което интересът към класическите инстументи се възбуди в мен от един съсед, който живее над нас и беше лютиер. Когато съм ходил в негвото ателие да гледам и да контактувам с него, се зароди любов към професията ми”, спомня си лютиерът. За съжаление обаче , той не е попадал на хора, които искат да “откраднат” занаята му. В световен мащаб класическата музика запада или по-скоро се измества. В днешно време хората, които се занимават с класическа музика, са в Далечния изток - Китай, Корея, Япония. Все по-малко се свири. Затова нямам особено желание да занимавам децата си с професия, с която ще им бъде много трудна за оцеляване”. А ако все пак някой реши да се захване с тази професия, трябва да знае и може няколко неща. “Аз до ден днешен откривам и научавам нови неща. Чета нови неща за лютиерството. Това е професия, която цял живот се усъвършенства. Така, както медицината непрекъснато се развива. Като съвет мога да кажа, че човек трябва да има няколко качества, които непрекъснато да развива - като база, без тях няма смисъл да се занимава с лютиерство”, казва Тилев. А качествата, които задължително трябва да притежава един лютиер, са да бъде музикален, много добре да е свирил или да свири на инструмент. И не на последно място - сръчност и огромно чувство за естетика. Без нея нищо не става в нашата професия. “Това не е дърводелска професия, не е само да изработваш дървена кутия за инструмент. Различни усещания, които трябва да ги има като музикант лютиерът, правейки една цигулка примерно”, заявява той.", "date": "2018.05.22", "title": "Един калиграф пише дипломите в Софийския университет, двама леяри правят камбаните у нас"}
{"url": "https://www.24chasa.bg/novini/article/6875520", "text": "Британска парламентарна комисия прикани правителството по-дейно и последователно да се бори с руските корупционери, свързани с Кремъл, които инвестират средствата си в Лондон. Правителството разполага с няколко инструмента, за да води такава борба, и уверява, че вече ги използва, доколкото може, пише Юри Вендик от \"Би Би Си\". Докладът на външнополитическата комисия към Камарата на депутатите, разработен след парламентарно разследване на \"руската корупция във Великобритания\", има форма на препоръка, а не на заповед. Разследването може да доведе до някакви нови законопроекти и практически стъпки, но това не е задължително. В последно време, особено след опита да бъдат отровени Сергей и Юлия Скрипал в Солсбъри в началото на март, британското правителство неведнъж заяви, че активно се бори срещу прането на капитали със съмнителен произход. В тази борба правителството може да се опре на няколко закона и постановления - както вече приети, така и насрочени за приемане много скоро. Мнозина във Великобритания недоволстват срещу кабинета, който според тях не се бори достатъчно активно и ефективно с \"мръсните пари\" - руски, нигерийски, пакистански, арабски и т. н. По време на парламентарното разследване, послужило за изготвяне на доклада, специалисти посочваха на изслушвания две основни причини за това. Първо, на британските власти не им се ще много да отпъждат чуждестранните инвеститори. Второ, полицията често няма нужните сили и знания, за да разкрива сложни финансови корупционни схеми и да доказва незаконния произход на дадени капитали. Но при сегашните отношения с Русия, формирани след Крим, Донбас и делото на двамата Скрипал, министрите начело с премиера Тереза Мей увериха вече няколко пъти, че ще се заловят сериозно с въпроса. Визите за инвеститори ================== В случая с британската виза на Роман Абрамович някои съзряха начало на натиск върху настанилите се в Лондон руски богаташи, при все че липсват официални потвърждения за това. Не се знае също за някакви претенции на британските власти по повод произхода на капиталите на Абрамович. Но като цяло проблемът е по-широк от забавеното удължаване на \"инвеститорската виза\" на един богаташ. Дългосрочна \"инвеститорска виза\" се издава на хора, готови да инвестират във Великобритания поне 2 милиона лири (около 2,8 милиона щатски долара). Правителството напомня, че още през 2014-2015 г. е въвело по-строги правила за издаване на такива визи, заради което подаваните молби са намалели с 84 на сто, а сега правилата се преразглеждат отново. Освен това през март тогавашната вътрешна министърка Амбър Ръд каза в парламента, че е разпоредила повторни проверки по документи за близо 700 \"инвеститорски визи\", издадени вече на хора от Русия. Всъщност визите и достъпът в страната изобщо са удобен инструмент за въздействие върху чужденците - виза може да бъде отказана на всеки без обяснение на причините. Необяснени богатства ================== През пролетта на 2017 г. британският парламент прие закон за финансите от престъпен произход (Criminal Finance Act), който осигури на правителството няколко инструмента за борба с \"мръсните пари\" и собствениците им. Най-много дискусии породи инструментът, наречен \"запитване по повод богатство с неясен произход\" (Unexplained Wealth Order). Същината му е, че правоохранителните органи могат по съдебен ред да изискват чужденец, който е публична фигура в родината си и притежава във Великобритания собственост на стойност над 50 хиляди лири, да обясни произхода на средствата, вложени в нея. Ако не последват обяснения или запитаният не успее да докаже, че парите са спечелени законно, имуществото ще бъде запорирано. А опита ли се собственикът да измами полицията и съдебните власти, рискува и до две години затвор за неуважение към съда. Тази част от закона е в сила от началото на годината. В края на февруари бе съобщено за първото (и последно засега) \"запитване по повод богатство с неясен произход\", засягащо два недвижими имота на стойност 22 милиона лири. Британската Национална криминална агенция не разкрива името на собственика, но според медиите не става дума за човек от Русия. Заплаха за националната сигурност ============================= Скоро Великобритания ще приеме окончателно новия закон за санкциите и борбата срещу прането на пари (Sanctions And Anti-Money Laundering) - законопроектът е минал почти всички фази на обсъждане в парламента. Законът стана необходим във връзка с Брекзита - днес участието на Великобритания в различни санкционни режими произтича от общата санкционна политика на ЕС, но щом напусне общността, ще й се наложи да налага, поддържа и вдига санкции самостоятелно. С тази цел новият акт описва процедурите и пълномощията на различни органи на властта в тази сфера. При все че поводът за разработване на новия закон бе процедурен, прави впечатление, че актът оправомощава правителството да въвежда санкции по твърде широк кръг от мотиви: от груби нарушения на човешките права до създаване на заплаха за националната сигурност на Великобритания. Мнозина политически наблюдатели предполагат, че щом напусне ЕС (това се очаква да стане в края на март 2019 г.), кралството ще наложи по-сурови санкции на Русия. В момента възпиращ фактор за Лондон е нуждата от консенсус със страните от ЕС, които имат по-благосклонно отношение към Москва. \"Законът Магнитски\" ================ За разлика от САЩ и Литва Великобритания не е приела специален закон с подобно наименование, но е включила фактически аналогични текстове в други закони. Член, предвиждащ санкции за съучастие в корупция и нарушения на човешките права (наричан неофициално \"поправката Магнитски\"), бе включен тази пролет в законопроекта за санкциите и борбата с прането на пари. Там става дума за забрана за влизане в страната. Правителството обещава да огласи съответния черен списък, щом бъде разработен след задействането на закона. Освен това законът за финансите с престъпен произход предвижда възможност да бъдат замразявани активите на съучастници в корупционни престъпления и груби нарушения на човешките права. Парламентът разглежда сега и друг законопроект, предвиждащ санкции за нарушения на правата на човека и корупция. Внесен от лейбъриста Иън Остин през декември 2017 г., той влиза за второ четене на 15 юни. Трудно е засега да посочим ще бъде ли приет този аналог на \"закона Магнитски\", доколкото други закони вече съдържат съответните положения. (БТА)", "date": "2018.05.22", "title": "\"Би Би Си\": Как Великобритания ще се бори \nс руските \"мръсни\" пари"}
{"url": "https://www.24chasa.bg/novini/article/6875540", "text": "Комисарят отговарящ за миграцията, вътрешните работи и гражданството Димитрис Аврамопулос, комисарят по въпросите на правосъдието, потребителите и равнопоставеността между половете Вера Йоурова и комисарят по Съюза на сигурност Джулиан Кинг пристигат днес в София, за да участват утре, 23 май, в Министерската среща ЕС-САЩ по въпросите на правосъдието и вътрешния ред, съобщиха от Представителството на ЕК в България. Те ще представят ЕС заедно с министъра на вътрешните работи Валентин Радев и министъра на правосъдието Цецка Цачева от името на Българското председателство, към които ще се присъединят и министърът на вътрешните работи Херберт Кикл и министърът на правосъдието Йозеф Мозер на Австрия от предстоящото Австрийско председателство на Съвета на ЕС. Срещата, която се провежда два пъти годишно, ще се фокусира върху сътрудничеството между ЕС и САЩ в борбата с тероризма, сътрудничеството в киберпространството, транснационалната организирана престъпност и миграцията, управлението на границите и текущата работа за постигане на пълна визова реципрочност.", "date": "2018.05.22", "title": "Комисари пристигат в София за Министерската среща ЕС-САЩ"}
{"url": "https://www.24chasa.bg/novini/article/6875549", "text": "За България няма алтернатива освен ускорена интеграция в общата европейска отбрана, каза полк. о.р. доц. Захарин Марков, който представи изследване \"България в общата европейска отбрана\" на конференция по темата в Парк хотел \"Москва\". Организатори на събитието са Центърът за изследване на политиките в сигурността и отбраната /ЦИПСО/ и Фондация \"Фридрих Еберт\". Доц. Марков отбеляза, че в политически аспект България е подкрепила всички инициативи на ЕС, но приносът ни към европейския бюджет ни отрежда 20-то място. Как ще се гледа на нашето включване в общата европейска отбрана при постоянно намаляване на отбранителния бюджет и увеличаване на разликата между водещите страни и нас, попита той. Доц. Марков посочи, че България е с най-малко пари, които се харчат на човек от въоръжените сили в сравнение с другите страни от ЕС, като средното ниво на разходите в ЕС е 329 евро на военнослужещ. \"С 93 евро нашият военнослужещ трябва да бъде равностоен примерно на един фрацузин със 783 евро\", коментира той и посочи, че това са средства за обучение, осигуряване, работна среда, въоръжение и възможности да покрие съответните нормативи. Постоянното структурирано сътрудничество /ПЕСКО/ е възможност, която задължително трябва да бъде използвана, каза още доц. Марков. Директорът на Центъра за изследване на политиките в сигурността и отбраната полк. о.р. Иван Иванов отбеляза, че Постоянното структурирано сътрудничество е разработването на общи проекти за закупувана на въоръжение и модернизация на националните армии на ЕС. До момента по Европейския фонд за отбрана са обявени 17 проекта за модернизация на армиите, България е заявила участие по три проекта и е наблюдател по други три, посочи той. От ЦИПСО смятат, че България би могла да ръководи поне два проекта от Постоянното структурирано сътрудничество. Време е Европа да поеме отбраната и сигурността си в свои ръце, коментира Иванов. По думите му в същото време трябва да продължи и сътрудничеството между ЕС и НАТО. На конференцията присъства съветникът на президента Румен Радев по въпросите на сигурността и отбраната Илия Милушев, който подчерта необходимостта от ясна национална визия и план за действие за следващите 10 години. Във форума участва и лидерът на БСП Корнелия Нинова, която открои два изключително важни въпроса в процеса на модернизация на армията - запазването и развитието на личния състав и ангажирането на български фирми при модернизацията на техниката, по примера на Румъния, т.нар. офсет. Нинова посочи, че в следващите месеци предстои обсъждане на представения вече проект за бъдещ бюджет на Европа и съветите на професионалистите са нужни за изработване на нашата национална позиция. На конференцията ще бъдат засегнати темите за социалната политика и реинтеграцията на военнослужещите в обществото, подходите за решаване на проблемите с недокомплекта и развитието на научните изследвания за нуждите на въоръжените сили. Във форума участват трима бивши началници на Генералния щаб на БА, представители на Министерството на отбраната, военни съюзи и организации, депутати.", "date": "2018.05.22", "title": "Eксперти: Нямаме алтернатива, освен ускорена интеграция в общата евроотбрана"}
{"url": "https://www.24chasa.bg/novini/article/6875513", "text": "Домашно куче от едра порода е нахапало жестоко 2-годишно момиченце от пловдивското село Крумово, съобщиха от полицията. Инцидентът е станал вчера около 17 ч. Детето си играело в двора, когато четириногото го нападнало. Майката, която се втурнала да спасява дъщеричката си, също е пострадала. В момента детето е в болница със сериозни наранявания. По случая е образувано досъдебно производство.", "date": "2018.05.22", "title": "Домашно куче нахапа жестоко 2-годишна и в Пловдивско, майка й също пострадала"}
{"url": "https://www.24chasa.bg/novini/article/6875572", "text": "Германската прокуратура заяви днес, че подготвя документите за екстрадиция на бившия каталунски лидер Карлес Пучдемон в Испания, предаде Ройтерс, цитирана от БТА. Пучдемон избяга в Брюксел в края на октомври, след като беше произведен референдум за отделяне на Каталуня от Испания и каталунският парламент обяви независимост на областта. На 25 март той беше задържан в Германия на път от Финландия за Белгия, след като испански съд издаде европейска заповед за арестуването му по обвинения в подстрекаване към бунт и злоупотреба с обществени средства. В момента Пучдемон е в Германия, където е пуснат на свобода под гаранция от 75 000 евро, припомня ТАСС. Германски съд отхвърли искане на прокуратурата за връщане на бившия каталунски лидер в ареста, докато бъде взето решение дали да бъде екстрадиран в Испания, посочва Асошиейтед прес. Пучдемон беше освободен на 6 април, след като съдът каза, че той, изглежда, не може да бъде екстрадиран за бунт. Прокуратурата в германската провинция Шлезвиг-Холщайн обаче заяви днес, че испанските власти са предоставили нова информация, която предполага, че това е възможно, и поиска Пучдемон да бъде отново арестуван. Искането беше отхвърлено от съда.", "date": "2018.05.22", "title": "Прокуратурата в Германия подготвя документите за екстрадиция на Пучдемон"}
{"url": "https://www.24chasa.bg/novini/article/6875579", "text": "Таско Ерменков ще поднесе извинение от трибуната на Народното събрание заради публикацията си в социалната мрежа за проблеми с водата в София. Решението на ПГ на левицата съобщи пред журналисти председателят й Корнелия Нинова, след заседание. Така не се прави, начинът, по който той е представил информацията за нас е неправилен, но това не е основание да бъде изключен от групата или да напуска парламента, обясни Нинова. По думите й обаче са се почуствали заплашени по някакъв начин, предаде БТА.  Самият Ерменков коментира, че е доволен от решението на групата.", "date": "2018.05.22", "title": "Таско Ерменков ще се извини публично  заради публикацията си за водата в София"}
{"url": "https://www.24chasa.bg/novini/article/6875582", "text": "Сръбският президент Александър Вучич откри днес в Баку Център за сръбски език и култура в Азербайджанския университет за езици, а деканът на университета го удостои с почетно докторско звание, предаде Танюг. След церемонията Вучич премина през шпалир от студенти, които го посрещнаха с овации, предава БТА. По-рано днес сръбският президент се срещна с председателя на азербайджанския парламент Октай Асадов и обяви, че много скоро ще бъдат премахнати визите за граждани на Азербайджан като част от мерките за активизиране на сътрудничеството между двете страни. На пресконференция след срещата Асадов каза, че Сърбия и Азербайджан са подписали досега 27 споразумения и документи, към които по време на посещението на Вучич са били добавени още 6.", "date": "2018.05.22", "title": "Вучич бе обявен за \"доктор хонорис кауза\" на университета в Баку"}
{"url": "https://www.24chasa.bg/novini/article/6875583", "text": "Музиколози отдавна подозираха, че изобретателите на цигулката са искали да имитират човешки глас. Резултатите от ново изследване потвърдиха тази хипотеза посредством модели, проектирани от италиански лютиери между 16-и и 18-и век, предаде Франс прес, цитирана от БТА. Редица модели са на цигулки \"Страдивариус\". Учени от университета на Тайван поискали от професионален цигулар да свири на 15 древни цигулки, сред които модел от 1570 г., проектиран от \"бащата на цигулката\" Андреа Армати. Били тествани също 6 цигулки \"Страдивариус\", които носят името на Антонио Страдивари - ученика на внука на Армати, и други 7 древни цигулки, произведени в Кремона и Бреша - италианските градове, в които цигулката придобила днешния си вид. След това с помощта на софтуер за фонетичен анализ звуците от цигулките били сравнени с тези от 8 жени и 8 мъже, докато произнасяли гласни на английски език. Оказало се, че акустичните характеристики на цигулките \"Страдивариус\" са близки до гласовете тенор и алт. Акустиката на най-древните цигулки пък се доближавала до гласовете бас и баритон. \"Тези особености могат да обяснят бляскавите характеристики на цигулките на Страдивари - поясниха учените. - Идеалното звучене за цигулка през бароковата епоха се отъждествявало с имитиране на човешки глас.\" Резултатите от изследването са публикувани в Proceedings of the National Academy of Sciences.", "date": "2018.05.22", "title": "Първите цигулки били създадени, за да се имитира човешкият глас"}
{"url": "https://www.24chasa.bg/novini/article/6875595", "text": "Извънредното заседание на депутатите днес започва с Проект на решение за определяне на нов срок за извършване на одит за съответствие на допълнителните разходи/трансфери по бюджетите на първостепенните разпоредители с бюджет, одобрени с постановления на Министерския съвет, за периода от 1 януари 2017 г. до 31 януари 2018 г. Одитът е възложен на Сметната палата с Решение на Народното събрание от 23 февруари 2018 г., предаде БТА. В програмата за днес са още първо четене на промени в Закона за рибарството и аквакултурите, както и второ четене на промени в Закона за гражданската регистрация и в Закона за местното самоуправление и местната администрация. В дневния ред беше включено и първо четене на промени в Закона за водите.", "date": "2018.05.22", "title": "Парламентът заседава извънредно днес"}
{"url": "https://www.24chasa.bg/novini/article/6875597", "text": "Авторите на някои от посланията в \"Туитър\" на Доналд Тръмп съзнателно допускат граматически и стилистични грешки, за да имитират стила на американския президент. Това пише в. \"Бостън глоуб\", позовавайки се на осведомени източници. По данни на изданието служители на Белия дом нерядко умишлено злоупотребяват с удивителните знаци, пропускат да сложат запетайки, пишат главни букви вместо малки и си позволяват други езикови волности, типични за стила на американския лидерл, предава БТА. Според вестника някои помощници на президента смятат, че това прави Тръмп по-близък до обикновените американци и работи в полза на неговата популярност.", "date": "2018.05.22", "title": "Хората, които пишат туитовете на Тръмп, нарочно допускали грешки"}
{"url": "https://www.24chasa.bg/novini/article/6875611", "text": "Петдесет и трима души бяха ранени, един от които сериозно, при аварийно кацане на саудитските авиолинии днес, предаде Франс прес. Еърбъс А330 излетял от Медина по посока на столицата на Бангладеш Дака със 140 пътници на борда и 10 души екипаж, но пилотите бързо установили проблем в хидравличната система на самолета, съобщава Бюрото по разследвания на саудитската гражданска авиация, предаде БТА. На видеоклипове в социалните мрежи се вижда как самолетът се приземява по корем и в сноп от искри, без обаче да причини пожар. \"Пътниците бяха евакуирани. Петдесет и двама от тях са ранени леко, а една пътничка има няколко фрактури и понастоящем получава медицински грижи\", съобщава Бюрото по разследвания, цитирано от Саудитската агенция по печата. По случая е започнало разследване. Според саудитските медии самолетът дълго време е кръжал над летището в Джеда преди да осъществи аварийното приземяване. През януари 2004 г. Боинг 767 на саудитските авиолинии се приземи по подобен начин в Медина, при което бяха ранени 29 души.", "date": "2018.05.22", "title": "Самолет на саудитските авиолинии кацна аварийно, 53-ма са ранени"}
{"url": "https://www.24chasa.bg/novini/article/6875623", "text": "Вицепрезидентът Илияна Йотова се срещна на \"Дондуков\" 2 с генералния секретар на Интерпарламентарната асамблея по православие Андреас Михаилидис, съобщиха от прессекретариата на Президентството. Водената от него делегация е на посещение в България по покана на българския народен представител Васил Антонов по повод 25-ата годишнина от създаването на асамблеята.", "date": "2018.05.22", "title": "Йотова се е срещнала с генералния секретар на Интерпарламентарната асамблея по православие"}
{"url": "https://www.24chasa.bg/novini/article/6875641", "text": "„Важна е модернизацията на техниката, закупуването на нова, но какво би представлявала тази техника без хората, за които е предназначена?“ Този въпрос постави лидерът на БСП Корнелия Нинова по време на конференция „България в общата европейска отбрана“, организирана от Центъра за изследване политиките в сигурността и отбраната и Фондация „Фридрих Еберт“. Председателят на БСП подчерта, че на последния КСНС се е коментирал недокомплектът в армията. „Трудно се събират хора да постъпват в армията- заплащането е твърде ниско и социалните условия са лоши, за да привлекат нови и млади хора“, посочи тя. Това съобщиха от пресцентъра на БСП. За Корнелия Нинова другият важен въпрос е за българската икономика в този процес. „Нужно е ангажиране на българските фирми тук, в България, в процеса на модернизация и закупуване на техниката – говоря за така наречения офсет“, обясни лидерът на БСП и даде пример с Румъния, където са постигнати високи проценти на участие на местни фирми. „Така ще се даде тласък на българската икономика и ще се създадат работни места“, посочи тя. „Винаги сме заставали твърдо на позицията за участие на България в изграждането на обща европейска отбрана, но в този контекст, в следващите месеци предстои обсъждането на представения вече проект за бъдещ бюджет на Европа за следващия програмен период“, посочи председателят на левицата. Тя призова присъстващите, със своя експертен потенциал, да се включат в дискусията и да се подпомогне правителството и българската страна за отговорна позиция по обсъждане на бюджета. „Защото след Брекзит, изправени пред много предизвикателства в отбраната, в социалната политика, в икономиката, ще трябва да търсим съмишленици и сред другите държави членки, когато представим и своя национална позиция по този бюджет“, обясни Нинова. Тя припомни, че се предвижда орязване на парите за кохезия, за селскостопанска политика, което вече е срещнало съпротива в някои държави в ЕС. „Разбира се, вие знаете, че на КСНС при президента обсъждахме тези теми. Предстои министърът на отбраната да внесе през Министерския съвет в НС нов план за модернизация и закупуване на техника, който да обсъждаме и който е различен от приетия досега“, каза тя. „Уви, и по тази тема няма единомислие, включително и в правителството, тъй като в тригодишната прогнозна рамка на бюджета са заложени различни средства от това, което се очаква парламентът да обсъжда и да приема“, обясни лидерът на БСП. В конференцията участваха и директорът на ЦИПСО полк. о.р. Иван Иванов, Директорът за България на Фондация „Фридрих Еберт“ д-р Хелене Кортлендер, съветникът на президента по отбраната и сигурността полк о.р. Илия Милушев, народни представители от левицата, бившите началници на ГЩ на БА-ген. Цветан Тотомиров, контрадмирал Румен Николов, ген. Симеон Симеонов, зам.-председателят на СОЗР ген. майор Васил Върбанов, председателят на Съюза на военноинвалидите и военнопострадалите Петър Велчев, началникът на Централно военно окръжие полк. Георги Петков, началникът на отдел социална политика към Министерство на отбраната Манол Тенчев, офицери от резерва, бивши командири на военни формирования от БА, лидерите на 14 организации от Конфедерацията на обществени организации от сигурността и отбраната, членове на асоциациите на завършилите колеж по отбрана на НАТО в Рим, председатели на военно-патриотични организации и съюзи.", "date": "2018.05.22", "title": "Нинова: Важна е модернизацията на техниката, но какво би представлявала тази техника без хората?"}
{"url": "https://www.24chasa.bg/novini/article/6875639", "text": "Австрийското председателство продължава работа по българските приоритети. Разчитаме на почетните консули за това постигнатото от нас да бъде разказано на хората и бизнеса, както и чрез тях да започнем да промотираме хибридното финансиране, което търсим за развитието на региона. Това съобщиха от Министерството за Българското председателство на Съвета на ЕС 2018. Това каза министърът за Българското председателство на Съвета на ЕС Лиляна Павлова по време на форума: „Ролята на почетните консули за подобряване на бизнес климата в региона и за насърчаването на културното обединение на Балканите“. Те са наши партньори в този процес и благодарение на които ние получаваме обратна връзка, допълни министърът. Има пълна приемственост в работата, която ще предадем на Австрийското председателство, което припозна три от нашите приоритети. Освен Западните Балкани, това са темите за дигитална Европа и по отношение на сигурността и миграцията, каза министър Лиляна Павлова. Тя припомни усилията, положени от българското правителството и Председателството на Съвета на ЕС за откриването на перспективи за членство и свързаността между страните от региона на Югоизточна Европа. След поставянето на темата преди година тя първо стана част от Триото Естония – България – Австрия. Успяхме да се справим с второто предизвикателство- да съберем заедно на една маса лидерите на 28+6 държави и да потвърдим, че няма план „Б“, въпреки различията помежду ни, подчерта министърът. До края на годината, освен Западните Балкани, България продължава да работи по темите „сигурност и миграция“, както и за приемането на Единния цифров пазар, подчерта министър Павлова. Тя изрази надежда, че заедно с Австрия ще продължим да работим със същото темпо за постигане на съгласие по т. нар. „Дъблинско споразумение“ и по законодателството, свързано със защита на неличните и личните данни в интернет. Много е важен и дебата по многогодишната финансова рамка, който ще продължи през следващите месеци. Започваме серия от тематични срещи на най-високо ниво по кохезионна, селскостопанска политика, миграция, дигитален дневен ред, образование, за да можем да сме сигурни, че оставяме по тези теми ясни и готови позиции преди приемането на следващия рамковия бюджет, подчерта министър Павлова. Предстои много работа, много реформи да бъдат направени, да развием свързаността между държавите и хората във всички направления. Щастлива съм да заявя обаче, че Софийският дневен ред не е само политическа декларация, а изпълнен с конкретика план за енергийна, транспортна, цифрова, образователна свързаност и най-вече – тази между хората, заключи министърът.", "date": "2018.05.22", "title": "Павлова: Продължаваме работа с Австрийското председателство по българските приоритети"}
{"url": "https://www.24chasa.bg/novini/article/6875659", "text": "Председателят на Комисията по вътрешна сигурност и обществен ред Цветан Цветанов и членове на комисията посетиха Бреговата охрана в Констанца и Центъра за контрол на системата за наблюдение на трафика в Черно море - SCOMAR, съобщи пресцентърът на Народното събрание. Българските депутати са на работно посещение в северната ни съседка по покана на Комисията по отбрана, обществен ред и национална сигурност на Камарата на представителите на Румъния. Делегацията от България бе придружена от Михай Чирику - държавен секретар в Министерство на вътрешните работи, Лауренциу Чучу - директор на Бреговата охрана и Александру Уае - заместник-директор на Бреговата охрана. Те презентираха на представителите на Комисията по вътрешна сигурност и обществен ред структурата и правомощията на Бреговата охрана и имплементираната от тях специална система за противодействие на престъпността по границите. Домакините предоставиха информация за охраната на морската и речна граница и начините за противодействие на трансграничната престъпност. Демонстрирано беше как се осъществява наблюдението и патрулирането на границите и как се идентифицират рисковите точки. По-късно българската делегация посети и Центъра за контрол на системата за наблюдение на трафика в Черно море - SCOMAR, който се помещава в сградата на Бреговата охрана. Домакините демонстрираха на своите гости от България как функционира системата, която идентифицира и проследява всички плавателни съдове. Системата е съвместен проект на румънските министерства на вътрешните работи и на транспорта. Бяха презентирани и плавателните съдове за реакция и бе направен обзор на нелегалната миграция в Черноморския регион. \"България и Румъния работят по отличен начин заедно и напълно са изпълнили всички критерии за Шенген\", категоричен беше Цветан Цветанов. По думите му държавните институции в двете страни трябва да бъдат максимално ангажирани с процеса по присъединяването към Шенген. Той благодари на председателя на Комисията по отбрана, обществен ред и национална сигурност на Камарата на представителите на Румъния Дорел Къпрар за възможността българската комисия да се запознае така обстойно с всички аспекти от дейността на вътрешното министерство на Румъния. Държавният секретар в Министерството на вътрешните работи Михай Чирику отбеляза, че макар и да сме изпълнили всички критерии за Шенген, ние все още не сме част от пространството. \"Критериите не са никак лесни за изпълнение. Да ни държат извън Шенген е несправедливо\", подчерта той.", "date": "2018.05.22", "title": "Цветанов: България и Румъния напълно са изпълнили всички критерии за Шенген"}
{"url": "https://www.24chasa.bg/novini/article/6875666", "text": "Мтел вече се казва А1 България. Точно в 11,30 шефът на телекома Александър Димитров обяви смяната на бранда. Новото име идва от австрийския собственик на българския оператор. Основната цел на промяната е като А1 да се вслушаме все повече в мнението на клиентите, каза Димитров. Ставаме силна международна марка, която ни носи нови стандарти за обслужване, повече знания и опит, допълни шефът на телекома. Всички условия по договорите с клиентите на компанията ще останат непроменени и ще са валидни до изтичането на срока им. Няма да има никакви промени и по отношение на телефонните номера и SIM картите в мрежата на телекома. С промяната на името идват и бонуси за клиентите - 10 000 МВ допълнителен мобилен интернет за всеки, който свали или стартира приложението на телекома Моят А1, безплатен тест на услугите за един месец, възможност за обратна връзка от клиентите чрез приложението Моят А1 или на А1.bg. Всеки, подал сигнал, ще получи не само отговор, но и 500 безплатни МВ. Безплатен достъп до над 210 тв канала през уикендите през юни ще получат клиентите на телевизионната услуга на А1. За фиксираните услуги ще се предлагат промоционални оферти с допълнително ТВ съдържание на специални цени. Избрани устройства ще се продават с 50% намаление в магазините на А1 и онлайн до 31 май. А1 България ще пусне и собствена музикална стрийминг платформа с над 30 млн. песни, както и собствена кредитна карта заедно с дигитален портфейл с възможност за плащане от телефона, чрез POS терминал, както и осъществяване на парични трансфери между клиентите. Ще се предлагат и собствени телефони с 36 месеца гаранция. Нови ще са и мобилните планове с повече възможности за общуване и забавление под името A1 One Unlimited. Лоялните клиенти ще имат възможност да закупят мобилни устройства на преференциални цени дори и в средата на техния договор. Програмата за лоялност А1 клуб ще включва още повече стоки и услуги, които ще се предлагат на специални цени за клиентите на компанията. Димитров обеща и подобряване на обслужването на клиентите и гарантира, че те ще имат достъп до услугите в 99,9% от времето през годината. Спортните канали на A1 - Mtel Sport 1 и Mtel Sport 2, вече ще носят името MAX Sport 1 и MAX Sport 2.", "date": "2018.05.22", "title": "Мтел стана А1 (видео, презентация)"}
{"url": "https://www.24chasa.bg/novini/article/6875664", "text": "Началото по разширяването на участъка от пътя Русе-Силистра край ГКПП \"Дунав мост\" е поставено от днес. По този начин ще се премахне т. нар. \"тапа\", която се образува от превозни средства на подстъпите към граничния пункт, обясни областният управител на Русе Галин Григоров. Ремонтът се извършва от агенция \"Пътна инфраструктура\" и ще продължи около четири месеца. Пътният участък, който се намира под жп надлеза в района на моста, ще бъде разширен и ще има две платна с по две ленти във всяка посока. Предвижда се и преместването на различни подземни комуникации, предава БТА. От русенската митница съобщиха, че заради ремонта на пътя край ГКПП \"Дунав мост\" от днес временно се връща старата организация за движение на превозни средства - през трасе \"Запад\" в двете посоки. Новоизграденото трасе \"Изток\" - за поемане на входящия трафик от Румъния, което заработи в началото на февруари тази година, ще преустанови пропускането и обработката на автомобили до приключване на строителните дейности. От русенската митница информират, че е създадена организация за обезпечаването на служители за всички работни места на пропускателния пункт.", "date": "2018.05.22", "title": "Разширяват участък от пътя Русе-Силистра край ГКПП \"Дунав мост\""}
{"url": "https://www.24chasa.bg/novini/article/6875667", "text": "\"Колеги от ГЕРБ, не ми искайте оставката, това не зависи от вас. Когато тези, които са ме избрали, я поискат, ще я дам. Няма да се крия зад имунитет, ако прокуратурата ми го поиска.\" Това заяви от парламентарната трибуна депутатът от БСП Таско Ерменков, който в неделя подплаши софиянци, че водата им е отровена. \"Никога и по никакъв начин не съм целял паника и възбуждането на неосновани страхове в хората. Винаги съм се придържал, че хората трябва да бъдат информирани за неща, свързани с тяхното здраве и живот. Винаги съм смятал, че народният представител е народен, когато споделя болките на хората\", аргументира постъпката си Ерменков. Той отрони това, към което го призова малко по-рано днес парламентарната му група: \"Някои от гражданите може да са били изплашени, за което се извинявам.\" Това не отменя перспективата главният прокурор Сотир Цацаров, който вчера бе сезиран от ГЕРБ заради терористичното поведение на депутата, да поиска снемането на имунитета му.", "date": "2018.05.22", "title": "Ерменков се извини на който се е изплашил от \"отровената вода\""}
{"url": "https://www.24chasa.bg/novini/article/6875678", "text": "Евродепутатът Илхан Кючюк се срещна днес с Лиляна Павлова, министър за Българското председателство на Съвета на ЕС, за да ѝ представи своя проект \"Ти и Брекзит\". При старта на втория сезон на предаването \"Обещанието\" по БНТ Кючюк пое ангажимент да създаде и поддържа \"Ти и Брекзит\" - интернет портал за трудовите и граждански права на българските граждани във Великобритания след Брекзит. \"Поздравления за инициативата - вярвам, че тя е много добра и полезна и подкрепя усилията, които и българското правителство, и европейските институции полагат в този нелек процес на преговори за отстояване на правата на европейските, в това число - българските граждани след Брекзит\", каза министър Лиляна Павлова. По думите ѝ главният преговарящ от името на ЕС за Брекзит - Мишел Барние - има нелеката задача до октомври месец да приключи целия преговорен процес. Илхан Кючюк коментира: \"Когато се заех с темата Брекзит , не си представях какъв е броят на българите, върху които той ще има реално отражение. Над сто и четиресет хиляди са пряко засегнатите. И България, и ЕС - всички заедно трябва да гарантираме икономическата социална сигурност на всички граждани.“ Кючюк поясни, че интернет порталът \"Ти и Брекзит\" има за цел не просто да предоставя информация, но и да насочва българските граждани, работещи и учещи във Великобритания, когато имат неясноти относно правата им. \"Ти и Брекзит\" ще събира всички стратегически документи, касаещи Брекзит, като същевременно ще дава възможност за изпращане на въпроси, касаещи трудовите и образователни права на българските граждани. ", "date": "2018.05.22", "title": "Илхан Кючюк представи проекта си \"Ти и Брекзит\" на министър Лиляна Павлова"}
{"url": "https://www.24chasa.bg/novini/article/6875675", "text": "43-годишен димитровградчанин е задържан за кражба на МПС. Вчера в 4.10 часа в полицията в Харманли бил получен сигнал от 39-годишен мъж от с.Орешец, който обяснил, че през нощта неизвестен е задигнал лекия му автомобил, съобщиха от полицията. Ползвателят признал, че оставил колата с поставен на контакта ключ. След проведени издирвателни действия, возилото е открито в канавката на изхода на селото. Извършителят е задържан за 24 часа по започнатото досъдебно производство.", "date": "2018.05.22", "title": "Задържаха мъж за кражба на кола в село Орешец"}
{"url": "https://www.24chasa.bg/novini/article/6875689", "text": "Вчера, в 13.30 часа 30-годишна жена сигнализирала на тел.112, че е пострадала при скандал и сбиване в Арчар, Видинско. На мястото незабавно пристигнали полицейски служители. Разследващите установили, че между М.В./22г./- жител на селото и 30-годишната видинчанка възникнало спречкване. При последвалото сбиване мъжът нанесъл с метална тръба няколко удара по главата и тялото на жената, както и удари по предното стъкло на лек автомобил \"БМВ\". Пострадалата била транспортирана в ЦСМП в областния град. Медици й оказали помощ, след което била освободена за домашно лечение, без опасност за живота. Металната тръба е иззета, а извършителят на деянието - задържан с полицейска мярка за срок до 24 часа. Работата по случая продължава, в РУ-Видин е образувано досъдебно производство.", "date": "2018.05.22", "title": "Мъж удрял жена с метална тръба по главата, помлял колата й"}
{"url": "https://www.24chasa.bg/novini/article/6875700", "text": "27-годишна димитровградчанка е задържана за съхранение на дрога и управление на МПС под въздействието й. Тази сутрин в 3.45 часа на кръстовището между улиците \"Строител\" и \"Юндола\" в Димитровград, тя била за проверка с леката си кола Фиат, съобщиха от полицията. Униформените полицаи открили в дрехите й топче с амфетамин, които иззели с протокол. Тестване с \"дрегер\" отчел и наличие на амфетамин и метаамфетамин в кръвта й.", "date": "2018.05.22", "title": "Задържаха димитровградчанка, карала дрогирана през нощта"}
{"url": "https://www.24chasa.bg/novini/article/6875697", "text": "Към 11 часа вчера, района на ул.\"Цар Борис III\" в Петрич, полицейски служители от районното управление в града извършили проверка на В.К. /35г./ от Петрич. У него служителите на реда намерили около 4,77 грама бяло, прахообразно вещество, реагирало на амфетамин. Това съобщиха от пресцентъра на МВР. За случая е уведомена РП-Петрич. Образувано е досъдебно производство.", "date": "2018.05.22", "title": "Полицаи откриха почти 5 г амфетамин у мъж от Петрич"}
{"url": "https://www.24chasa.bg/novini/article/6875710", "text": "Бързо производство е образувано и срещу 25-годишен пазарджиклия за притежание на наркотици, съобщиха от пресцентъра на МВР. В четвъртък, на ул. \"Карловска\" в село Труд, мъжът бил спрян за полицейска проверка с управлявания лек автомобил \"Фолксваген\". При последвалите процесуални и следствени действия служители на районното управление открили в колата над 36 грама амфетамин и електронна везна. Спрямо извършителя е взета 24-часова мярка за неотклонение.", "date": "2018.05.22", "title": "Откриха наркотици в пазарджишки шофьор при полицейска проверка"}
{"url": "https://www.24chasa.bg/novini/article/6875712", "text": "Парламентът удължи срока, в който Сметната палата да извърши одит на допълнителните разходи и трансфери по бюджетите, одобрени с постановления на Министерския съвет. С проекта срокът за внасяне на окончателния доклад в Народното събрание се удължи от 30 юни 2019 г. до 31 август 2018 г. Самата проверка трябва да приключи до 31 юли, като преди удължаването срокът беше 1 юни. Проверката на Сметната палата ще е върху трансферите за периода от 10.05.2017 г. до 31.01.2018 г.", "date": "2018.05.22", "title": "Удължиха срока на Сметната палата за одит на допълнителните разходи"}
{"url": "https://www.24chasa.bg/novini/article/6875842", "text": "Как реагират румънската брегова охрана и граничните власти при прихващане в системата \"SCOMAR\" на неизвестен плавателен съд, видяха на живо председателят на парламентарната комисия по вътрешна сигурност и обществен ред Цветан Цветанов и членовете на комисията при визитата си в Румъния.  Учението бе проведено в залива на Констанца. Вътрешната комисия е на двудневно посещение по покана на колегите си от румънския парламент.  Цветанов и българските депутати наблюдаваха демонстрацията от борда на кораба \"Стефан Велики\". След сигнала за неидентифициран плавателен съд бе изпратен катер, който да направи проучвателна обиколка. Междувременно в командния пункт се получи информация от турските гранични власти, че на борда на корабчето е възможно да има терористи.  От \"Стефан Велики\" бе спусната специална лодка с обучен екип. От прихванатия кора обаче бе направен опит за бягство с надуваема лодка. Втори спецекип залови беглеца и го транспортира до борда на \"Стефан Велики\". Там той бе претърсен по всички международни правила. Междувременно акцията продължи със задържане и неутрализиране на други двама мъже, както и със спасяването на нелегални мигранти, открити на борда на неидентифицирания плавателен съд.  Организаторите на учението уточниха, че в такива случаи мигрантите се третират като бедстващи, на които първо трябва да бъде оказана помощ, като приоритетно се обръща внимание на бременни, деца и болни.  Цветанов изгледа учението в компанията на Дорел Капрар, председател на комисията по вътрешна сигурност и отбрана на румънския парламент.  В рамките на визитата бяха проведени серия срещи с представители на парламента, с министъра на вътрешните работи на Румъния и на граничните власти. По време на всички разговори бе изтъкнато, че България и Румъния са изпълнили всички изисквания за влизане в Шенген и не би трябвало да има пречки за тяхното присъединяване.", "date": "2018.05.22", "title": "Цветанов и вътрешната комисия наблюдават акция за мигранти в залива на Констанца"}
{"url": "https://www.24chasa.bg/novini/article/6875911", "text": "Началникът на КАТ - Благоевград Данаил Стоицов бе изведен от сградата преди минути с белезници и в момента прави изявление пред медиите.  Стоицов обясни, че не знае колко са задържани и се чувства изкупителна жертва. Той бе качен в личния му автомобил и откаран с него в полицията, за да бъде направен обиск на колата \"Шкода\".                                                                                                                                                                                                                                                                                                                       ", "date": "2018.05.22", "title": "Изведоха началника на КАТ - Благоевград с белезници (Снимки)"}
{"url": "https://www.24chasa.bg/novini/article/6875932", "text": "Галиче е символ на огромна политическа подмяна, която отдавна е в ход, за да гарантира финансовото оцеляване на една тясна група от хора около ГЕРБ. Това заяви в парламентарната зала зам.-председателят на ПГ на БСП Драгомир Стойнев в декларация от името на групата, съобщи БТА. Според БСП на частичните местни избори в с. Галиче е било извършено нарушение, в което е участвал бащата на депутата от ГЕРБ Красен Кръстев. \"Галиче отдавна е символ на насилие, на страх, на злоупотреба на властта над гражданите, на корупция, на беззаконие. Подмененият от бащата на депутат от ГЕРБ протокол на частичните избори е продължение на тази история на наглост и мачкане на реда\", заяви Стойнев. \"Чрез Галиче ГЕРБ за пореден път доказаха, че са слепи за всичко друго освен за консумацията на властта, че се чувстват добре в блатото на беззаконието. Галиче е нагла подигравка с демократичния процес. ГЕРБ буквално казва на българите - вие гласувайте по съвест, ние не ви пречим, само после ще подменим протокола\", коментира Стойнев. По думите му след този случай от ГЕРБ вече нямат правото да критикуват миналото. Според Стойнев от ГЕРБ са избрали фалшификацията, защото предусещат провала си. Галиче е предупреждение, че в общините свободната инициатива, икономическото развитие, напредъкът на малкия бизнес ще зависят от господарите на общината, които са дошли с подменен протокол, а после ще подменят и протоколите на всеки търг, конкурс или обява, коментира Стойнев. \"Гледайте Галиче и мислете за местните избори през 2019 г. Това ни чака, това ще е подходът, това ще са и техниките\", посочи депутатът. Той декларира, че БСП ще използва всички позволени от закона средства срещу фалшификацията на изборите. Голямата сила е в ръцете на гражданите, които не трябва да позволяват вотът им да бъде зачеркнат от ръката на някой нахранен от ГЕРБ изборджия, каза още Драгомир Стойнев. В отговор депутатът от ГЕРБ Красен Кръстев заяви, че няма отношение към частичните избори в с. Галиче. Той посочи, че в българското законодателство и изборния закон няма ограничение родител на народен представител да членува в подвижна секционна избирателна комисия или да е председател. Кръстев подчерта, че протоколът от изборите в с. Галиче в бил подписан от всички членове на подвижната секционна избирателна комисия, включително и от зам.-председателя, който е от БСП. Подписан е без никакво особено мнение, подчерта депутатът. Красен Кръстев заяви, че в декларацията на БСП са били изречени лъжи и призова, ако имат данни за нарушение, да сезират съответните органи.", "date": "2018.05.22", "title": "БСП определи изборите в Галиче като политическа подмяна, от ГЕРБ възразиха"}
{"url": "https://www.24chasa.bg/novini/article/6875933", "text": "\"Защитените зони в България са общо 340, покриващи 34,4 процента от територията на страната. Това ни нарежда на едно от челните места в Европа\", заяви заместник-министърът на околната среда и водите Красимир Живков при откриването на Информационния ден за \"Натура 2000\" в Министерството на околната среда и водите, съобщиха от ведомството. Той е обяснил, че България е една от най-богатите на биологично разнообразие държави в Европа. На площ от 111 хил. кв. км е съсредоточено изключително голямо биологично разнообразие в три биогеогеографски района - Черноморски, Континентален и Алпийски. Нашият принос към мрежата \"Натура 2000\" се изразява в опазването на 90 типа хабитати, важни местообитания на 100 вида растения и 226 вида животни, определени от европейските директиви, е допълнил Живков. Той е заявил, че програмата LIFE е затвърдила своите позиции като един от основните инструменти, подпомагащ изпълнението и прилагането на политиките в областта на околната среда и климата. Доказателство за това са все по-нарастващият интерес към програмата и увеличаването на броя на бенефициентите. На днешното събитие са били представени мерките, свързани с \"Натура 2000\", по оперативни програми \"Околна среда\", \"Развитие на човешките ресурси\", \"Иновации и конкурентоспособност\", Програма за развитие на селските райони и Програма за морско дело и рибарство. Представени са били и приоритетни теми за финансиране, свързани с \"Натура 2000\" по програма LIFE. Представени са били и добри практики по успешно реализирани проекти с финансовата подкрепа на програма LIFE на ЕС. В Международния ден на биологичното разнообразие - 22 май, България отбелязва за втора поредна година Европейския ден на мрежата \"Натура 2000\", който съвпада и с отбелязването на 26-годишнината от създаването на програма LIFE на ЕС.", "date": "2018.05.22", "title": "Зам.-министърът на околната среда и водите: Над 34% от България е защитена територия"}
{"url": "https://www.24chasa.bg/novini/article/6875957", "text": "Без ограничение за броя на лицата, които могат да обитават едно жилище при първа адресна регистрация по постоянен адрес, решиха депутатите с приети на второ четене промени в Закона за гражданската регистрация, внесени от ПГ \"Обединени патриоти\", предаде БТА. Измененията са насочени към улесняване на лицата, получили българско гражданство по облекчена процедура и сега се вписват служебно в регистъра на населението на район \"Средец\" в София, да могат да направят първата си постоянна адресна регистрация в цялата страна, е записано в мотивите.", "date": "2018.05.22", "title": "Без ограничения за броя на обитателите на едно жилище при първа адресна регистрация по постоянен адрес"}
{"url": "https://www.24chasa.bg/novini/article/6875947", "text": "Италианското антисистемно Движение \"Пет звезди\" (ДПЗ) отхвърли днес намеците, че номинираният от партията за министър-председател може да е преувеличил научните си постижения, предаде Ройтерс, цитирана от БТА. ДПЗ и крайнодясната партия \"Лига\" поискаха вчера от президента Серджо Матарела да назначи малко познатия преподавател по право Джузепе Конте начело на тяхното коалиционно правителство. Матарела още не е отговорил дали ще приеме кандидатурата на двете партии. Появиха се въпроси за професионалната биография, представена от Конте, който казва, че е учил в редица чужди висши училища, включително Нюйоркския университет. В. \"Ню Йорк таймс\" цитира говорителка на университета, че \"лице с това име не фигурира в никой от нашите регистри нито като студент, нито като преподавател\". Говорителката добавя, че Конте може да е посещавал еднодневни или двудневни програми, които не се завеждат в архив. В изявление на ДПЗ се казва, че Конте никога не е твърдял, че е завършил конкретни курсове или е получил магистърска степен от този университет. \"Конте, както всеки човек, който се занимава с наука, е отишъл в чужбина да учи, да задълбочи знанията си, да усъвършенства познанията си по юридически английски език. Така че международната и италианската преса ще беснеят заради предполагаема квалификация, която Конте никога не е твърдял, че има\", добавя ДПЗ.", "date": "2018.05.22", "title": "Обвиняват Джузепе Конте, че е измислил части от професионалната си биография"}
{"url": "https://www.24chasa.bg/novini/article/6875990", "text": "Руската държавна телевизия направи интервю с жена, за която твърди, че е майката на отровения във Великобритания бивш руски разузнавач Сергей Скрипал, предаде Асошиейтед прес. Преди седмица Скрипал беше изписан от болницата повече от два месеца след като беше отровен с нервнопаралитично вещество. Неговата дъщеря, която също беше отровена, беше изписана миналия месец. Двамата Скрипал са отведени на неизвестно място и не са се появявали публично. Вчера руският Първи канал излъчи интервю с жена, която според телевизията е майката на Сергей Скрипал. Жената каза, че не е разговаряла със сина си, откакто той е бил хоспитализиран и призова британските власти да позволят на Скрипал да й се обади. \"Не съм виждала сина си от 14 години. Искам да се срещна с него, искам да го прегърна силно близко до сърцето си\", каза жената в интервюто, докато бършеше сълзите си. \"Аз съм на 90 и не представлявам опасност за никого.\" Нито британските власти, нито единственият известен родственик на семейство Скрипал в Русия са споменавали досега, че майката на Сергей Скрипал е жива. Сергей Скрипал е бивш офицер от руското разузнаване, който през 2004 г. е арестуван и осъден за шпионаж в полза на Великобритания. През 2010 г. отива в Обединеното кралство след размяна на пленници. Преди да бъде отровен, води тих и спокоен живот в английския град Солсбъри на 145 км югозападно от Лондон. Жената, за която се твърди, че е майката на Скрипал, заяви, че по-рано всяка седмица разговаряла със сина си по телефона. Тя призова британските власти да й позволят да говори с него и да разрешат на братовчедката на дъщерята на Скрипал Виктория, която вече получи отказ за виза за Обединеното кралство, да го посети във Великобритания.", "date": "2018.05.22", "title": "Жена, за която се твърди, че е майката на Скрипал: Не съм го виждала от 14 г."}
{"url": "https://www.24chasa.bg/novini/article/6875861", "text": "Образователният министър Красимир Вълчев да сформира комисия, която да направи обстойна проверка на учебния материал във всички учебници и учебни помагала, по които ще учат децата през учебната 2018-2019 година. Това поиска народният представител от ВМРО и зам.- шеф на Комисията по образование в парламента доц. Милен Михов в отворено писмо до образователния министър, съобщават от пресцентъра на партията. \"Нека не лъжем децата, че геноцидът Баташко клане е другарско „сборичкване“ между братски народи!\", пише Михов.  Преподавателят по история във ВТУ „Св. Св. Кирил и Методий“ пусна писмото първо във „Фейсбук“.  \"Настоявам тази комисия да се съобрази и в процеса на работата си да наблегне на разпоредбите на чл. 5, ал. 1, т. 2 от Закона за предучилищното и училищното образование, която гласи: Чл. 5. (1) Основните цели на предучилищното и училищното образование са: 2. съхраняване и утвърждаване на българската национална идентичност; Изключително належащ е преглед на учебното съдържание и за фактически грешки, недопустими текстове и продуктово позициониране, казва още Михов. Той настоява да се обърне внимание на учебните помагала, тестовете за самоподготовка, работа в клас и на всички изпитни материали, включително и за граматически и концептуални пропуски\", написа още той. До Министъра на образованието и науката на Република България г-н Красимир Вълчев ОТВОРЕНО ПИСМО от доц. Милен Михов – преподавател във ВТУ „Св. Св. Кирил и Методий“, заместник-председател на Комисията по образование и наука в 44-ото НС Уважаеми г-н Вълчев, Като дългогодишен преподавател в системата на средното и висше образование на Република България, заместник-председател на Комисията по образование и наука в 44-ото НС и в качеството ми на народен представител от ПГ „Обединени патриоти“, от квотата на ВМРО – БНД, се обръщам към Вас с настояването към Министерството на образованието и науката да бъде сформирана комисия, която да направи обстойна проверка на учебния материал във всички учебници, учебни помагала и изпитни материали, по които ще учат българските ученици през учебната 2018-2019 година. Настоявам тази комисия да се съобрази и в процеса на работата си да наблегне на разпоредбите на чл. 5, ал. 1, т. 2 от Закона за предучилищното и училищното образование, която гласи: Чл. 5. (1) Основните цели на предучилищното и училищното образование са: 2. съхраняване и утвърждаване на българската национална идентичност; Изключително належащ е преглед на учебното съдържание и за фактически грешки, недопустими текстове и продуктово позициониране. Уважаеми г-н министър, в навечерието на най-българския празник – 24 май, настоявам държавата - в лицето на МОН, да обърне внимание на запазването на националната идентичност и култура, на съхранението на чистотата и автентичността на българския език и запазване на духа на светското образование в България. Нека отдадем почит на българските учители, на българските будители и просветители, които са били част от Възраждането в мрачните години на Османското робство и са станали двигател на национално-освободителните битки, на които дължим днешната свободна и независима България. Именно заради тях и техните последователи – днешните преподаватели, както и в името на бъдещето на нашите деца и благото на Родината, ние трябва да направим необходимото да прочистим учебниците, учебните помагала, тестовете за самоподготовка и изпитните материали от абсурдните примери като: „българите живели свободно и свободно говорели езика си и изповядвали вярата си“ (по време на турското робство); пълна подмяна на историята за Освободителното движение; разкази за светеца Хасан; задачи по математика с примери за баба Несран и внучката ѝ Гюлтен; недопустимият пример за жители на махалата, които били изкарани на митинг, на който получили знамена и кебапчета; уроци за хамбургера, в които са изброени всички световноизвестни марки вериги за продукта; примери за майката, която пие определена марка бира или вечеря „салата с ракия“; уроци за исляма, многоженството и неравнопоставената роля на жената в обществото; пилешки език в тестове по български; песни на турски и цигански в учебници по музика или с текстове за миски и мутри и т.н. и т.н. (за съжаление вече имаме лоши примери за грешки и в тестовете за матурите от вчера). Ето затова добавям да се обърне внимание и на съдържанието откъм граматически, фактически и концептуални грешки. Г-н министър, живеем във времена, в които религиозната, езикова и културна идентичност на нациите на Стария континент са изправени пред сериозно изпитание. Ставаме свидетели на недопустими гаври с нации, които са на хиляди години. Именно запазването на българското, на родната история, език и фолклорна идентичност в неподправен вид е въпрос на родова чест и оцеляване на българския род. Ние дължим на децата си да ги учим как да бъдат стойностни хора и достойни граждани, а не да ги объркваме с продуктово позициониране, да им налагаме нехарактерни модели на подражание и да им обясняваме, че геноцидът Баташко клане е другарско сбиване между братски народи, съжителствали в мир, културно и религиозно братство, например. Нашите наследници трябва да познават историята, езика и културата ни такива, каквито са ни съхранили 1400 години. Ето защо, г-н Вълчев, аз - като заместник-председател на Комисията по образование и наука в 44-ото НС, настоявам за спешно съставяне на комисия, която да прочисти учебниците от извращенията, на които станахме неми свидетели през последните почти 30 години. Дължим го на децата си, на българския народ, на Майка България! 22 май 2018 г. С уважение: доц. Милен Михов", "date": "2018.05.22", "title": "ВМРО поискаха да се направи обстойна проверка на учебния материал"}
{"url": "https://www.24chasa.bg/novini/article/6875989", "text": "Ръководителят на австралийската агенция, оглавила издирването на изчезналия Боинг на Малайзийските авиолинии,  Днес на изслушване в комисия на австралийския Сенат Питър Фоули, който ръководеше издирването като шеф на Австралийската агенция за транспортна безопасност, изрази дълбоко съжаление от името на екипа си, че не е съумял да открие самолета. През 2014 г. Боингът летеше от Куала Лумпур за Пекин, когато изчезна заедно с 239 пътници и екипаж. По думите на Фоули командирът на полета капитан Захари Ахмад Шах вероятно е бил в безсъзнание, когато самолетът \"Боинг-777\" се е разбил в Индийския океан. Според някои съобщения, включително едночасово издание на предаването \"60 минути\", което беше излъчено в Австралия миналата седмица, пилотът е разхерметизирал самолета, за да извади от строя всички вътре, като същевременно той самият останал в съзнание благодарение на кислород за спешни случаи, до който имал достъп. След това според тази версия той отново херметизирал самолета за остатъка от пътуването, след което било извършено \"контролирано приводняване\". Фоули отхвърли тази теория с думите, че Захари е нямало как да оцелее при последствията от разхерметизацията и промяната в налягането, особено с оглед на това, че бил на 51 години и с наднормено тегло. На изслушването Фоули допълни, че последната емисия на данни от самолета е останала недовършена вероятно заради изчерпване на горивото.", "date": "2018.05.22", "title": "Нова версия: Пилотът не е разбил умишлено изчезналия Боинг на Малайзийските авиолинии"}
{"url": "https://www.24chasa.bg/novini/article/6875997", "text": "Регионалната програма за заетост на област Добрич за настоящата 2018 г. осигурява в рамките на 6 месеца - от 1 юни до 30 ноември,. заетост на 49 безработни лица. За поредна година програмата ще се реализира на територията на осемте общини, които заявиха своите потребности. 39 от лицата, които ще бъдат наети, ще работят на пълен 8-часов работен ден, а 10 - на 4-часов работен ден. Работните места са основно за общ и сезонен работник, работник „Озеленяване” Най-много работни места се разкриват в община Крушари – 14, в община Ген. Тошево – 9, в община Тервел – 7, в община Добричка – 6, в община Шабла - 5. За реализиране на програмата на територията на област Добрич, чийто общ бюджет е в размер на 171 446 лева, от държавния бюджет се осигуряват 166 056 лева. Средствата, осигурени от общинските администрации, са 5390 лв. общо. Областната администрация в Добрич се отказа от трите места, които можеше да има по програмата, в полза на общините.", "date": "2018.05.22", "title": "49 безработни ще работят шест месеца в Добричко на издръжка на държавата"}
{"url": "https://www.24chasa.bg/novini/article/6876025", "text": "Започна изграждането на хипермаркет за дома и градината „Практикер“ във Враца. Той ще предложи на жителите на града и околността богат асортимент от над 50 хил. артикула за създаването и подобряването на дома и градината. На достъпни цени потребителите ще могат да купят продукти на водещи световни и български производители за строителството, обзавеждането и ремонта. Първа копка направиха кметът на общината Калин Каменов и председателят на съвета на директорите на „Видеолукс холдинг” Тодор Белчев, след като бе отслужен тържествен водосвет. „Практикер” ще бъде разположен на бул. „2 юни“, срещу „Химко”, в съседство до хипермаркет „Технополис”. Така клиентите ще могат на едно място да намерят всичко, от което се нуждаят, за да направят дома си по-красив, комфортен и уютен. Новият хипермаркет ще даде възможност на потребителите лесно да разгледат и открият това, което им е необходимо, за да сътворят или обновят своите мечтани дом и градина. Стремежът на компанията е те да пазаруват в светла и приятна обстановка и да получават внимателна и професионална консултация. Сградата на „Практикер” във Враца ще заема площ от близо 7500 кв. м. Търговската зала ще се простира на близо 5000 кв. м, а за улеснение на посетителите ще бъде изграден безплатен паркинг със 125 паркоместа, свързан с паркинга на „Технополис”. Главен изпълнител на проекта е фирма „Автострой” ООД. Очаква се новият хипермаркет да посрещне първите си клиенти в началото на следващата година. „Практикер” е верига хипермаркети за дома и градината, създадена в Германия. На българския пазар стъпва през 2004 г. и за кратко време се нарежда сред водещите вериги, които развиват този сектор в страната. През 2014 г. българската компания „Видеолукс Холдинг“, собственик на хипермаркетите за техника „Технополис“, придоби целия бизнес на „Практикер“ в България и към момента управлява 11 обекта от веригата в 10 големи града на страната. Оттогава досега „Практикер“ удвоява асортимента, служителите и продажбите си и се превръща в най-голямата компания в сектора „Направи си сам“ в България. Плановете на веригата предвиждат разширяване в нови градове.", "date": "2018.05.22", "title": "„Практикер” започва изграждането на хипермаркет във Враца"}
{"url": "https://www.24chasa.bg/novini/article/6876019", "text": "Министър Бисер Петков се срещна с представителя на УНИЦЕФ за България Мария Хесус Конде по повод успешното приключване на нейния тригодишен мандат, съобщиха от пресцентъра на социалното министерство. Петков е благодарил за отличното сътрудничество с Министерството на труда и социалната политика, както и за оказаната подкрепа в съвместната работа за защита правата на децата. На срещата са присъствали заместник министърът на труда и социалната политика Росица Димитрова и председателят на Държавната агенция за закрила на детето Елеонора Лилова. Министър Петков е припомнил, че МС е одобрил миналата седмица проект на Плана за действие по програмата за страната 2018-2022 г. между правителството и УНИЦЕФ, както и проект на работен план за периода 2018-2019 г. Документите ще бъдат подписани от него и Мария Хесус Конде през следващите дни. По думите на Петков е хубаво, че в края на своята мисия Мария Хесус Конде ще остави подписани тези два стратегически документи за бъдещото партньорство между УНИЦЕФ - България и българското правителство. Това ще бъде и успешен старт за следващия представител на УНИЦЕФ в България, е казал министър Петков. Той е благодарил на УНИЦЕФ за поетия ангажимент да разработи цялостен анализ на системата за закрила на детето в България, който ще послужи за основа за иницииране на законодателни промени по отношение на закрила на децата и семействата у нас. От своя страна Мария Хесус Конде е изказала признателност за отличното взаимодействие и сътрудничество с МТСП. Тя е подчертала, че УНИЦЕФ работи в тясно сътрудничество с министерството за развиване на приемната грижа, центровете за настаняване от семеен тип, разработването на услугите за домашен патронаж и семейно-консултативни услуги, целящи да предотвратят разделянето на деца от техните семейства. Конде е допълнила, че в бъдеще УНИЦЕФ ще помага на други страни, използвайки опита си в България в областта на деинституционализацията и работата с деца с увреждания. Росица Димитрова е подчертала приноса на УНИЦЕФ за промяна в моделите за предоставяне на подкрепа на децата и семействата, за реализирането на консултативния модел за мобилна работа и патронажна грижа в няколко общини в България. Министър Петков е връчил почетна грамота на министерството на Мария Конде. Грамотата е по случай успешното приключване на нейния тригодишен мандат и за активната й дейност за подобряване на живота на децата в България, както и за оказаната подкрепа на националните политики за закрила на детето.", "date": "2018.05.22", "title": "Бисер Петков връчи почетна грамота на представителя на УНИЦЕФ, приключващ мандата си в България"}
{"url": "https://www.24chasa.bg/novini/article/6876210", "text": "Вашингтон трябва да се откаже от заплахите и да започне учтив и аргументиран разговор с Техеран, написа днес в Туитър първият вицепрезидент на Иран Есхак Джахангири, цитиран от ТАСС. \"Ръководителят на Държавния департамент на САЩ (Майк Помпейо) като че ли се върна 40 години назад. Иранската нация не организира революцията през 1979 г., за да може някой да я командва\", написа Джахангири в коментар на изявленията на Помпейо за Иран. Иранският вицепрезидент е убеден, че властите в САЩ трябва да променят тона в отношенията с ислямската република. \"В края на краищата на правителството (на президента на САЩ Доналд) Тръмп, както и предшествениците му, ще им се наложи да осъзнаят обективната реалност\", написа Джахангири. \"Иран е велика държава в Близкия изток и с народа й трябва да се говори учтиво и аргументирано, а не с езика на заплахите\". В програмна реч в неправителствената фондация \"Херитидж\" Помпейо заяви вчера, че САЩ смятат да оказват безпрецедентен натиск върху Иран, включително и с въвеждане на най-суровите в историята на режима санкции, ако Техеран не промени своя политически курс.", "date": "2018.05.22", "title": "Първият вицепрезидент на Иран съветва САЩ: Разговаряйте учтиво с нас"}
{"url": "https://www.24chasa.bg/novini/article/6876214", "text": "Председателят на Народното събрание Цвета Караянчева разговаря с генералния секретар на Интерпарламентарната асамблея по православие Андреас Михаилидис. Гостът е начело на делегация на Международния секретариат на организацията, която е на посещение в България по повод отбелязването на 25-ата годишнина от създаването на Асамблеята. За мен е удоволствие да ви посрещна в България и лично да ви поздравя по повод 25-ата годишнина от създаването на Интерпарламентарната асамблея по православие, каза председателят на българския парламент. Цвета Караянчева подчерта, че Народното събрание е член на Асамблеята от 1994 г. и българските представители в нея се стремят с работата си да допринесат за повишаване на ролята на православието в рамките на Европейския съюз. Днес България е изправена пред предизвикателството да проведе успешно и резултатно своето първо председателство на Съвета на ЕС, отбеляза Цвета Караянчева. Тя допълни, че в последните месеци страната ни има много ангажименти, произтичащи от това, но резултатите и отзивите за Българското председателство и за неговото парламентарно измерение са много добри. Генералният секретар на Интерпарламентарната асамблея по православие Андреас Михаилидис поздрави България за успешното председателство на Съвета на ЕС. Той отбеляза конструктивната работа на българските представители в Асамблеята, която включва парламентаристи от 25 държави, и изрази надежда добрата съвместна работа да продължи и занапред. Андреас Михаилидис покани председателя на Народното събрание да присъства на предстоящото Общо събрание на Интерпарламентарната асамблея по православие в края на юни в Атина. В срещата участваха ръководителят на делегацията на Народното събрание в Интерпарламентарната асамблея по православие Волен Сидеров, заместник-председателят на Народното събрание Явор Нотев и народните представители Васил Антонов и Станислав Станилов.", "date": "2018.05.22", "title": "Караянчева се срещна с генералния секретар на Интерпарламентарната асамблея по православие"}
{"url": "https://www.24chasa.bg/novini/article/6876222", "text": ", е прието в Интензивното отделение на Клиниката по детска хирургия на УМБАЛ \"Свети Георги\" с множество тежки увреждания, съобщи  То е било оставено само с животното, разказаха очевидци. Детето е било на двора, в който семейството му отглеждали две кучета, сред които и дого аржентиното. В момента на нападението на кучето, съсед е ремонтирал автомобила си на улицата. Той е чул крясъци и ръмжене и видял как кучето хапе момиченцето. Мъжът е прескочил оградата и е успял да отскубне детето от агресивното животно. Към момента състоянието на детето е стабилизирано, но ще остане в клиниката още известно време, съобщиха от лечебното заведение.", "date": "2018.05.22", "title": "Детето в Крумово ухапано от домашното куче - дого аржентино"}
{"url": "https://www.24chasa.bg/novini/article/6876236", "text": "На зверски побой станаха свидетели софиянци на оживения столичен булевард \"Христо Ботев\". Спречкването бе заснето от фейсбук потребил и публикувано в групата \"Забелязано в София\".  На клипа се вижда как двама удрят и ритат мъж до спирка на градския транспорт, а малко по-късно към тях се присъединява трети. След побоя поваленият става и си тръгва. Няма сигнал в полицията за инцидента. Всъщност \"жертвата\" е клошар, пияница и наркоман, научи \"24 часа\". Проси пари и цигари от минувачите и досажда на клиенти по заведенията в тази част на града. Често ставал агресивен и псувал хората. Обикновено от него се носи адска воня. Собственици и клиенти на кафенета в района и друг път са го гонили с ритници.  ", "date": "2018.05.22", "title": "Досаден клошар и пияница е пребитият на бул. \"Христо Ботев\" в София (ОБНОВЕНА)"}
{"url": "https://www.24chasa.bg/novini/article/6876253", "text": "Пет дни изкара на свобода 21-годишната Габриела Медарова и преди малко пловдивският окръжен съд отново я върна в ареста. На 9-и срещу 10 май тя разби носа на студентката Катя Ангелова в нощен клуб. Танцьорката, която преди месец потроши 10 коли, беше задържана за втори път. В петък тя за пореден път се разплака в залата, каза, че иска при родителите си и да учи, и районният съдия Димитър Кацарев я пусна. Прокуратурата обаче обжалва. \"По-леката мярка не върши работа\", изтъкна държавният обвинител Димитър Махмудиев. Той припомни, че танцьорката е нарушила паричната си гаранция, когато е извършила побой над непознатото момиче. Адвокатът на Медарова отново изтъкна, че клиентката му ударила без да иска с вратата Катя, а не с юмрук. На Габриела й прилошало на излизане от тоалетната с приятеля й Пачо. Тя се опряла на вратата и така разкървавила носа на студентката. Потърпевшата твърди, че й нанесла удар. Габриела отново се опита да играе позната роля. \"Искам при родителите ми, за да се лекувам и да продължа образованието си\", заяви тя в съда разплакана. Сълзите й обаче не трогнаха съдебният състав от по-горната инстанция, председателстван от Елена Захова. Според магистратите има достатъчно данни, че е извършила нападението. Те изтъкнаха, че Медарова има лоши характеристични данни. При произнасяне на решението побойничката се разтрепери и се подпря на стола. Тя отказа да й поставят белезници, но беше откарана с охрана към ареста. Опреледелието е окончателно.", "date": "2018.05.22", "title": "Побойничката Габриела обратно в ареста с белезници"}
{"url": "https://www.24chasa.bg/novini/article/6876252", "text": "Международна група астрономи намери доказателство за съществуването на девета планета в Слънчевата система, съобщи \"Лента\", цитирана от   Те открили обекта на разстояние 55 астрономически единици от Слънцето (една астрономически единица е равна на разстоянието от Земята до Слънцето). Наблюденята върху обекта, продължили 1110 дни, са позволили да се определят характеристиките на неговата орбита. Според изчисленията, ако откритият обект се е образувал в Слънчевата система, орбитата му не може да се обясни с влиянието на известните големи планети. Резултатите от компютърна симулация са показали, че наблюдаваното накланяне и голямата полуос са могли да се формират и запазят за дълго време само под въздействието на все още неоткрита девета планета.", "date": "2018.05.22", "title": "Откриха доказателство за съществуването на 9-а планета в Слънчевата система"}
{"url": "https://www.24chasa.bg/novini/article/6876308", "text": "Несъгласие с проекта на Националната здравна карта изразиха за пореден път от Българския лекарски съюз. Причината - при изработването му не са взети предвид становищата на комисиите, изготвили областните здравни карти, не е разглеждан и съгласуван с всички членове на Националната комисията и не е утвърден или приет от нея, твърдят от БЛС. Те настояват Министерският съвет да върне проекта за доработване, искат те. Лекарският съюз ще изрази недоволството си с писмо до премиера Бойко Борисов, ресорния министър Кирил Ананиев, председателя на парламентарната Комисия по здравеопазване д-р Даниела Дариткова, омбудсмана Мая Манолова и представители на Министерски съвет.  Цялото им становище, виж в текста долу. УВАЖАЕМИ Г-Н БОРИСОВ, УВАЖАЕМИ ДАМИ И ГОСПОДА, Във връзка с проекта за утвърждаване на Национална здравна карта на Република България, публикуван на сайта на Министерството на здравеопазването за обществено обсъждане на 24.04.2018 г., Българският лекарски съюз изразява следното становище, съобразено със становищата на Районните лекарски колегии (РЛК): От данните в проекта за утвърждаване на Национална здравна карта на Република България (НЗК), становищата на РЛК, Областните администрации от страната, проведените множество разговори и дискусии стана ясно, че същият в голямата си част не отразява становищата на комисиите за изготвяне на областните здравни карти. Обръщаме внимание, че съгласно чл. 29, ал. 3 на Закона за лечебните заведения /ЗЛЗ/, в техния състав влизат: областният управител, представители на Регионалните здравни инспекции, на Районната здравноосигурителна каса, районните колегии на БЛС и на Български зъболекарски съюз, на Българска асоциация на професионалистите по здравни грижи, на пациентски организации и представители на всяка една община. Както е видно, законодателят справедливо е определил по компетентност именно членове, които познават в детайли структурата и функциите на здравеопазването на местно ниво. Необходимостта да бъдат отчетени в пълен обем регионалните параметри на потребностите на населението от достъпна извънболнична и болнична медицинска помощ е предпоставена от разпоредбата на чл. 29, ал. 2 от ЗЛЗ, според която Националната здравна карта се изработва въз основа на областни здравни карти. Разбира се, пороците при разработването и приемането на посочения документ биха се явили предпоставка за неговата съдебна отмяна. Макар санкционният съдебен контрол по отношение действията на публичните органи да е обичайно явление в последно време, не е допустимо за пореден път да бъде демонстрирано пред обществото, че изпълнителната власт не е в състояние да формира издържана, стройна и аналитична политика в сферата на българското здравеопазване. Неслучайно Националната здравна карта обуславя осъществяването на националната здравна политика. Крайно време е да си дадем сметка, че секторните политики не могат да останат занапред просто думи и числа, обективирани на лист хартия, нито институционализирани и въведени в обръщение лобистки въжделения. Здравеопазването предполага прецизната оценка на правата и интересите на всички граждани. Нито един логичен субект не би могъл да приеме, че този пунктуален анализ е извършен, след като Националната комисия, която според разпоредбите на чл. 34, ал. 1 от ЗЛЗ е оправомощена да изработи Националната здравна карта, е провела само едно заседание, на което не е имало обсъждане на предложените параметри. Проектът е изготвен изцяло от Министерство на здравеопазването, без да е разглеждан и съгласуван с всички членове на комисията и не е утвърден или приет от Националната комисия по същество. Липсата на обсъждане, респективно – на постигнат консенсус, са довели до изброените по-долу несъответствия, които пряко ще увредят правата на пациентите и изпълнителите на медицинска помощ, при условие, че Националната здравна карта бъде приета в публикувания вариант. В следващите редове сочим и конкретните несъответствия, които обезателно следва да бъдат взети предвид. За определяне на необходимия брой легла в болничната помощ Министерство на здравеопазването с Наредба публикува в ДВ Методика за изготвяне на областна здравна карта. При изготвяне на областните здравни карти, областните комисии стриктно са спазили начина на изчисление по Методиката относно необходимия брой легла по видове дейности и нива на компетентност. Видно от проекта за НЗК е обаче, че при изготвяне на Националната здравна карта, Министерство на здравеопазването е използвало данни и различна методика от публикуваната в ДВ. Някои от разликите се състоят в следното: Определяне на брой легла: Областни комисии: Съгласно методиката броят на леглата е 4 на 1000 жители, като е допустимо повишение с 10%, но не повече от 5,9 на 1000 жители. Министерство на здравеопазването: За база са взети броят използвани легла по различните специалности и нива на компетентност, преизчислени на 100% използваемост, т.е. заети 365 дни в годината. Този брой е определен на база отчетен брой леглодни по клинични пътеки към Здравна каса, умножени по коефициент /незнайно какъв/, за да се прибавят и лекуваните платени пациенти или неосигурени и неотчетени към НЗОК. Така полученият брой легла се преизчислява при използваемост около 75% и се получава броят легла по дадена специалност, определени като „конкретни потребности“. II. Разпределение по нива на компетентност: Областни комисии: Разпределението по нива на компетентност на видовете легла е съгласно изискванията на Глава VI от Наредбата. Спазени са процентните изисквания за съотношение първо:второ:трето ниво на компетентност съответно за: Терапевтични – 40:20:20 Хирургични – 10:60:30 Педиатрични – 50:40:20 и т.н. Глава V, т.4 дава възможност на области, в които разкритите легла от III ниво на компетентност са по-висок процент, областната комисия да предложи по-голям брой легла от изчислените, като тези легла ще се използват за лечение на пациенти от други области на регионално ниво. Министерство на здравеопазването: Разпределението по брой и нива на компетентност е на база отчетени в НЗОК дейности, т.е., ако дадено лечебно заведение има 30 легла трето ниво на компетентност и на тях са извършени дейности от I, II и III ниво в съотношение 70:20:10, в проекта се залага, че има необходимост от 21 легла първо ниво, 6 легла второ ниво и 3 легла трето ниво на компетентност. Така изчислен, броят легла по нива и видове не отговаря на процентното разпределение, заложено в Наредбата. Мотиви за неприемането на проекта за НЗК са още: 1. Изготвените здравни карти от Областните комисии изцяло отговарят на заложените изисквания на методиката, изработена от Министерство на здравеопазването и подадените статистически данни по области. В ОЗК не са използвани данни за извършени медицински дейности за 2017 г. по нива на компетентност и при работата си при определяне на броя легла комисиите са се съобразявали само с изискванията на Наредбата. 2. Предложената от Министерство на здравеопазването Национална здравна карта представлява обработени статистически данни за отчетената през 2017 г. дейност, събрани от всички лечебни заведения за дадена област по всички специалности. Изчислените на този принцип легла са предложени от МЗ като конкретни потребности от легла, включени в НЗК, и за които впоследствие НЗОК ще сключва договор за финансиране по линия на здравно осигуряване. Така заложените в НЗК брой легла по нива на компетентност драстично се различават от предложените от областните комисии. 3. Според нас е некоректно да се използват данни за съществуващи лечебни заведения с разкрити брой легла по видове и нива на компетентност към 31.12. 2016 г. при определяне на потребностите след 01.04.2018 г. В този период, голяма част от лечебните заведения са променили своята дейност – и като разрешение за дейност, и като ниво на компетентност. 4. Разпределението в проекта на НЗК на леглата по нива на компетентност буди сериозно притеснение, предвид текстовете, залегнали в Националния рамков договор за медицински дейности 2018 г. /по конкретно чл. 275, ал. 1, т. 4 и чл. 345, т.7/. Може да се предположи, че ако НЗК се приеме в предложения от МЗ вариант с определените в него брой легла по ниво на компетентност, това ще доведе до преустановяване на болничното лечение по някои специалности още към средата на съответния месец, тъй като при надхвърляне броя легла по договор с НЗОК дейността няма да бъде заплащана. Това ще наруши правата на здравноосигурените лица за достъп на временна, адекватна и в достатъчен обем болнична медицинска помощ по определени специалности. 5. Некоректно в НЗК е използването на термина „фактически използвани легла“, защото реално това са „фактически финансирани легла“ поради лимитиране на дейността на болничните лечебни заведения. 6. При сега съществуващия начин на отчитане към НЗОК по видове легла, не е включена дейността на терапевтичните непрофилирани легла. В момента действащият НРД позволява сключване на договор с лечебни заведения за болнична помощ за изпълнение на клинични пътеки във вътрешно отделение. Липсата на непрофилирани терапевтични легла в НЗК ще ограничи правото на болниците да сключат договор с НЗОК. Това ще доведе до влошаване на качество на болничната медицинска помощ и достъпа до нея, като потърпевши ще бъдат единствено здравоосигурените лица. 7. В проекта на НЗК са определени конкретни потребности от легла за активно лечение (включват медицински дейности: интензивни грижи, хирургия, педиатрия, терапевтични, акушерство и гинекология), които са с около 6000 по-малко от съществуващите в момента. Намалени са около 2500 хирургични легла, 2000 терапевтични, 760 акушеро-гинекологични, 375 педиатрични и 285 легла за интензивни грижи. При така представената НЗК и методика за нейното създаване е подходено напълно механично при определяне на нуждите от съответната болнична медицинска помощ. Изискванията за нива на компетентност са отнесени към легла, а не към цялостната структура - клиника/отделение. Не е взето предвид, че към настояшия момент липсват стандарти по дванадесет важни медицински специалности (хирургия, анестезия и интензивно лечение, кардиология, неврохирургия, урология, медицинска онкология и др.). При определянето на потребностите на населението и наличието на съответни медицински структури за тяхното покриване не са взети предвид алгоритмите на клиничните пътеки. Това само по себе си води до механично затваряне на работещи клиники/отделения. 8. В проекта за НЗК са допуснати и явни недоразумения - надяваме се, поради техническа грешка – за области Стара Загора (в града има медицински факултет), Ямбол, Пазарджик са предвидени 0 броя легла за дейности по урология. За област Сливен – 1 легло за съдова хирургия. За обл. Силистра – 0 легла за дейност по ортопедия и травматология. Считаме, че тези факти не се нуждаят от коментар. 9. Определените нужди за структури по Обща и клинична патология са по една за област (вкл. за Пловдив, Варна, Плевен, Стара Загора), изключение прави София столица – с определени като необходими 5 структури. Това би било разбираемо, ако политиката на държавата е насочена към окрупняване и централизиране на тази специфична дейност, например в структури, достатъчно обезпечени с кадри, медицинска апаратура и консумативи, които да осигурят качествен медицински продукт и се позволи на болниците да го използват като външна услуга/компетенция. В момента обаче, това не отговаря на фактическото положение, още повече - не кореспондира и с изискванията, заложени от НЗОК като условия за сключване на договор, в които за повечето хирургични клинични пътеки се изисква структура по патология на територията на болницата или населеното място. 10. Определените нужди от легла за продължително лечение и палиативни грижи са повече от съществуващите в момента, което по принцип е положителна стъпка, тъй като тези здравни грижи са безусловно важни и необходими на населението. Но понастоящем, този вид медицинска помощ не е гарантиран от държавата, тъй като не е осигурено необходимото финансиране. За палиативни грижи, например, НЗОК заплаща единствено 20 дни за онкологично болни пациенти в терминален стадий. Частично и напълно незадоволително е финансирането и на продължителното лечение. В противовес със заявеното намерение част от съществуващите общински болници да извършват тези дейности, всъщност Министерство на здравеопазването е заложило толкова високи изисквания в Наредбата за определяне на пакета от здравни дейности, гарантиран от бюджета на НЗОК, че общинските болници не са в състояние да сключат договор за изпълнението им. На основание гореизложеното, Български лекарски съюз не подкрепя проекта за Национална здравна карта и апелира към членовете на Министерски съвет да върнат проекта за доработването му от Националната комисия по чл. 32 от ЗЛЗ, при отчитане на изложеното по-горе и най-вече – на постъпилите становища по оповестения проект.", "date": "2018.05.22", "title": "Кабинетът да върне проекта за здравна карта за доработка, искат от лекарския съюз"}
{"url": "https://www.24chasa.bg/novini/article/6876313", "text": "Отворени са офертите за изработването на технически проекти при ремонтно-възстановителните работи на тунелите „Топли дол“ и „Правешки ханове“ по АМ „Хемус“ и на „Траянови врата“ на АМ „Тракия“, съобщиха от пресцентъра на АПИ. Съоръженията са част от трансевропейската пътна мрежа (TENT-T). Въз основа на проектите, които трябва да се направят, след това ще се ремонтират и тунелите. Обществената поръчка е в три обособени позиции. В обособена позиция едно е изработването на технически проект при ремонта на тунел „Топли дол“ при км 39+562 на АМ „Хемус“. Стойността й е 350 хил. лв. без ДДС. Съоръжението е въведено в експлоатация през 1985 г. и е с дължина 883 м. Отворената оферта е на „Пътпроект“ ЕООД. Втората обособена позиция е за проектиране на ремонта на тунел „Траянови врата“ при км 53+297 на АМ „Тракия“. Стойността й е 340 хил. лв. без ДДС. Тунелът е в експлоатация от 1985 г. и е с дължина 720 м. Отворената оферта е на Обединение „Свеко - Трансконсулт 22“ ЕООД, в което участват: „Свеко Енергопроект“ АД и „ТРАСКОНСУЛТ 22“ ООД. Третата обособена позиция - за проектиране на ремонта на тунел „Правешки ханове“ при км 54+672 на АМ „Хемус“, е на стойност 320 700 лв. без ДДС. Съоръжението е в експлоатация от 1999 г. и е с дължина 834 м. Отворената оферта е на „Виа План“ ЕООД. Всеки от трите технически проекта, които трябва да бъде направен, включва извършването на анализ на риска, геодезически измервания, конструктивно обследване на съответния тунел, при необходимост извършване на инженерно-геоложки проучвания и представяне на технически доклад с проектно предложение за ремонтно-възстановителни работи на съоръжението. Целта е да се предвидят всички нужни мерки и дейности, които трябва да се изпълнят, в съответствие с изискванията на Наредбата за технически правила и норми за проектиране на пътни тунели. Общата индикативна стойност на поръчката за проектиране е 1 010 700 млн. лв. без ДДС и се финансира от бюджета на АПИ.", "date": "2018.05.22", "title": "Отвориха офертите за ремонтите на 3 тунела от „Хемус“ и „Тракия“"}
