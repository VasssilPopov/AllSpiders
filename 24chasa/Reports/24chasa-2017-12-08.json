{"url": "https://www.24chasa.bg/novini/article/6601750", "text": "След сблъсъци с израелската армия в петък, случили се в северната част на Ивицата Газа и Западния бряг, поне 750 палестинци са ранени, предава ТАСС, като се позовава на данни от палестинския червен полумесец. В това число влизат и хора получили различна степен на газово отравяне, както и около 50 с огнестрелни рани. Трима от пострадалите са в сериозно състояние, а по-рано бе съобщено, че един човек е застрелян и впоследствие загинал, предава \"Фокус\". Масовите протести в петък бяха предизвикани след като в сряда американският президент Доналд Тръмп призна Йерусалим за столица на Израел.", "date": "2017.12.08", "title": "Поне 750 палестинци са ранени след сблъсъците с израелската армия"}
{"url": "https://www.24chasa.bg/novini/article/6601634", "text": "\"Ние нямаме информация за пострадали българи, т.е. наши сънародници не са се обръщали към генералното консулство за помощ. Следим внимателно ситуацията, ние сме публикували навсякъде дежурен телефон, който е отворен 24 часа в денонощие. Във връзка сме със съответните американски служби, постепенно имаме уверение, че ситуацията се успокоява и че пожарите се овладяват\", заяви пред   генералният консул на Република България в Лос Анджелис Веселин Вълчев. Горските пожари в Южна Калифорния се разрастват. Близо 200 хиляди души са евакуирани. Губернаторът на щата Джери Браун обяви извънредно положение в Сан Диего. ", "date": "2017.12.08", "title": "Няма данни за пострадали българи при горските пожари в Калифорния"}
{"url": "https://www.24chasa.bg/novini/article/6601637", "text": "Налагането на вето върху бюджета на НЗОК означава връщане в изходна позиция и абсолютна невъзможност да се ползват предимствата, предоставени от новия по-голям бюджет за здравеопазване. Това се посочва в позиция на Министерството на здравеопазването /МЗ/ относно обявеното от президента вето върху параграф 6 от Закона за бюджета на НЗОК за 2017 г., съобщиха от МЗ. С новия бюджет на Касата се осигуряват с 407 милиона повече средства за лекарства, болнична и извънболнична помощ и зъболечение. Чрез него е намерена правилната рамка, в която публичният фонд може да осигури финансиране на всички здравноосигурени лица за всички здравноосигурителни случаи. Постигнат е правилният баланс между първичната, специализираната и болничната медицинска помощ, медицинските изследвания, денталната помощ, медицинските изделия и лекарствените продукти. Всеки един закон при необходимост може да бъде променян по волята на Народното събрание. Спирането му е необосновано и категорично е в ущърб на интересите на пациента, смятат от МЗ.", "date": "2017.12.08", "title": "МЗ: Налагането на вето върху бюджета на НЗОК означава връщане в изходна позиция"}
{"url": "https://www.24chasa.bg/novini/article/6601648", "text": "САЩ остават ангажирани в мирния процес в Близкия изток след решението на президента Доналд Тръмп да признае Йерусалим за столица на Израел. Това заяви постоянният представител на Вашингтон в ООН Ники Хейли пред останалите членове на Съвета за сигурност на организацията, предаде Франс прес, цитирана от БТА. \"Разбирам, че промяната е трудна за другите членове на международната общност. Но нашите действия целят да се постигне напредък на каузата на мира. Ние искаме едно договорено по пътя на преговорите споразумение и господин Тръмп не е формулирал позиции относно пределите или границите\", каза Хейли. Тя допълни, че статуквото е запазено на светите места в Ерусалим. Хейли каза, че САЩ не се стремят да променят каквито и да е договорености относно светите места в града, в това число и за Храмовия хълм. Тя припомни, че в изявлението си в сряда, Тръмп е призовал за запазване на съществуващото статукво.", "date": "2017.12.08", "title": "САЩ остават ангажирани в мирния процес в Близкия изток"}
{"url": "https://www.24chasa.bg/novini/article/6601589", "text": "Турският президент Реджеп Ердоган посочи за пример в Атина разбирателството си с българския премиер Бойко Борисов за опазването на историческото и културното имущество на малцинствените общности в Турция и в България. “В Турция нямаме проблеми по отношение на християнските храмове. Българската православна общност в Истанбул притежава една уникална църква, известна като Желязната църква, която се намира недалеч от Патриаршията в квартал “Балат”. Ремонтът на църквата е към края си. На 7 януари 2018 г. заедно с Бойко Борисов, българския министър-председател, ще я открием тържествено заедно. Ремонтираме и манастира “Сумела”. Ние не се страхуваме от религиозните свободи, напротив, уважаваме ги. Хора, които се уповават на вярата, не се страхуват от религиозните свободи. Ние нямаме такива грижи. Елате заедно да разрешим проблемите на малцинството в Западна Тракия”, заяви Ердоган по време на пресконференция с гръцкия премиер Алексис Ципрас. През първия ден от посещението на Ердоган в Атина доминираха конфликтните проблеми, на първо място искането, което турският президент направи публично, за ревизия или осъвременяване на Лозанския мирен договор в светлината на защитата на правата на мюсюлманското малцинство в Западна Тракия, който по думите му е остарял. Гръцкият президент Павлопулос и премиерът Алексис Ципрас категорично и публично се обявиха не само против ревизиране на Лозанския договор, но дори и против идеята той да бъде предмет на дебати. Не може да има ревизия на Лозанския договор, заяви Ципрас. Изказването на Ердоган хвърли смут сред гръцките лидери и засенчи първия ден от визитата.  Турският президент пристигна в петък в Североизточна Гърция, за да се срещне с членове на мюсюлманското малцинство. Ердоган кацна в Александруполис, след което с кола замина за Комотини, където посети джамия за петъчната молитва и се срещна с местни жители. Около 2000 души се събраха около джамията и скандираха името на Ердоган при пристигането му. Преди посещението на турския държавен глава в Комотини бяха взети драконови мерки за сигурност. Редица пътища бяха отцепени, в града бе засилено полицейското присъствие, а полицейски хеликоптер кръжеше в района. Членове на мюсюлманската общност от града и съседните села се събраха преди посещението на турския президент. Стотина души пък протестираха срещу Ердоган в центъра на града.  Посланикът на Турция Хасан Улусой е бил на разговор в Министерството на външните работи заради изказванията на президента Реджеп Ердоган, че иска ревизия на Лозанския договор. Това е мирен договор между Турция и Гърция, но с него се определят и границите между България и Турция. На посланика е било обяснено, че България се надява съседните държави да продължат по пътя на диалога и европейските ценности, обясниха от Външно. “България смята, че дискусия по мирни договори и съществуващи граници не е от полза за международната общност и стабилността в региона”, заявиха в позиция от МВнР. В нея се подчертава, че страната ни винаги се е придържала към принципите на международното право, устава на ООН и принципите на заключителния акт от Хелзинки от 1975 г. “Всяка ревизия на международни договори може да се извършава само по взаимно съгласие между страните в съответствие с международноправните норми”, се казва още в позицията.  Исканията на Ердоган за ревизия на Договора от Лозана, уреждащ границите на Турция, са провокация. Това коментира вицепремиерът Валери Симеонов след изказването на турския държавен глава по време на визитата му в Гърция - първата от 65 г. насам.  Според Симеонов реакцията на гръцкия президент Прокопис Павлопулос, който отхвърли искането на Ердоган, е била напълно нормална. България ще излезе със свое становище, но не било нужно да се бърза с него, за да може “всяко едно решение да бъде добре обмислено”. Не трябвало да има никакви ревизии и претенции към настоящите граници на страните от Балканския полуостров, тъй като това може да създаде взривоопасна обстановка. “България може да има много по-основателни искания към териториите на Македония, но все пак сме подписали договор за добросъседство”, каза още Симеонов пред тв “България он еър”. “Повод за притеснение е всяко изявление за промяна на международни договори особено когато става въпрос за територии”, коментира и вицепремиерът Красимир Каракачанов. “Едни подобни неща не трябва да ги пропускаме и да се правим, че не ги виждаме. Няма партия в България, която да се съгласи, че някой може да претендира за промени на границата и за отпадане на международни договори, които гарантират суверенитета на която и да е държава”, заяви той.  Изявлението на турския президент е неприемливо. То генерира напрежение и повлиява негативно на стабилността и сигурността в целия регион, както и на двустранното сътрудничество. Това написа във фейсбук лидерката на БСП Корнелия Нинова. ", "date": "2017.12.08", "title": "Ердоган в Атина: Вижте как се  разбираме с Бойко Борисов, заедно ще открием църква (Обзор)"}
{"url": "https://www.24chasa.bg/novini/article/6601689", "text": "Чешкият президент Милош Земан заяви в телевизионно интервю, че е доволен от решението на президента Доналд Тръмп да премести американското посолство в Йерусалим, и че Чехия и Европейският съюз трябва да направят същото, предаде Асошиейтед прес. Земан заяви още през 2013 г., че страната му би трябвало да премести посолството си в Йерусалим, с което разгневи някои арабски лидери, предава БТА. Чешкото външно министерство заяви, че няма планове да последва примера на Тръмп. Днес новоназначеният чешки премиер Андрей Бабиш отхвърли предложението на Земан. Пред чешкото обществено радио Бабиш каза, че \"тази идея на президента Тръмп не е добра\" и че реакциите са достатъчно красноречиви. \"Големите страни би трябвало да се стремят към мир\", допълни той. Около 1200 души се събраха пред Бранденбургската врата в Берлин днес на демонстрация срещу решението на Тръмп, предаде ДПА. Демонстрантите носеха много палестински знамена. На протеста бяха изгорени две израелски знамена. Около 450 полицаи следяха за сигурността. Близо до мястото на протеста, който протече мирно, се намира американското посолство. В Кайро великият имам на джамията \"Ал Азхар\" Ахмед ал Тайеб, смятан за най-големия авторитет на сунитския ислям, е анулирал среща с американския вицепрезидент Майк Пенс в знак на протест, след като Вашингтон призна Йерусалим за столица на Израел, предаде ДПА, като се позова на съобщение на влиятелната сунитска институция. Преди седмица посолството на САЩ в Кайро отправи официална молба за организиране на среща между Ал Тайеб и Пенс на 20 декември. Първоначално великият имам се съгласи да участва в нея, но реши да я отмени след решението на Тръмп, се казва в комюнике на институцията. \"Как да седна на една маса с тези, които дават нещо, което не им принадлежи, на онези, които не го заслужават\", заявил, цитиран в комюникето, Ал Тайеб, призовавайки Тръмп да отмени \"противозаконното\" си решение. Великият имам упражнява надзор над каирската джамията \"Ал Азхар\", както и над университета със същото име. Той отговаря за официалните религиозни въпроси наред с Великия мюфтия на Египет. Ливанският парламент прие днес резолюция за поддръжка на законното право на палестинския народ на съпротива и избавление от израелската окупация, съобщи председателят на ливанския парламент Набих Бери, предаде ТАСС. На специално парламентарно заседание депутатите осъдиха решението на президента Тръмп за Ерусалим. В Бейрут, Триполи и Сайда в Ливан имаше днес протести срещу това решение.", "date": "2017.12.08", "title": "Чешкият президент се радва на решението на Тръмп за Йерусалим"}
{"url": "https://www.24chasa.bg/novini/article/6601707", "text": "Премиерът Бойко Борисов пристигна в Белград. Той бе посрещнат от президента на Сърбия Александър Вучич и премиера Ана Бърнабич. Борисов ще участва на 8 и 9 декември в Съвета за сътрудничество на високо равнище между Сърбия, България, Гърция и Румъния там. Четиримата лидери се срещат два месеца след първите им разговори във Варна. На срещата ще бъде обсъдено развитието на икономическото сътрудничество, укрепването на регионалната стабилност и подкрепата за интеграцията на държавите в региона. В рамките на посещението България ще подпише със Сърбия Меморандум за намаляване на международните тарифи за роуминг услугите. Сръбската държава е втората страна от Западните Балкани, с която сключваме споразумение в тази област.                                                                                                                                                                                                                                                                                                                       ", "date": "2017.12.08", "title": "Борисов пристигна в Белград, Вучич и Бърнабич го посрещат (Видео)"}
{"url": "https://www.24chasa.bg/novini/article/6601705", "text": "Трябва да се заеме по-категорична позиция по отношение преразглеждането на Лозанския договор, а не да се проявява меко отношение към Турция. Това каза пред „Фокус“ Валери Симеонов, вицепремиер и председател на НФСБ. По думите му от друга страна не бива да се забравя, че Турция е наша съседка и към настоящия момент отношенията ни с нея са на доста добро ниво. В резултат на това се дава тласък на икономическите връзки и добър знак към бизнеса на двете страни, което е важно за нас, защото Турция има огромен пазар. По думите на вицепремиера Валери Симеонов България трябва да си гледа интереса, но в никакъв случай не бива това да бъде за сметка на политически или дипломатически отстъпки, защото сме суверенна държава, член на ЕС. „От НФСБ лично аз бях този, който инициира изграждането на ограда с Турция, преди още да има бежански поток. Още през 2011 г. бе записано в програмата на НФСБ изграждането на ограда с Турция и това не бе случайно“ коментира вицепремиерът. Той допълни, че трябва да държим на нашия суверенитет и национално достойнство и да не допускаме провокации, каквито бяха допускани досега мълчаливо. Като такива той даде за пример посещението на Бекир Боздак без нужните дипломатически разрешения, тържествените вечери, на които присъстваше и тогавашния президент Плевнелиев. Близката история е богата на такива реверанси и ибрикчийско поведение, обобщи Симеонов.", "date": "2017.12.08", "title": "Симеонов: Трябва да заемем по-категорична позиция относно Лозанския договор"}
{"url": "https://www.24chasa.bg/novini/article/6601489", "text": "Пoлската премиерка Беата Шидло хвърли оставка, а управляващата партия “Право и справедливост” (ПиС) издигна за поста кандидатурата на вицепремиера и министър на финансите Матеуш Моравецки, съобщи агенция ПАП. Политическият съвет на партията реши късно в четвъртък, че за в бъдеще Шидло “ще заема важна длъжност в полското правителство”. “Последните две години - това беше изключително време за мен. Службата за Полша и поляците беше чест”, написа Беата Шидло в туитър. Опозиционната “Гражданска платформа” смята, че премиерката е била подложена на натиск от шефа на ПиС Ярослав Качински. Лидерът на “Гражданска платформа” Гжегож Схетина посочи, че подобни действия унижават вече бившата премиерка. На 24 ноември опозицията поиска оставка на правителството на Шидло заради Похода за независимост във Варшава, съпроводен с расистки и ксенофобски лозунги. В четвъртък Сеймът не подкрепи вота на недоверие, тъй като ПиС го блокира. Кандидатурата на 49-годишния Моравецки ще бъде гласувана на 12 декември. Матеуш Моравецки се наложи в политиката като човека, който предприе мерки срещу укриването на данъци и насърчи социалната държава. Той създаде стратегията за “отговорно развитие”, наричана “плана Моравецки”. При представянето ѝ той цитира бащата на полската независимост ген. Пилсудски: “Полша ще бъде велика или няма да съществува”. ", "date": "2017.12.08", "title": "Финансист сменя Шидло като премиер на Полша"}
{"url": "https://www.24chasa.bg/novini/article/6601742", "text": "Великобритания, Франция, Германия, Италия и Швеция заявиха в петък, че преместването на американското посолство в Израел от Тел Авив в Йерусалим е в противоречие с някои от резолюциите на ООН, предава AFP. Освен това представители на петте държави смятат, че признаването на Йерусалим за израелска столица от страна на САЩ „не е полза за мирния процес в региона“. Изявлението им е направено по време на извънредно заседание на Съвета за сигурност на ООН в петък, свикано след като в сряда американският президент Доналд Тръмп призна Ерусалим за столица на Израел, предизвиквайки остра международна реакция и протести от страна на Палестинската автономия и арабските държави.", "date": "2017.12.08", "title": "5 европейски държави смятат, че решението на Тръмп за Йерусалим е в противоречие с ООН"}
{"url": "https://www.24chasa.bg/novini/article/6601514", "text": "Благотворителният концерт \"Надежда за Станислава\" ще събере на 22 декември, петък, от 19.30 ч. в Първо студио на БНР големите имена на българската поп и рок музика. Всички те ще свирят за журналистката от Българското национално радио Станислава Пирчева, на която предстои спешна операция за отстраняване на тумор в мозъка, съобщиха от БНР. Мариана Попова, Наско от Б.Т.Р., Орлин Павлов, \"Мери Бойс Бенд\", D2, Дичо Христов, Тони Чембъра, Калин Вельов, Йоанна Драгнева, солисти от Оркестъра за народна музика на БНР и диригентът им Димитър Христов ще пеят и свирят в подкрепа на Станислава Пирчева. Покани на стойност 5 лв., 10 лв. или 15 лв. се предлагат в Рекламно-информационния център на БНР. Всички събрани средства ще бъдат дарени за лечението на Станислава Пирчева.", "date": "2017.12.08", "title": "Благотворителен концерт на 22 декември за журналистката от БНР Станислава Пирчева"}
{"url": "https://www.24chasa.bg/novini/article/6601528", "text": "Приключи огледът под виадукта край \"Витиня\", където по-рано днес падна 40-годишна жена. Тя и съпругът й са спрели, за да си направят селфи и по все още неясни причини жената е паднала и е загинала на място, предаде БНТ.  Сигналът за инцидента е подаден малко след 14 часа. На място веднага пристигат патрулки и линейка на Спешна помощ., които констатират смъртта на 40-годишната жена. До късния следобяд бяха извършвани огледи. Пристигнаха и родителите на жената, които бяха шок. Не е ясна причината, поради която жената е загубила равновесие и е паднала. Мантинелата е доста висока, няма как човек да загуби равновесие, предаде рапортер на БНТ.", "date": "2017.12.08", "title": "Мантинелата на виадукт \"Витиня\" - прекалено висока, нямало как човек да загуби равновесие"}
{"url": "https://www.24chasa.bg/novini/article/6601513", "text": "Босненският хърватин Слободан Праляк, който се самоуби с цианид при произнасяне на присъдата му в Международния трибунал за военни престъпления, преди това е предлагал отрова и на бившия военен командир на босненските сърби Ратко Младич, твърди сръбският в. \"Ало\", цитиран от БТА. Според източник на вестника няколко дни преди да бъде произнесена доживотната присъда на Ратко Младич в Международния трибунал, Праляк настоял да разговаря с него насаме. Тогава Праляк казал, че може да достави на Младич отрова, която да изпие, ако го осъдят на доживотен затвор. Така, по думите на Праляк, Младич щял да бъде запомнен в историята, а смъртта му щяла да бъде \"петно\" за трибунала в Хага. Младич бил шокиран и казал, че според него самоубийството е акт на страхливец, а той желае да се бори и да докаже истината, а не да бяга, твърди източникът на \"Ало\". В този момент Младич не предполагал, че самият Праляк ще изпие отрова в съдебната зала, още повече, че се предполагало хърватинът да бъде освободен, тъй като вече е изтърпял две трети от присъдата си. Коментирайки тези твърдения, синът на босненския сръбски генерал Дарко Младич каза, че не знае нищо за тази история, но не изключва тя да е истина, защото \"в Хага всичко е възможно\". От друга страна, Лука Караджич, брат на бившия президент на Република Сръбска Радован Караджич /който също бе осъден за военни престъпления/, е сигурен, че ако Младич е знаел, че Праляк има отрова, щял да съобщи това, за да спаси живота му.", "date": "2017.12.08", "title": "Слободан Праляк е предлагал отрова и на Ратко Младич"}
{"url": "https://www.24chasa.bg/novini/article/6601538", "text": "ООН е \"изключително обезпокоена от рисковете от ескалация на насилието\" след решението на президента на САЩ Доналд Тръмп да признае едностранно Йерусалим за столица на Израел, заяви днес специалният координатор на световната организация за близкоизточния мирен процес Николай Младенов, цитиран от Ройтерс и Франс прес. Той говори чрез видеоконферентна връзка от Ерусалим на извънредно заседание на Съвета за сигурност в Ню Йорк, посветено на въпроса, предава БТА. \"От 6 до 8 декември са обявени \"три дни на гнева\", припомни Младенов и предупреди, че това поражда риск от провокиране на \"религиозен радикализъм\". Специалният координатор на ООН за мирния процес в Близкия изток призова лидерите в целия свят да \"покажат мъдрост\", за да възстановят спокойствието в региона. Извънредното заседание на Съвета за сигурност бе свикано по искане на Великобритания, Франция, Швеция, Боливия, Уругвай, Италия, Сенегал и Египет, отбелязва Ройтерс. Агенцията припомня, че хиляди палестинци излязоха на протести срещу решението на Тръмп. Стотици от тях пострадаха и най-малко един бе убит в сблъсъци с израелски войници днес.", "date": "2017.12.08", "title": "ООН - обезпокоена от решението на Тръмп за Йерусалим"}
{"url": "https://www.24chasa.bg/novini/article/6601553", "text": "Изказването на Ердоган за Лозанския договор е насочено към турското малцинство в Гърция, както и за консолидиране на електората му в Турция. Недопустимо е подобно говорене в XXI век, както и към държави членки на Европейския съюз. Това каза Емил Радев от ЕНП пред  . Стабилността на Балканите е важна за целия ЕС, основните мигрантски маршрути минават от тук, каза Радев. По думите му с добрите действия и политики с нашите съседи е спрян балканският път на мигрантите.", "date": "2017.12.08", "title": "Емил Радев: Стабилността на Балканите е важна за целия ЕС"}
{"url": "https://www.24chasa.bg/novini/article/6601544", "text": "Създава се тематична работна група, която ще подготви балнео- и СПА дестинации. Това обяви министърът на туризма Николина Ангелкова на работна среща с представители на СПА индустрията, съобщиха от министерството. На срещата са присъствали председателят на Българския съюз по балнеология и СПА туризъм Стефан Шарлопов, кметът на Кюстендил Петър Паунов, представители на Националната асоциация по СПА и уелнес туризъм, Сдружение \"Туризъм\", Асоциация по физикална медицина и рехабилитация, Българска асоциация по геомедицина, на местната власт и хотелиери. Министър Ангелкова и екипът й са представили идейния проект за СПА дестинации, който включва седем направления, обхващащи цялата страна. С цел ангажиране на широк кръг от заинтересовани страни за разработването на дестинациите са поискани становища от 50 общини, които са база за създаване на дестинациите. Предстои предложенията на ведомството да се обсъдят в работната група. След това те ще бъдат представени на обществени дискусии по региони, в които ще участват бизнесът и местните власти. Плановете са през лятото проектът да бъде финализиран и след това да започне реклама за разработените дестинации, е казала министър Ангелкова. След завършването им те ще бъдат дигитализирани и качени на сайта на министерството и в платформата iLoveBulgaria.", "date": "2017.12.08", "title": "Ангелкова: Започва подготовката на балнео- и СПА дестинации"}
{"url": "https://www.24chasa.bg/novini/article/6601369", "text": "Днес на „Дондуков“ 2 президентът Румен Радев се срещна с български представители в Европейския парламент. По време на разговора бяха обсъдени теми, свързани с предстоящото Българско председателство на Съвета на Европейския съюз, политическите приоритети на страната ни като държава членка на ЕС, както и актуални въпроси от европейския дневен ред. Това съобщиха от прессекретариата на президентството. „Българските граждани трябва да бъдат ангажирани във формулирането на визиите за бъдеща Европа и да участват в дебатите по европейския дневен ред. Темите, по които работи Европейският парламент, следва да бъдат достояние на българите“, заяви държавният глава Румен Радев пред българските евродепутати от различните политически семейства в Европарламента. Президентът също така насърчи нашите представители в Европейския парламент да работят активно, за да може България да бъде ефективен участник във вземането на решения на европейско ниво, а не само изпълнител на политиките на ЕС. Членовете на ЕП увериха държавния глава, че по отношение на Българското председателство и на ключовите национални каузи, българският парламентарен корпус в Страсбург е постигнал единство и ефективно взаимодействие, независимо от политическата принадлежност на своите представители. Присъединяването на България към Шенгенското пространство, недопускането на дискриминационен подход в рамките на европейските институции спрямо някои държави членки, активното участие в дебата за бъдещето на Еврозоната, предоставянето на европейска перспектива на държавите от региона на Западните Балкани и др., бяха определени по време на срещата като национални приоритети. На срещата беше постигнато съгласие, че Кохезионната политика трябва да бъде запазена като фактор за гарантиране на равни възможности за реализация и развитие на европейските граждани и региони. Пред българските евродепутати държавният глава Румен Радев представи идеята за създаване на научен, образователен и медицински център в София с технология от ЦЕРН, който да бъде част от всеобхватния подход за интеграция на държавите от Балканите. Българските представители в ЕП изразиха подкрепата си за проекта и ще работят за неговата реализация. Акцент на разговора също така беше готовността на българските институции и представителите на страната ни в ЕП да се работи за активизиране на връзките с българските общности в чужбина и разширяването на възможностите за изучаване на български език извън границите на родината.", "date": "2017.12.08", "title": "Румен Радев: Темите, по които работи ЕП, следва да са достояние на българите"}
{"url": "https://www.24chasa.bg/novini/article/6601370", "text": "Бунтовници атакуваха база на мироопазващите сили на ООН в източната част на Конго и убиха най-малко 14 миротворци. Повече от 40 миротворци са ранени. Това е най-тежкият случай на насилие срещу мисиите на световната организация в тази централноафриканска страна от години, отбелязва Асошиейтед прес. Генералният секретар на ООН Антониу Гутериш нарече случилото се \"военно престъпление\". Фархан Хак, заместник-говорител на ООН, заяви в централата в Ню Йорк, че са убити и най-малкото петима конгоански войници. Нападнатите миротворци са от Танзания, съобщи Ройтерс. Атаката е била предприета от бунтовници, дошли от съседна Уганда, информира БТА. Базата на мироопазващите сили се намира на около 45 километра от град Бени, който няколко пъти е бил нападан от бунтовническата групировка \"Обединени демократични сили\". В базата са разположени сили за бързо реагиране, които, за разлика от други \"сини каски\", имат право да предприемат настъпателни операции. Според местно радио, поддържано от мисията, сблъсък е продължил четири часа. Заради природните си богатства Конго - страна, голяма колкото Западна Европа - е преживяло неописуеми жестокости и алчност. Едно от най-бруталните колониални управления бе последвано от десетилетия на корумпирана диктатура. По-късно страната е разкъсвана от почти непрестанни граждански войни, в които са въвлечени и някои от съседните страни. Конфликтите продължават и след като през 1999 г. в Конго пристига мисия на ООН. В страната действат много бунтовнически групировки, които понякога нападат и Гома, административния център на провинция Киву в Източно Конго. Сред най-опасните сега са Обединените демократични сили. Според правозащитни организации в последните три години те са убили около 1000 души.", "date": "2017.12.08", "title": "14 убити, а други 40 са ранени при нападение в Конго"}
{"url": "https://www.24chasa.bg/novini/article/6601424", "text": "\"Спазих предизборното си обещание, а други - не!\". С тези думи американският президент Доналд Тръмп взе на прицел в Туитър тримата си предшественици в Белия дом Бил Клинтън, Джордж У. Буш и Барак Обама, обвинени, че не са изпълнили обещанията си за Йерусалим, предаде Франс прес и БТА. Тръмп приложи видео, за да припомни поетите по този въпрос от тримата предишни президент ангажименти, от които те в една или друга степен впоследствие са се отметнали. Клинтън, както и Буш, твърдяха по време на кампаниите си, че са склонни да преместят американското посолство от Тел Авив в Йерусалим, но промениха виждането си, след като дойдоха на власт. Обама не е казвал нещо конкретно за посолството, но нарече Ерусалим \"столица на Израел\". \"Щом поема функциите си, ще започна процедура по преместване на американското посолство в града, който Израел избра за столица\", заявява през 2000 г. Джордж Буш в реч, откъс от която е публикуван в туита на Тръмп. Видеомонтажът завършва с изявление на самия Тръмп, огласяващ \"официалното признаване\" на Йерусалим за столица на Израел и решението си да премести посолството на САЩ от Тел Авив там. В изявлението президентът косвено говори за липсата на кураж у тримата обитатели на Белия дом преди него.", "date": "2017.12.08", "title": "Тръмп за Йерусалим: Спазих предизборното си обещание за разлика от други"}
{"url": "https://www.24chasa.bg/novini/article/6601467", "text": "Държавният секретар на САЩ Рекс Тилърсън посъветва Саудитска Арабия да бъде „по-внимателна“ що се отнася до действия в Близкия изток, предава Ройтерс. „Моите уважения към Саудитска Арабия, но с оглед на действията (на Рияд, б.р.) спрямо Катар, развитието на войната в Йемен и ситуацията около Ливан, бихме ги посъветвали да бъдат по-премерени и внимателни в тези действия за да вземат под внимание всички възможни последствия“, заяви Тилърсън по време пресконференция в Париж, дадена съвместно с първия дипломат на Франция, информира \"Фокус\". Думите му идват във време, когато президентът на САЩ Доналд Тръмп, негови съветници и официални саудитски лица определят двустранните отношения между Вашингтон и Рияд като достигнали значително развитие в сравнение с мандата на бившия президент на САЩ Барак Обама.", "date": "2017.12.08", "title": "Тилърсън към Саудитска Арабия: Действайте по-внимателно в Близкия изток"}
{"url": "https://www.24chasa.bg/novini/article/6601470", "text": "Акция на ГДБОП и жандармерията затвори възлови улици в Радомир. Задържани са много хора, за които се смята, че са част от престъпна група, занимаващи се с продажба на дрога, казаха запознати с акцията. Жители на града разказват, че при някои от арестите се е стигнало до преследване между задържаните и полицията. Към момента няма официална информация от МВР и прокуратурата за акцията. Според разследващите бандата най-вероятно е зареждала наркопазара в Пернишко. Твърди се че разпространителите на дрога работили основно с дребни дилъри и купувачи. Това е поредната акция срещу разпространение на наркотици в рамките на 2 дни. ", "date": "2017.12.08", "title": "Задържаха наркогрупа в Радомир при акция на ГДБОП и жандармерията"}
{"url": "https://www.24chasa.bg/novini/article/6601439", "text": "Министърът на правосъдието на Естония Урмас Рейнсалу предаде на министър Цецка Цачева чукчето на председателството на Европейския съюз в сектор \"Правосъдие\". То е символ на приемствеността между държавите членки. Това стана преди минути в Брюксел по време на последното редовно заседание на Съвета по „Правосъдие и вътрешни работи“ в рамките на Естонското председателство. Ние поемаме председателството от януари. Естонският правосъден министър подари на министър Цачева и чадър с пожелание да я пази от вътрешнополитически бури, „защото най-важен е мирът у дома“. Цачева заяви, че заедно с партньорите ни от Триото Председателства - Естония, България и Австрия, ще продължим в дух на приемственост и последователност политиките на Европейския съюз в област \"Правосъдие\". „Ще търсим точния баланс за намирането на конструктивни и работещи решения“, каза още тя. И припомни, че от ключово значение за България и за предстоящото председателство е осигуряването на ефективно, бързо и справедливо правосъдие по граждански и наказателни дела, основано на взаимното доверие в правните системи на държавите членки.", "date": "2017.12.08", "title": "Цачева пое от естонския си колега\nпредседателството в сектор \"Правосъдие\""}
{"url": "https://www.24chasa.bg/novini/article/6601492", "text": "Възможности за задълбочаване на двустранното сътрудничество между България и Китай бяха обсъдени в Министерството на икономиката по време на среща на главния секретар на министерството Владимир Туджаров и началника на кабинета Лилия Иванова с представители на Комисията по финанси и икономика на Общокитайското събрание на народните представители, водена от Иао Шен. Това съобщиха от Министерството. Основен акцент на разговора е било увеличаването на износа от страна на България към Китай. В тази връзка е поискана подкрепа за финализиране на четвъртата процедура и активизиране на останалите 24 от започналите общо 28 процедури за регламентиране вноса в Китай на български земеделски и хранителни продукти. Туджаров е споделил, че България има готовност да създаде Китайска индустриална зона съвместно с Национална компания индустриални зони /НКИЗ/, с което китайските инвеститори ще могат да се възползват максмимално от потенциала и предимствата на България като мост към огромния пазар на ЕС и региона. И двете страни са изразили готовност за съвместно развитие на инициативата \"Един пояс един път\". Туджаров е благодарил за оказаната подкрепа от страна на Китай за домакинството на България на срещата на правителствените ръководители във формат \"16+1\" през идната година.", "date": "2017.12.08", "title": "България и Китай задълбочават сътрудничеството си"}
{"url": "https://www.24chasa.bg/novini/article/6601561", "text": "Наложената от американския президент Доналд Тръмп забрана за влизане в Съединените щати на гражданите на шест страни с преобладаващо мюсюлманско население вече се прилага напълно, съобщи днес Държавният департамент на САЩ, цитиран от Асошиейтед прес. Агенцията припомня, че по-рано тази седмица Върховният съд разреши тази забрана да се прилага, докато е оспорвана в съдилища на по-ниска инстанция. Всички американски посолства и консулства прилагат мярката от днес, предава БТА. Забраната се отнася за гражданите на шест преобладаващо мюсюлмански държави - Чад, Иран, Либия, Сирия, Сомалия и Йемен - плюс Северна Корея и някои представители на властите във Венецуела, посочва АП. Администрацията на Тръмп обяснява, че ограниченията се основават на ситуацията с тези страни в областта на сигурността и тяхното желание да споделят информация. Според критиците обаче забраната е опит да бъде попречено на мюсюлмани да влизат в САЩ.", "date": "2017.12.08", "title": "Забраната за влизане в САЩ за 6 мюсюлмански страни се прилага изцяло"}
{"url": "https://www.24chasa.bg/novini/article/6601559", "text": "Британски блогър-експериментатор си сложи главата в микровълнова печка, но се заклещи в нея и се наложи намесата на спасителен екип, пише вестник \"Мирър\". По време на необичайния експеримент ютюбър от град Улвърхамптън си сложил плик на главата и я промъкнал в отворената микровълнова печка. Негови приятели трябвало да запълнят с гипс празното пространство и да му направят отливка. Безумният опит едва не коствал живота на ексцентрика. Гипсът стегнал в печката по-бързо от предвиденото и блогърът започнал да се задушава. Слава Богу неговите приятели се сетили да сложат в пакета на главата му и тръба за дишане, чрез която оцелял до пристигането на спасителния екип, информира БТА. На дошлите на място специалисти им отнело един час, за да освободят главата на експериментатора, тъй като всичко се било циментирало. Спасителите използвали отвертка, за да раздробят къс по къс отливката.", "date": "2017.12.08", "title": "Блогър-експериментатор си заклещи главата в микровълнова печка (Видео)"}
{"url": "https://www.24chasa.bg/novini/article/6601608", "text": "Двама души загинаха при тежка катастрофа на бул. „България” тази вечер в Русе, съобщиха от областната дирекция на МВР в дунавския град. Сигналът за инцидента бил подаден около 18,50 часа. Автомобил \"Фиат\" се блъснал жестоко в стълб за уличното осветление на булевард \"България\" - в платното в посока към ГКПП \"Дунав мост\". На място незелавно били изпратени екипи на Спешна помощ и на полицията. От удара колата е силно смачкана. Екипи на противопожарната служба са на място, за да разрежат автомобила и да извадят загиналите. Движението в района е било затруднено. Тепърва ще се изясняват причините за инцидента. По първоначална информация, инцидентът станал около 18.30 часа. Лек автомобил, в който са били двама души буквално се е забил в един от стълбовете на уличното осветление по булеварда до пътен възел „Волов“. След като станало ясно, че пътниците в колата са загинали, линейката , която била дошла на мястото на инцидента, си тръгнала. След жестокия удар, колата буквално отнесла разделителната мантинела, след което се усукала и забила в стълба. От удара по долното платното на булеварда са разпилени множество части от автомобила.", "date": "2017.12.08", "title": "Тежка катастрофа в Русе, двама загинали, колата е смазана (Обновена)"}
{"url": "https://www.24chasa.bg/novini/article/6601615", "text": "Българските борси за търгуване с криптовалути от типа на биткойн се оказаха блокирани. Спирането на транзакциите през единствената банка, която ги обслужваше, става на фона на рекордния ръст в цената на биткойна, който в началото на годината струваше около 1000 долара, а сега вече се търгува за рекордните 18 хиляди долара, предаде  . Пазарната стойност на всички биткойни в обращение в момента е над 272 милиарда долара. В България има 10 големи борси за криптовалути. Тези виртуални чейнджбюра осъществяват дейността си през една банка. Преди 3 дни тя спря да ги обслужва. \"Голяма част от банките кореспонденти, с които банката работи, отказват да приемат преводи за покупко-продажба на криптовалути. В тази връзка тя не може да продължи да предоставя услуги на търговците на криптовалути\". Това стана ясно от официална позиция на банката.  От прокуратурата обаче отхвърлиха тези твърдения и заявиха, че никога не е конфискувала биткойни.", "date": "2017.12.08", "title": "Българските борси за търговия с криптовалута спряха работа"}
{"url": "https://www.24chasa.bg/novini/article/6601631", "text": "Отговорни представители на Турция и ЕС, които участваха днес в среща на високо равнище за икономически диалог в Брюксел, заявиха, че търсят начини да подобрят връзките и да намерят решение на големите общи проблеми след труден период в отношенията, съобщава в.\"Хюриет дейли нюз\". Срещата бе съпредседателствана от заместник-председателя на Европейската комисия Юрки Катайнен, отговарящ за работните места, растежа, инвестициите и конкурентоспособността, и от турския вицепремиер Мехмет Шимшек, предаде БТА. На пресконференция след срещата Катайнен каза, че ЕС и Турция са \"стратегически партньори\". \"Ние се нуждаем един от друг, за да процъфтяваме икономически и да намираме решения на големите общи международни предизвикателства\", посочи той. Катайнен отбеляза, че двустранните връзки трябва да се подобрят \"веднага щом условията са подходящи\", като изтъкна опасения за върховенството на закона и основните права в Турция. \"Днешната среща е една от тези стратегически срещи за нас, които ще подготвят почвата за много по-конструктивен диалог в близките години\", добави Катайнен. Шимшек посочи, че Турция и ЕС съвсем ясно остават сериозни партньори и се постара да увери, че Анкара остава ангажирана да спазва ценностите на ЕС. \"За Турция ЕС остава източник на вдъхновение, когато става дума за засилване на върховенството на закона\", заяви Шимшек и добави, че и двете страни трябва да се фокусира върху \"по-позитивен дневен ред\". \"Моето правителство е твърдо решено да приеме основните права и върховенството на закона\", посочи Шимшек, като призова ЕС да разбере, че Турция \"е преживяла много труден период пред последните години\". Европейският комисар по икономическите и финансовите въпроси Пиер Московиси и еврокомисарят по търговията Сесилия Малстрьом също участваха в срещата за икономически диалог. Освен Шимшек, на срещата в Бюрксел присъстваха турският министър на икономиката Нихат Зейбекчи и министърът на митниците и търговията Бюлент Тюфенкчи. В дискусиите участваха също представители на бизнес асоциации от ЕС и Турция. По-рано днес Шимшек направи изказване на конференция, организирана от Центъра за европейска политика в Бюрксел,в което изтъкна, че Турция все още иска актуализиране на споразумението за митнически съюз с ЕС. Той подчерта, че присъединяването към ЕС си остава жизненоважна цел за Турция. \"Една процъфтяваща и стабилна Турция е в интерес на Европа\", изтъкна Шимшек.", "date": "2017.12.08", "title": "Турция и ЕС търсят начини за подобряване на отношенията си"}
{"url": "https://www.24chasa.bg/novini/article/6601359", "text": "Министърът на туризма Николина Ангелкова има работна среща с Душан Щраух, посланик на Чешката република в България. Това съобщиха от пресцентъра на Министерството на туризма. Министърът е представила пред дипломата приоритетните събития за туризма през 2018 г. Чешкият министър на регионалното развитие, в чийто ресор е туризмът, ще бъде поканен за участие в срещата на високо ниво от \"Клас А\" на министрите на туризма, която ще се организира през февруари и е част от основните събития за Българското председателство на Съвета на ЕС, е казала Ангелкова. Тя очаква чешкия си колега и за Втория конгрес на древните цивилизации, който ще се състои през ноември 2018 г. Предстои да бъде подписан протокол за разширяване на сътрудничеството в областта на туризма между България и Чехия. Министър Ангелкова е представила планирания туристически форум България-Китай на високо ниво, който ще се състои в Пекин през пролетта на 2018 г. с подкрепата на Китайската народна република. \"Работим и по комуникационна кампания, специално насочена за пазар Чехия. Предвиждаме и организация на експедиентски турове у нас, на които ще бъдат поканени туроператори от Чехия, представители на бизнеса в сектора и журналисти\", е казала министър Ангелкова.", "date": "2017.12.08", "title": "Ангелкова се срещна с посланика на Чешката република в България"}
{"url": "https://www.24chasa.bg/novini/article/6601156", "text": "Софийският апелативен съд е уважил протеста на Окръжна прокуратура – София срещу оправдателната първоинстанционна присъда на Н. Младенов и го е признал за виновен за извършено от него убийство. Това съобщиха от Апелативна прокуратура - София, цитирана от \"Фокус\". На първа инстанция по делото Софийският окръжен съд е оправдал подсъдимия Младенов с мотив, че обвинението срещу него за извършено убийство е недоказано. След внесен от прокуратурата протест Софийският апелативен съд е признал подсъдимия Младенов за виновен и му е наложил наказание от десет години лишаване от свобода при първоначален строг режим. През лятото на 2015 г. подсъдимият Младенов живял в къщата на негов познат в Ботевград, в която постоянно пребивавали и други лица. Всички те се занимавали със събиране на отпадъци и предаването им в съответните пунктове за изкупуване. С получаваните по този начин средства мъжете се хранели и ежедневно употребявали значителни количества алкохол, получен основно след смесване на чист спирт с вода. В следобедните часове на 11.08.2015 г. в къщата се намирали четирима мъже, като всичките били под въздействието на употребен алкохол. Между подсъдимия Н. Младенов и Д. Петков възникнал конфликт за десет лева. Младенов напуснал къщата за няколко часа и след като се върнал, мотивиран от случилото се пред деня, нанесъл няколко удара с парче дърво на Д. Петков. На сутринта пострадалият бил открит от двама обитатели на къщата в безпомощно състояние на терасата на втория етаж, лежащ на земята и оплакващ се от силни болки. Той бил в съзнание, като главата му била в кръв. Петков им споделил, че бил ударен от Н. Младенов по главата, лицето и по ръката. След подаден сигнал на телефон за спешни случаи 112 пострадалият бил откаран в болницата в Ботевград, откъдето по-късно транспортиран в МБАЛ „Света Анна“ в София. Въпреки предприетите действия по лечение на мъжа състоянието му се влошило, той изпаднал в кома и след няколко дни починал. Извършената съдебно-медицинската експертиза е установила причината за смъртта на Д. Петков – дихателно и сърдечносъдова недостатъчност, настъпила в резултат на черепномозъчна травма, довела до мозъчен оток с вклиняване.", "date": "2017.12.08", "title": "Осъдиха мъж на 10 години затвор за убийство в Ботевград след спор за 10 лв."}
{"url": "https://www.24chasa.bg/novini/article/6601162", "text": "Върховният представител на Европейския съюз за външната политика и сигурността Федерика Могерини и йорданският министър на външните работи Айман Сафади увериха днес, че не се отказват от израелско-палестинския мирен процес, нито от целта да се създаде палестински държава, предаде Франс прес. Със сигурност не сме се отказали, заяви Могерини след среща със Сафади за обсъждане на кризата, възникнала, след като американският президент Доналд Тръмп призна Йерусалим за столица на Израел. \"Решението е ясно, това е решението за две държави, израелска и палестинска, които съжителстват в мир и споделят Йерусалим като обща столица. Не можем да се откажем от това!\", каза йорданският външен министър, цитиран от БТА. Може би трябва да имаме различна регионална и международна рамка, за да тласнем напред процеса, отбеляза Могерини, припомняйки проекта си за преки мирни преговори, но в по-широка рамка от т.нар. Квартет за Близкия изток, съставен от САЩ, Русия, ЕС и ООН. Могерини иска преговорите да се разширят, включвайки Йордания, Египет, Саудитска Арабия и Норвегия като гаранти. \"Изключително важно е да продължим да подкрепяме палестинското ръководство - не само заради палестинския народ, а и за сигурността на Израел\", изтъкна тя. \"Ако няма перспектива за палестинска държава с власти и контрол на територията, за една нормална и независима държава със столица и работещи институции, това, според мен, ще е сериозна заплаха за сигурността на израелските граждани особено предвид ситуацията в района\", добави Могерини. \"САЩ, които досега имаха възможност да играят посредническа роля в израелско-палестинския конфликт, днес до известна степен се изключиха\", каза със съжаление днес френският външен министър Жан-Ив Льо Дриан. В неделя израелският премиер Бенямин Нетаняху ще се срещне в Париж с френския държавен глава Еманюел Макрон, а на следващата сутрин ще участва в неофициална закуска в Брюксел с външните министри на 28-те страни в ЕС.", "date": "2017.12.08", "title": "ЕС и Йордания не се отказват от създаването на палестинска държава"}
{"url": "https://www.24chasa.bg/novini/article/6601191", "text": "В резултат на бързи съвместни действия, предприети от служители на ОДМВР- София и ОДМВР-Враца, е задържан 52-годишен мъж от врачанското село Три кладенци. Издирването му започна веднага след като в социалните мрежи бе разпространен клип, показващ управление на лек автомобил \"Ауди 80\" в лентата за насрещно движение в района на 44-46 км на автомагистрала \"Хемус\". Това съобщиха от пресцентъра на МВР. В хода на проверката е установено, че нарушителят има и неплатени глоби в размер на 130 лева, поради което е издадена заповед за прилагане на принудителна административна мярка \"отнемане на свидетелството за управление\". От полицията призовават хората, които станат свидетели на подобни нарушения, да подават своевременни сигнали. Важно е те да съдържат информация за мястото на нарушението, както и забелязани детайли, които биха помогнали за бързото идентифициране на превозното средство, са посочили от МВР.", "date": "2017.12.08", "title": "Шофьор кара в насрещното на \"Хемус\", задържаха го (Видео)"}
{"url": "https://www.24chasa.bg/novini/article/6600894", "text": "Силите за специални операции на България и Македония определиха параметрите на съвместните подготовки и сътрудничество през 2018 г. Това стана по време на тридневното посещение в 68-ма бригада „Специални сили“ на делегацията на силите за специални операции на Македония, водена от командира й бригаден генерал Орце Йордев. Командирът на 68-ма бригада „Специални сили“ бригаден генерал Явор Матеев даде брифинг, на който запозна гостите със структурата, задачите и подготовката на българските сили за специални операции. На специализирания учебен център „Црънча” се проведе среща с началника на политическия кабинет в министерството на отбраната Илия Налбантов. Там македонската делегация наблюдава демонстрация по неутрализиране на терористи в сграда, освобождаване на заложник, унищожаване на обект и демонстративни стрелби. Гостите посетиха и новооткрит стрелбищен комплекс в гр. Пазарджик. Бригаден генерал Матеев и бригаден генерал Йордев си размениха плакети на силите за специални операции на България и Македония.", "date": "2017.12.08", "title": "Силите за спецоперации на България и Македония със съвместни подготовки през 2018 г."}
{"url": "https://www.24chasa.bg/novini/article/6600897", "text": "Москва съжалява, че Западът, особено САЩ, не провежда възпитателна работа с Киев и призовава Вашингтон да осъзнае своята отговорност. Това заяви в петък министърът на външните работи на Русия Сергей Лавров, по време на пресконференция след края на виенската конференция на външните министри от страните-членки на ОССЕ (Организация за сигурност и сътрудничество на Европа), предава ТАСС, цитирана от \"Фокус\". Лавров напомни, че вътрешният министър на Украйна Арсен Аваков публично призова за отказ от изпълнение на минските договорености и да се измисли нещо друго, както и че е заявил, че украинската армия и силите за сигурност скоро ще имат достатъчен потенциал, за да решат проблема без „Минск 2“. „Разбира се, отчитайки, че САЩ са главния куратор на украинските власти, ние сме ги призовавали нееднократно да осъзнаят своята отговорност и да призоват към отговорност своите подопечни в Киев, за да не правят те повече подобни заявления. Засега Западните куратори не провеждат такава възпитателна работа с киевските власти“, отбеляза руският дипломат. Според думите на Лавров, Вашингтон се въздържа да прави публична критика на действията на Киев, но убеждава Москва, че се провеждат частни разговори, в които „полека тласкат Киев в правилната посока към изпълнението на минските договорености“. „Единствената публична критика, която чухме от САЩ и някои европейци е по повод на нападките на киевското правителство срещу създадения с директното участие на САЩ антикорупционен орган. Мисля, че точно с такъв ентусиазъм американците трябва да настояват и за изпълнение на минските договорки“, каза в заключение ръководителят на руската дипломация.", "date": "2017.12.08", "title": "Лавров: Москва съжалява, че Западът не провежда „възпитателна работа“ с Киев"}
{"url": "https://www.24chasa.bg/novini/article/6600946", "text": "81-годишна жена от Нова Загора даде на телефонни измамници 5000 евро, съобщиха от полицията в Сливен. На 7 декември тя е получила обаждане от мъж, който помислила за свой близък. Тя е трябвало да се обади на конкретен телефонен номер и да провери дали в магазин за бяла техника са пристигнали поръчаните от него радиатори за отопление. Жената се е обадила на посочения мобилен номер и се уговорила с лице, представило се за продавач в магазина, да плати сумата от 5000 евро за поръчаните от нейния познат радиатори за отопление. Жената е получила указания да предаде парите на човек, който ще изпратят до дома й. Така въвлечена в измамната схема жената предала сумата от 5000 евро.", "date": "2017.12.08", "title": "Възрастна жена от Нова Загора \nдаде 5000 евро на ало измамници"}
{"url": "https://www.24chasa.bg/novini/article/6600969", "text": "Главният прокурор Сотир Цацаров и сръбският главен прокурор Загорка Доловац подписаха днес в Белград Меморандум за разбирателство и сътрудничество между българската и сръбската прокуратури и подчертаха, че близкото сътрудничество на съседни държави е от решаващо значение в борбата против организираната престъпност, предаде Танюг. С този Меморандум е предвидено още по-близко сътрудничество в борбата против организираната престъпност, корупцията, тероризма, търговията с наркотици, оръжие и хора, пране на пари и други престъпления, предаде БТА.  В съобщение на сръбската прокуратура се уточнява, че в меморандума се определят контактни точки за сътрудничество, с които се ускорява комуникацията, разривива се прякото сътрудничество и се предвижда обмяна на опит и засилване на капацитета на двете прокуратури. Главният прокурор Сотир Цацаров е на официално посещние в Сърбия по покана на сръбския главен прокурор Загорка Доловац.", "date": "2017.12.08", "title": "Цацаров и сръбският главен прокурор подписаха Меморандум за разбирателство"}
{"url": "https://www.24chasa.bg/novini/article/6600989", "text": "Руският външен министър Сергей Лавров заяви днес, че признаването на Йерусалим за столица на Израел от САЩ противоречи на здравия разум, съобщи Ройтерс. Той говори на пресконференция във Виена, където бе на годишната среща на външните министри на страните от Организацията за сигурност и сътрудничество в Европа, предава БТА. Лавров посочи също, че военните учения, провеждани съвместно от САЩ и Южна Корея, като че ли целят да провокират Северна Корея да прави повече ракетни изпитания, но добави, че Москва осъжда севернокорейските опити. Според него американската администрация е пропуснала възможността за намаляване на напрежението със Северна Корея, изпращайки смесени сигнали чрез руски посредници. Версията на Лавров хвърля светлина върху американската политика относно ракетно-ядрената програма на Северна Корея, която е белязана от разногласия между президента Доналд Тръмп и държавния секретар Рекс Тилърсън, отбелязва ДПА. Според Лавров през септември Вашингтон казал на Москва, че не планира военни учения край Корейския полуостров до пролетта. Москва предала това послание на Пхенян, вярвайки, че САЩ са готови \"да започнат да създават условия за някакъв диалог\", ако и Северна Корея си кротува. След като Москва предала посланието обаче САЩ обявили две военни учения. Северна Корея реагира с изстрелването на междуконтинентална балистична ракета преди няколко дни. \"САЩ действаха, като че ли нарочно искаха да провокират Пхенян, и успяха, - подчерта Лавров. - Сега може да се окаже по-трудно да се създадат условия за подновяване на диалога.\" Той свърза отношението на САЩ към Пхенян с това към Иран. Отхвърлянето от Тръмп на ядреното споразумение от 2015 г. с Иран повдига \"сериозни въпроси\" дали евентуален резултат от диалога САЩ-Северна Корея може да бъде валиден за дълго, каза Лавров, цитиран от ДПА.", "date": "2017.12.08", "title": "Лавров: Решението на Тръмп за Йерусалим противоречи на здравия разум"}
{"url": "https://www.24chasa.bg/novini/article/6600988", "text": "Килърите са третирали човешкия живот като търговски продукт, превърнали са го в предмет на престъпна сделка и са създали престъпен механизъм за изпълнение на физически екзекуции. Това  пише в решението на Върховния касационен съд (ВКС) по делото срещу бандата за мокри поръчки, което бе официално публикувано днес. С него, както съобщихме преди дни, окончателно бяха потвърдени доживотните присъди без право на замяна на Петър Стоянов- Сумиста, бизнесмена Георги Вълев и Васил Костов - Кеца. Тримата ще лежат зад решетките до края на живота си заради две убийства - на адвоката Петър Лупов и бизнесмена от Шумен Румен Рачев, които са застреляни през 2009 г. Друг от подсъдимите - Янко Попов - Туцо, влиза в затвора за 10 г. Той е арестуван на 1 декември,  часове след окончателното решение на ВКС. Признат е за виновен в това, че е помогнал на физическите убийци да се скрият в хижа в гората. След анализ на десетките томове с доказателства ВКС е преценил, че няма допуснати процесуални нарушения по делото. Мотивите на върховните съдии са 18 страници. Сумиста например се оплакал, че  апелативният съд във Варна е проявил пристрастност като е провел част от заседанията си в зала към затвора и така нарушил принципа за публичност на разглеждане на делото. ВКС обаче е отхвърлил жалбата му. Няма данни граждани и журналисти да са възпрепятствани да присъстват на делото, пише в решението. ВКС не е приел за основателни и твърденията на Сумиста, че е нарушено правото му на защита, защото на 22 септември 2010 г. не му били предявени протоколите от разпитите на защитените свидетели по делото. Правилно апелативният съд е дал вяра на показанията на основните свидетели Боян Джамалов, Георги Петков, Лозан Цеков, Пламен Цеков и Цончо Ненков. Те кореспондират с показанията на очевидците на убийството на Рачев, посочва ВКС. Според него съдиите във Варна са направили подробен анализ на доказателствата. Неоснователни били възраженията на адвокатите на подсъдимите, че до разпит като свидетел е бил допускат полицаят Валентин Цоновски. Той има решаваща роля за разкриването на Килърите, припомнят запознати с 8-годишната съдебна сага.  ВКС отбелязва, че варненският апелативен съд правилно е приел, че няма пречка да разпита Цоновски, тъй като той не е извършвал действия по разследването, а е \"бил ангажиран като оперативен служител в разкриване на престъпленията и в показанията си възпроизвежда организацията на оперативно-издирвателната дейност\". Освен това апелативните съдии направили изводите си не на базата на показанията на Цоновски, а на показанията на останалите свидетели. Осъдените на доживотни присъди са оправдани по един пункт от обвиненията, свързани с друг подсъдим. Причината е, че в предното решение не е изрично уточнено, че престъпленията на тримата не са извършени  в съучастие с хижаря Райчо Стойнев, който бе оправдан още от предните инстанции. Прецизирано е и времето, в което е подготвяно убийството на адвокат Петър Лупов. Той бе застрелян през март 2009 г., но Килърите са го дебнали месеци по-рано. ", "date": "2017.12.08", "title": "Съдът: За Килърите човешкият живот е търговски продукт"}
{"url": "https://www.24chasa.bg/novini/article/6601008", "text": "Руският президент Владимир Путин ще бъде на посещение в Анкара в понеделник по покана на турския си колега Реджеп Тайип Ердоган, предаде турският телевизионен канал НТВ, цитиран от БТА. По време на разговорите ще бъдат обсъдени двустранните отношения, последните развития по въпроса за Йерусалим и ситуацията в Сирия, според съобщение на турското президентство.", "date": "2017.12.08", "title": "Путин отива в Турция в понеделник, обсъжда Йерусалим и Сирия"}
{"url": "https://www.24chasa.bg/novini/article/6601037", "text": "В еврейските селища в Източен Йерусалим може да бъде планирано построяването на хиляди нови жилища, съобщи израелският вестник \"Маарив\", предаде ДПА. Изданието се позовава на програма, предложена от министъра на строителството и жилищната политика Йоав Галант. Тя обхваща общо 14 000 жилища, 8000 от тях ще са в Западен Йерусалим, информира БТА. След историческото решение на Тръмп планирам да активизирам строителството в други квартали на Йерусалим, каза министърът.", "date": "2017.12.08", "title": "Израелски министър предложи да се построят още 14 000 еврейски жилища в Йерусалим"}
{"url": "https://www.24chasa.bg/novini/article/6601041", "text": "Няколко хиляди души демонстрираха днес след петъчната молитва в Истанбул, за да осъдят признаването от САЩ на Йерусалим за столица на Израел, предаде АФП. Няколко хиляди протестиращи преминаха по улиците на консервативния квартал Фатих в европейската част на Истанбул , като развяваха палестински знамена и издигнаха лозунги \"Ерусалим е нашата чест\", \"Долу Америка, долу Израел\". Американският президент Доналд Тръмп призна в сряда Ерусалим за столица на Израел, предизвиквайки гнева на палестинците и реакции на неодобрение, излизащи извън границите на района на Близкия изток, предава БТА. Турското правителство остро осъди тази стъпка, като турският президент Реджеп Тайип Ердоган заяви, че тя ще хвърли региона в \"огнен обръч\". Решението на Тръмп предизвика в Турция множество реакции, включително в социалните мрежи, където хаштагът \"#ТурцияНаКракЗаЕрусалим\" бе сред най-споделяните в Туитър днес. \"Ерусалим е крепостта на мюсюлманите. Ние сме тук, за да покажем нашето единство и нашата сила. Никой не може да ни попречи за това, ние няма да останем безмълвни\", каза за АФП Догухан, който участва в протеста в Истанбур. \"Палестина и джамията Ал Акса са нашето сърце и нашата кръв\", посочи друг демонстрант, Садък Чакмак. На моите палестински братя аз казвам: Вие не сте сами, ние сме до вас с нашите молитви\". Турция и Израел нормализираха отношенията си миналата година след дипломатическа криза, предзвикана през 2010 г. от израелски щурм срещу турски кораб от хуманитарна флотилия с помощи за Газа, при който бяха убити десет турски активисти. Двете страни засилиха сътрудничеството си, специално в областта на енергетиката, но Ердоган, който е ревностен защитник на палестинската кауза, продължава да критикува редовно израелската политика.", "date": "2017.12.08", "title": "Протест срещу признаването на Йерусалим за столица на Израел в Истанбул (Снимки)"}
{"url": "https://www.24chasa.bg/novini/article/6601040", "text": "По инициатива на Сергей Станишев на 13 декември 2017 г. по време на пленарната сесия на Европейския парламент в Страсбург ще се проведе дебат на тема членството на България, Румъния и Хърватия в Шенген, съобщи stanishev.eu. „Доволен съм от този успех, защото това е последната възможност преди българското председателство да се отправи много ясно политическо послание от Европарламента към Европейския съвет и към страните-членки по отношение на приемането на тези три държави в Шенген. В следващите година, две, три Европа ще бъде различна. Тя ще се преформатира. Важно е България да е в ядрото, а не да бъде изтласкана в периферията. Това означава членство в Шенген, стартиране на подготовка за членство в Еврозоната, активно участие в засилената обща европейска отбрана и сигурност. Защото най-лошото, което може да ни се случи е да останем маргинализирани в този процес. Но за да го избeгнем, трябва да сме активни. И се надявам този дебат да е още едно силно послание и коз в ръцете на правителството на България в разговорите с тези страни, които още оказват съпротива, или са скептични за членството ни в Шенген. Много бих искал да видя през слеващата година, в края на българското председателство и трите страни – България, Румъния и Хърватия като членове на Шенгенското пространство. Хърватия все още е по пътя на изпълняване на критериите, но се очаква в края на нашето председателство да ги е покрила. Това ще бъде важен политически успех за нашите страни, за целия ЕС и за гражданите.“, заяви Станишев пред журналисти в София. „Затова предложих организирането този дебат на Джани Питела и на Бюрото на групата на социалистите и демократите и се радвам, че те поеха инициативата и внесоха точката в дневния ред на парламента. България и Румъния изпълниха критериите за членство още през 2011 г. Оттогава, вече 6 години, по чисто конюктурни вътрешнополитически съображения на една или друга държава се отлага решение на Европейския съвет, което е скандал, само по себе си. Това е пример на поведение, което подкопава доверието на гражданите в ЕС. Доволен съм, че получих единодушна подкрепа за тази инициатива.“, сподели Станишев „Тази седмица имаше председателски съвет, който одобри този дебат в дневния ред. Имах среща и с председателя на ЕП Антонио Таяни по въпроса, защото неговата подкрепа също беше важна и се надявам той да изрази своята позиция и на заседанието. Това вече нееднократно направи и г-н Юнкер, който също е наш приятел и съюзник по темата. Искам да благодаря и на всички колеги евродепутати от България, защото по този въпрос, както и по много други, свързани с интересите на страната, работим координирано. Имахме срещи с г-н Андрей Ковачев, г-жа Филиз Хюсменова и с г-н Ангел Джамбазки, както и с колеги от Румъния и Хърватия по подготовката на дебата в различните парламентарни фракции. Защото е важно да вземат участие депутаи не само от тези страни, а да се чуят гласове и от Италия, Великобритания, Германия. От страна на социалистите дебатът ще бъде открит от Джани Питела, който е лидер на групата, за да подчертаем политическото значение на това решение на социалистите.“, коментира Сергей Станишев. „Всичко това не се прави самоцелно – помните, тази година имах няколко инициативи, по-скоро национални отколкото партийни. Те бяха за това каква Европа искаме да видим и за общата ни сигурност и отбрана. Инициирах ги, за да сме наясно с нашата позиция и съм благодарен и на премиера, и на всички институции, и на лидера на опозицията Корнелия Нинова за участието и защото показахме, че макар да сме хора от различни политически сили, с различни убеждения, опоненти във вътрешен план, когато става дума за национални интереси можем да си говорим. Това вече е условие за успех, защото не във всички европейски страни е възможно.“, продължи лидерът на евросоциалистите. „Не смятам, че трябва да се съгласяваме за членство „на парче“ – като подарък за нещо, което ни се полага. Визирам приемането в Шенген по въздух. Надявам се също така през следващата година да се извършат необходимите вътрешни реформи в областта на правосъдието и вътрешните работи, за да отпадне до края на мандата на ЕК и Механизмът за сътрудничество и проверка. Преди две седмици по време на представянето на европейския доклад в моята комисия – по вътрешни работи и граждански права – заявих, че този механизъм загуби своята инерция и своята роля на двигател на реформи. В много отношения той се превърна в рутинно упражнение и за ЕК, и за правителствата. Поради липса на ясни критерии. И стана инструмент за неравноправно третиране на България и Румъния. Не че ние нямаме нашите проблеми в тази област: корупция, организирана престъпност, напротив. Но Механизмът вече не дава добавена стойност, изчерпан е. И ако говорим за сериозно отношение в ЕС по теми като върховенство на закона, политически свободи, на медиите в това число, права на човека, необходим е Общ европейски механизъм, който да се отнася за всички. Защото докато България и Румъния се наблюдват стриктно по тези въпроси и всяка година има доклади, в много страни – като Полша и Унгария например, се погазват основни европейски принципи и политическите стълбове на ЕС.“, завърши анализа си президентът на ПЕС.", "date": "2017.12.08", "title": "Станишев: Можем да влезем в Шенген до края на нашето европредседателство"}
{"url": "https://www.24chasa.bg/novini/article/6601055", "text": "В понеделник от 10,30 часа в сградата на Министерството на околната среда и водите ще се състои кръгла маса за плана за разширяване на ски зоната в Банско. На него са поканени всички заинтересовани.  Поради малкия капацитет на залата журналистите ще гледат дискусията на екрани отвън или онлайн през сайта на министерството, съобщиха от ведомството. ", "date": "2017.12.08", "title": "Кръгла маса за Банско в понеделник"}
{"url": "https://www.24chasa.bg/novini/article/6601039", "text": "Посланиците и главите на арабските дипломатически мисии, акредитирани в България със седалище в София, остро осъждат решението на американския президент за признаване на Йерусалим като столица на Израел (силата - окупатор) и смятат, че това признаване и изграждането или преместването на която и да е дипломатическа мисия в Йерусалим е открито посегателство срещу арабската и ислямската нация, срещу правата на палестинския народ и на всички мюсюлмани и християни и опасно нарушение на международното право, Четвъртата Женевска конвенция, резолюциите на Съвета за сигурност и Общото събрание на ООН по този въпрос, както и съвещателното мнение на Международния наказателен съд от 09.07.2004 г. Това стана ясно от декларация на арабските посланици и главите на арабските дипломатически мисии в България, съобщиха от Посолството на Палестина у нас. Това противозаконно признаване представлява сериозна заплаха за мира, сигурността и стабилността в региона и в света, освен това то взривява шансовете за мир и формулата за двете държави и укрепва екстремизма и насилието, предава БТА. Признанието от страна на САЩ слага край на тяхната роля на приемлив за всички страни посредник за постигането на траен и всеобхватен мир в Близкия изток, базиращ се на резолюциите на ООН по въпроса, нормите на международното право и арабската мирна инициатива от 2002 г. и въз основа на формулата за две държави и принципа \"земя срещу мир\". Потвърждаваме отново абсолютното право на Държавата Палестина на пълен суверенитет върху всички палестински територии, окупирани през 1967 г., включително Източен Йерусалим - столицата на Държавата Палестина, и се обръщаме настоятелно към всички държави да не признават никакави промени, извършвани от Израел (силата - окупатор) по линиите от 4 юни 1967 г. Бидейки запознати с декларацията на българското Министерство на външните работи по този въпрос, издадена на 07.12.2017, посланиците призовават Българското правителство да продължи да се придържа към своята позиция, отхвърляща всякакви промени в правния и историческия статус на град Йерусалим.", "date": "2017.12.08", "title": "Посланици и арабски дипломати в България осъждат решението на Тръмп за Йерусалим"}
{"url": "https://www.24chasa.bg/novini/article/6601058", "text": "Ученик от Професионалната гимназия по туризъм \"Асен Златаров\" в Бургас е приет в болница след като изпил голямо количество ракия в голямото междучасие. За случая потвърдиха за БТА от ръководството на гимназията. Деветокласникът, изпил алкохола, бил подтикнат от трима свои съученици, които му обещали пари. Ученикът е приет в болница, където му е оказана медицинска помощ. Директорът на гимназията Павлина Градишка каза, че ръководството и психолози работят по случая. Уточнява се кой каква вина има, ще се поканят на изслушване учениците и родителите, след това ще бъде свикан педагогически съвет.", "date": "2017.12.08", "title": "Ученик е в болница, изпил много ракия в междучасието, обещали му пари"}
{"url": "https://www.24chasa.bg/novini/article/6601072", "text": "Хотел \"Маринела\" получи три награди в тазгодишната класация на World Luxury Hotel Awarads - за най-луксозен бранд в Източна Европа, най-луксозен хотел и конферентен център и най-луксозен бизнес хотел. Призовете бяха връчени на церемония в една от най-големите ски дестинации в света - швейцарския курорт Сейнт Мориц. Наградата за \"Маринела% е за втора поредна година, а българския хотел се нареди до брандове като Jumeirah Vittaveli-Maldives, който бе отличен за хотел на годината. За престижните награди World Luxury Hotel Awarads са били номинирани над 400 хотела от цял свят. Изборът за най-добрите в бранша се определя чрез гласуване на сайта на организацията. Над 300 000 туристи и гости са дали своя глас, с което са определили и победителите в различните категории луксозни световни хотели. \"Да бъдеш отличен с такава международна награда е гордост и задължение. Ние ще продължим да предлагаме най-доброто на нашите клиенти, защото тяхната оценка е важна за нас. Позиционирането на български хотел, сред най-добрите луксозни бизнес хотели в света е оценка и за добрите бизнес практики в България.\" Това заяви Пламен Хутов - регионален мениджър на \"Виктория груп\" по време на официалната церемония по награждаването.", "date": "2017.12.08", "title": "Хотел \"Маринела\" с три награди от World Luxury Hotel Awarads"}
{"url": "https://www.24chasa.bg/novini/article/6601057", "text": "23-годишен мъж е арестуван за хулигански действия в училище в Кърджали, съобщиха от пресцентъра на Областната дирекция на МВР.  Инцидентът станал вчера, около 15.00 часа. Екшънът се е разиграл в Средно училище „П.Р. Славейков” в града, съобщи \" \". Младият мъж изпращал приятелката си на училище, когато две 16-годишни момчета му направили забележка, че няма място в училището, разказа директорът на учебното заведение Милко Багдасаров. По думите му мъжът ударил тийнейджърите, а блъснал и учителка, която се опитала да предотврати боя. След това побойникът избягал. По-късно той бил издирен и задържан от полицията.", "date": "2017.12.08", "title": "Млад мъж се сби с тийнейджъри в училище, блъсна учителка и избяга"}
{"url": "https://www.24chasa.bg/novini/article/6601066", "text": "Румънският външен министър Теодор Мелешкану заяви, че Румъния остава последователна в позицията си по отношение на създаването на две държави - Израел и Палестина, и подчерта, че трябва да бъде намерен пряк диалог между двете страни, а не да се прибягва към едностранни мерки, които биха имали негативен ефект върху преговорите, съобщи Аджерпрес. \"Позицията на Румъния е тази, която винаги сме имали, и е свързана със създаването на две държави - Израел и Палестина, които да живеят в добросъседство и просперитет, като идеята ни е, че това решение трябва да бъде намерено по пътя на прекия диалог между заинтересованите страни и същевременно смятаме, че е добре да не се прибягва към едностранни мерки, които биха могли да имат отрицателен ефект върху преговорите\", заяви Мелешкану. Румънският външен министър добави: \"Решението на САЩ, според мен, е окуражаващ елемент, тъй като президентът Тръмп дава ясен сигнал, извън въпроса за преместването на посолството, във връзка с желанието на САЩ да се намесят за намирането на решение\". Президентът на САЩ Доналд Тръмп заяви тази седмица, че Вашингтон признава Ерусалим за столица на Израел. Тръмп даде указания на Държавния департамент да започне подготовка за преместване на американското посолство от Тел Авив в Ерусалим. В отговор палестинският лидер Махмуд Абас заяви, че това означава излизане на САЩ от мирния процес в Близкия изток.", "date": "2017.12.08", "title": "Румъния: Решението на САЩ за Йерусалим е \"окуражаващ елемент\""}
{"url": "https://www.24chasa.bg/novini/article/6600583", "text": "Спортни стоки - 318, с лого на защитени марки са иззети при полицейска проверка в Хасково, съобщи ОД на МВР. Част от тях са задържани вчера при проверка на имот на улица \"Каменна\" в областния център, който е бил собственост на 54-годишен мъж. Спортните облекла са били открити в мазето, пригодено за шивашки цех. Останалите са били намерени при проверка на магазин на булевард \"Раковски\". Дрехите с лого на различни брандове са били в складовото помещение на бутика. По случаите са били образувани досъдебни производства.", "date": "2017.12.08", "title": "Иззеха фалшификати на маркови \nспортни облекла в Хасково"}
{"url": "https://www.24chasa.bg/novini/article/6600486", "text": "    Предложение за поскъпване на природния газ с 2,83% за 1000 куб. м от 1 януари 2018 г. внесе \"Булгаргаз\" в Комисията за енергийно и водно регулиране. Цената да бъде 352,93 лв. , или   с 9,71 лв. повече в сравнение с четвъртото тримесечие на 2017 г., иска газовата компания. В нея не се включват  цени за достъп, пренос, акциз и ДДС.   В прогнозата си от 10 ноември газовото дружество предвиждаше увеличение  с 16,65 лв. за 1000 куб. м, или с 4,85% . Тя се обосноваваше с  по-високия курс на лева спрямо щатския долар и очакваните по-високи доставни цени на природния газ от внос.  Да припомним, че за четвъртото тримесечие на 2017 г. КЕВР излезе с решение природният газ да поевтинее със 7,29%. Новата цена, която влезе в сила от 1 октомври беше с  27 лв. по-ниска от тази за предишните 3 месеца. ", "date": "2017.12.08", "title": "Газът да поскъпне с 2,83% от 1 януари, предлага \"Булгаргаз\""}
{"url": "https://www.24chasa.bg/novini/article/6600587", "text": "Нашумелият напоследък премиер на Ливан Саад Харири разкритикува решението на американския президент Доналд Тръмп да признае официално Йерусалим за столица на Израел и предупреди, че то представлява ново предизвикателство за и без това неспокойния Близък Изток, предава Франс прес, цитирана от Фокус. „То усложнява мирния процес още повече (между Израел и палестинците) и създава ново предизвикателство пред регионалната сигурност“, заяви ливанският премиер, по време на пресконференция в Париж, където е на посещение в петък. „От името на ливанския народ, аз мога само да повторя отрицанието към това действие“. ", "date": "2017.12.08", "title": "Саад Харири: Решението за Йерусалим е ново предизвикателство за региона"}
{"url": "https://www.24chasa.bg/novini/article/6600608", "text": "Българското правителство държи биткойни за 3,49 милиарда щатски долара. Те са били иззети при разбиване на престъпна група през май тази година, предаде MoneyControl. На 19 май страната ни, която е член на Центъра за правоприлагане в Югоизточна Европа (SELEC), е арестувала 23 български граждани и е конфискувала общо 213 519 биткойна. Според индекса CoinDesk Bitcoin (BPI) един биткойн струва около 15 600 долара към момента, предава  .  Българските власти съобщават, че престъпниците са избрали да използват биткойни за инвестиране и трупане на средства, тъй като са смятали, че те по-трудно ще бъдат проследени. Когато са били конфискувани през май, биткойните са били на стойност 500 милиона долара. Те са разработили вирус, с който са хакнали компютрите на българската митница. Така са успели да си спестят плащането на митнически такси при внос на стоки в страната. Засега не е известно какво прави българското правителство с иззетите биткойни, съобщава Coindesk.", "date": "2017.12.08", "title": "България държи конфискувани биткойни за 3 млрд. долара"}
{"url": "https://www.24chasa.bg/novini/article/6600613", "text": "Граничен полицай е предотвратил грабеж във Видин, съобщават от Областна дирекция на МВР. Инцидентът е станал снощи, в района на видинския квартал \"Петко Каравелов\". Неизвестен към момента извършител е издърпал дамската чанта на 68-годишна видинчанка и я съборил на земята, предава БТА. Оказалият се в близост 48-годишен граничар реагирал веднага, като застигнал непознатия и успял да вземе чантата, в която имало голяма парична сума. След като е върнал е отнетото на жената, се е обадил и на тел.112.", "date": "2017.12.08", "title": "Граничен полицай предотврати грабеж във Видин"}
{"url": "https://www.24chasa.bg/novini/article/6575801", "text": "Най-авторитетният новинарски сайт в България – 24chasa.bg, e пораснал с 3,56% спрямо същия месец преди година,  . Ръст от 3,13% има и при импресиите спрямо предишния месец ( Най-голям ръст от сайтовете на Медийна група България има при bgfermer.bg (14,66% на уникалните потребители и 43,01% на импресиите), който е най-големият български сайт за агробизнес. Пораснали са също женският сайт mila.bg, бизнес сайтът dotbg.bg (4,05%) и здравният 24zdrave.bg (5,56%). Рекорден ръст по посещения регистрира сайтът на \"24 часа\" през септември - 8,43% и 9,57% на годишна база, според данните на Gemius . Реално  , защото Gemius измерва само българския трафик, а всеки пети в  , както и в мобилния   , влиза от чужбина. Мобилният сайт на \"24 часа\" има ръст от 10,72% за септември, което го прави  . В статистика на Gemius влизат и читателите на \"24 часа\" в Instant Articles -   e и една от първите български медии, които създадоха в началото на годината  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   ", "date": "2017.12.08", "title": "24chasa.bg с ръст от 3,56% на годишна база, с 3,13% повече са импресиите за октомври"}
{"url": "https://www.24chasa.bg/novini/article/6600620", "text": "Разселването на хора по света е било извършено на няколко миграционни вълни от Африка, люлката на човечеството, сочат резултатите от изследване, цитирани от Франс прес, съобщава БТА. Те поставят под въпрос общоприетата хипотеза за една-единствена миграционна вълна преди около 60 000 години. Заключенията са базирани върху открити през последните няколко десетилетия нови находки в Азия, които показват, че Хомо сапиенс е преодолял големи разстояния в Азия и се е доближил до Океания много по-рано, отколкото се смяташе досега. Кости от Хомо сапиенс, датиращи отпреди 70 000 - 120 000 години, бяха открити в Южен и Централен Китай. Генни индикации навеждат на мисълта за кръстосвания между Хомо сапиенс и изчезнали от лицето на планетата негови \"братовчеди\" в Азия, по-специално неандерталци и денисовци. Скорошни изследвания потвърдиха, че сегашните неафрикански популации хора произхождат от една-единствена група, живяла в Африка преди близо 60 000 години. \"Миграциите от Африка преди повече от 60 000 години вероятно са включвали малки групи хора - поясни Майкъл Петралия от института \"Макс Планк\" в Германия. - Някои миграции са оставили малки генетични следи сред съвременните популации хора.\" Учените смятат, че ако оставим настрана африканците, 1-4 процента от гените в генома на съвременните хора са неандeрталски, докато 5 процента от гените в генома на меланезийците, които произхождат от Тихоокеанския регион, са от денисовци. \"Събраните данни разкриват, че човешките миграции не могат да се ограничат до една-единствена вълна от запад на изток\", отбеляза Кристофър Бей от Хавайския университет в Маноа. Резултатите от изследването са публикувани в сп. \"Сайънс\"", "date": "2017.12.08", "title": "Разселването на хората по света станало от Африка на няколко миграционни вълни"}
{"url": "https://www.24chasa.bg/novini/article/6600577", "text": "Мохамед Ал Файед, бащата на Мохамед Ал Файед, е обвинен в сексуален тормоз от 3 жени, 2 от които са тийнейджърки. Обвиненията са от 2006 г. насам. Ческа Ууд твърди, че е насилвана, когато е била на 17 години. Тя споделя, че е минала редица медицински процедури преди отново да се върне на работа, пише \"The Sun\". Другите 2 жени, които са на 19 и 20 години, твърдят, че Мохамед се е опитал да ги прелъсти в екстравагантни подаръци като апартаменти и коли, за да спят с него. Ческа, която впоследствие започва да работи като актриса, споделя, че Ал Файед, който сега е на 88 години, се е опитал да я вкара в апартамента му в западен Лондон.  \"Накара ме да нося бански и да чета пред камера за роля във филм, когато синът му Доди беше изпълнителен продуцент.\" 44-годишната Ческа добавя: \"Изведнъж той махна камерата, сграбчи ме и ме целуна. Аз го избутах и го попитах: „Какво правиш“, но той просто се засмя. Отговори ми: \"Ако не спиш с мен, не мога да ти помогна с кариерата на актриса.\"\" Другите 2 момичета, известни като \"Ема и Шарлот\", разказват, че египетският магнат редовно ги е викал в кабинета му, за да им прави подаръци. Ема казва: \"Веднъж ме дръпна и ми каза, че съм прекалено секси. Извади от портфейла си банкноти от по 50 евро. Мохамед Ал Файед отхвърли обвиненията в сексуално посегателство и изнасилване.", "date": "2017.12.08", "title": "Обвиниха в сексуален тормоз бащата на любовника на принцеса Даяна"}
{"url": "https://www.24chasa.bg/novini/article/6600637", "text": "Външният министър на Франция приветства предпазливо обявения днес дългоочакван пробив в преговорите за излизане на Великобритания от ЕС, съобщи Асошиейтед прес. Жан-Ив Льо Дриан каза за Радио \"Франс ентер\", че работата по преговорите за Брекзит \"постепенно достига до положителен резултат\", но добави, че условията за напускането на Великобритания се нуждаят от \"ясно дефиниране\", предаде БТА. Льо Дриан направи изявлението, след като британски, ирландски и европейски представители постигнаха споразумение по предварителните условия за \"развода\" на Великобритания с ЕС. ", "date": "2017.12.08", "title": "Франция приветства предпазливо\nпробива за Брекзит, постигнат между Брюксел и Лондон"}
{"url": "https://www.24chasa.bg/novini/article/6600659", "text": "Президентът на Турция Реджеп Таийп Ердоган и руския му колега Владимир Путин са провели телефонен разговор, за да обменят мнение за официалното признаване на Ерусалим за столица на Израел от САЩ, пише турското издание Hurryiet, цитирано от Фокус. Ердоган е отбелязал, че решението на Израел от 1980 година да анексира Ерусалим не се приема от международната общност и ООН и е подчертал, че последният ход на американската администрация ще се отрази негативно на мира и стабилността в региона, според думите на източника. Според неговата информация, Путин е изразил подобен възглед за ситуацията и е отбелязал, че страните ще продължат да следят въпроса в Съвета за сигурност на ООН.", "date": "2017.12.08", "title": "Путин и Ердоган обсъдиха решението на Тръмп за Йерусалим"}
{"url": "https://www.24chasa.bg/novini/article/6600662", "text": "Въпреки икономическата криза и международните критики венецуелският президент Николас Мадуро ще отбележи в неделя нова победа - този път на местните избори, при почти липсваща опозиция, което ще е тест за него преди президентските избори през 2018 г. За социалистическия лидер, който възнамерява да се кандидатира догодина, политическият терен е до голяма степен разчистен, тъй като трите основни партии от опозиционната коалиция Кръгла маса за демократично единство (КМДЕ) решиха да бойкотират местния вот. В лагерна на противниците на Мадуро изглежда всички са паднали духом, тъй като чавизмът (по името на покойния президент Уго Чавес) е превзел почти всички институции. \"Нямам намерение да гласувам, защото не вярвам в честността на избирателната комисия\", каза за АФП Нервер Уерта, графичен дизайнер на 38 години, съобщи БТА. Осъждайки \"липсата на гаранции\" за изборите в неделя, партиите на тримата опозиционни лидери Енрике Каприлес, Леополдо Лопес и Хенри Рамонс Алуп отказаха да представят кандидати, опасявайки се от повторение на сценария от регионалните избори през октомври. Те бяха белязани от огромна победа на президентския лагер, който спечели 18 от 23-те губернаторски поста, но опозицията се оплака от множество фалшификации. Този път \"липсата на основните политически партии от КМДЕ и силата на чависткия апарат правят невъзможно опозицията да запази и половината от общините, които контролира\", обясни пред АФП Еухенио Мартинес, експерт по избори. Така че Единната социалистическа партия на Венецуела (ЕСПВ) ще засили властта си в страната с една основна цел: президентските избори в края на 2018 г., които според мнозина анализатори и лидери на опозицията ще бъдат пренасрочени за първото тримесечие. От 335 града, които в неделя ще избират кметове за следващите четири години, ЕСПВ управлява 242, опозицията 76, а останалите са в ръцете на независими кметове. Тежката загуба на партиите от Кръглата маса за демократично единство на регионалните избори извади на бял свят техните различия: редица емблематични лидери като Мария Корина Мачадо и Енрике Каприлес тръшнаха вратата на коалицията. За г-жа Мачадо участие в изборите е равносилно да се признае законността на Конституционното събрание, което е с широки правомощия (включително на парламента, единствения орган, контролиран от опозицията) и съставено изцяло от привърженици на Мадуро. Губернаторите и кметовете, след като бъдат избрани, ще трябва да положат клетва пред тази институция, непризната от голяма част от международната общност. \"Това не са избори, а раздаване\" на постове на най-покорните, коментира пред АФП Мария Корина Мачадо, според която участие в тези избори е равнозначно на \"измяна\", начин да бъде забравена паметта на 125-имата убити по време на протестите срещу Мадуро между април и юли. Други не искат да се отказват:\"Те ще се опитат да ни откраднат вота, но ние няма да им направим подарък\", заяви кандидатът за кмет на един от кварталите в Каракас Йон Гоикоечея, добавяйки, че иска да \"защити\" малкото райони, които контролира опозицията. Анализаторът Луис Висенте Леон предупреди за \"разрушителен сценарий\" за античавистите, тъй като \"няма да има нито масово въздържане от гласуване\", което ще увеличи законността на вота, \"нито важна победа\" за опозиционните кандидати. Общинските избори ще бъдат нов тест за президента Мадуро, който въпреки слабата си популярност (20 процента) ще се домогне до нов мандат през 2018 г., според вицепрезидента Тарек Ел Аисами. Той ще се опита да се възползва от разногласията в лагера на опозицията, която дори не успя да говори с един глас на неотдавнашните преговори с правителството в Доминиканската република, за да свика по-рано президентските избори. Чавизмът също показва разцепления, както се видя тази седмица от уволняването на посланика в ООН Рафаел Рамирес, привърженик на Чавес, който беше обвинен в корупция в петролната компания \"Петролеос де Венесуела\". Чавес обаче разчита на солидна електорална база, която според много анализатори е плод на ефективна \"клиентелистка структура\". \"Въпреки всичко президентът ме подпомогна, не бива да съм неблагодарен\", казва 65-годишният Уилям Луго, докато получава коледната добавка, осигурена от правителството за 4 милиона жители. \"Ще гласувам в неделя и ако трябва да бъде преизбран, ще бъда там.\" ", "date": "2017.12.08", "title": "Мадуро върви към нов изборен триумф на местните избори"}
{"url": "https://www.24chasa.bg/novini/article/6600678", "text": "Спецпрокуратурата не само не е конфискувала 200 000 биткойна, но никога не е конфискувала биткойни. Това каза шефът на спецпрокуратурата Иван Гешев. , но засега не е установено, че те са от престъпна дейност. Компютрите са изпратени в САЩ за експертизи, посочи Гешев. Запитан дали конфискацията не е дело на ГДБОП, шефът на дирекцията Иван Гешев обясни, че поверената му дирекция няма право да конфискува.", "date": "2017.12.08", "title": "Прокуратурата не е конфискувала 200 000 биткойна"}
{"url": "https://www.24chasa.bg/novini/article/6600638", "text": "Инвестиционната компания „Ай Си Джи Би“ АД  стартира процедурата за възлагане на обществена поръчка за доставка на тръби за междусистемната газова връзка Гърция-България. Прогнозната стойност е 60 млн. евро без ДДС, а срокът за изпълнение е 12 месеца.  Това съобщиха от компанията, в която акционери с равни дялове с  „Български Енергиен Холдинг“ ЕАД (50%) и “IGI Poseidon” S.A. (50%). Поръчката включва  производството, проверката, изпитването, изпращането, транспортирането до мястото на доставка и изискванията към документацията, свързана с тези дейности. Всички останали дейности, свързани с поставянето на тръбите и доставката на допълнителни материали, ще бъдат осъществени в рамките на процедурата за определяне на изпълнител на инженеринг, доставки и строителство, която предстои да бъде обявена в началото на 2018 г. Решението и обявлението за обществената поръчка са изпратени за публикуване в Регистъра на обществените поръчки към Агенцията по обществени поръчки, както и в Официален вестник на ЕС на 8 декември 2017 г. „Със стартирането на обществената поръчка за доставка на тръбите „Ай Си Джи Би“ навлиза в ключова фаза на реализация на проект IGB (интерконектор Гърция-България), като показва сериозен и видим напредък пред своите акционери. Благодаря за усилията и професионалната работа на екипа на компанията“, коментира Теодора Георгиева, изпълнителен директор от българска страна на проектната компания „Ай Си Джи Би“ АД. „Стартирането на поръчката е ясен знак за пазара за необратимостта на проекта IGB като ключов проект за енергийната сигурност на региона“, сподели изпълнителният директор от гръцка страна д-р Константинос Караянакос. Възложителят “Ай Си Джи Би“ АД ще предостави неограничен, пълен, безплатен и пряк достъп по електронен път до документацията за обществената поръчка от датата на публикуване на обявлението в Официален вестник на Европейския съюз. „ Компанията приветства всички потенциални участници в процедурата и декларира, че нейн приоритет е създаването на условия за обективен, прозрачен и конкурентен избор.", "date": "2017.12.08", "title": "Обявен е търг за доставка на тръби за газовата връзка с Гърция за 60 млн. евро"}
{"url": "https://www.24chasa.bg/novini/article/6600741", "text": "Общинските власти в Истанбул демонтираха табели с фамилията на американския президент Доналд Тръмп в района на спирката на метрото \"Шишли-Меджидиекьой\", съобщи Анадолската агенция, цитирана от БТА. В района на Шишли, в европейската част на Истанбул, е разположена 39-етажна сграда, която се състои от две кули, носещи името \"Тръмп тауърс\" (\"Trump towers\"), като в долната им част е разположен търговски център. За да облекчат пешеходците ръководството на метрото и общината преди няколко години поставиха табели с надписи \"ТЦ Тръмп\". Също така един от подлезите, водещ към търговския център, също бе наречен на името на американския президент. Вчера сутринта гражданите забелязаха, че името \"Тръмп\" е изчезнало от всички табели. Агенцията съобщава, че това решение на властите е свързано с изявлението на президента на САЩ за преместване на американското посолство в Израел от Тел Авив в Ерусалим, което бе възприето от много страни като нелегитимен опит да бъде признат за столица на еврейската държава този свещен за три религии град. За демонтирането на тези табели обаче градският съвет на Истанбул бе гласувал още през декември 2015 г. По този начин властите реагираха на решението на Тръмп да забрани влизане в САЩ на гражданите от редица мюсюлмански страни. Тогава обаче табелите така и не бяха премахнати. На 6 декември президентът на САЩ обяви, че признава Ерусалим за столица на Израел и за начало на подготовка там да бъде преместено американското посолство. Статутът на Ерусалим е един от ключовите проблеми в палестинско-израелския конфликт, отбелязва ТАСС.", "date": "2017.12.08", "title": "Махнаха табели с името на Тръмп в Истанбул"}
{"url": "https://www.24chasa.bg/novini/article/6600763", "text": "Голям дебат за членството на България, Румъния и Хърватска в Шенген ще има в пленарната зала на Европарламента на 13 декември. Тя ще е по инициатива на президента на ПЕС Сергей Станишев и на групата на социалистите и демократите в ЕП. А дискусията ще бъде открита от шефа на групата Джани Питела. \"Още през 2011 г. България и Румъния са изпълнили критериите за приемане в Шенген. 6 г. чисто конюнктурно се отлага решение на Европейския съвет. Това е скандално\", коментира Станишев. И обясни, че с подобна политика се подкопава доверието на гражданите на ЕС, че се спазват правилата и Съюзът си държи на думата. Станишев разказа, че е разговарял с шефа на ЕП Антонио Таяни по темата. Ще търси подкрепа и от шефа на ЕК Жан Клод Юнкер, когото описа като \"наш приятел и съюзник по тази тема, която е важна за България\". Всички български евродепутати работели координирано по този въпрос, както и по други теми, които са важни за България. Станишев се е чул с шефовете на българските групи и са се разбрали всеки да си свърши работата в своята парламентарна фракция - за да може по време на дебатите да се чуят мненията не само на българи, румънци и хървати, но и на италианци, германци и други. Да се проведат предварителни разговори със скептичните страни като Холандия например. Същото трябвало да направи и българското правителство. \"Холандците са протестанти и много държат на думата си, нека и в този случай го демонстрират\", коментира той. Хора от различни политически сили и с различни убеждения можем до седнем заедно, когато става дума за национален интерес и да намираме общи решения, каза президентът на ПЕС и напомни как управляващи и опозиция са седнали рамо до рамо по време на неговите дискусии за бъдещето на Европа. Бих искал повече конкретни действия, но това предстои по време на българското председателство, каза още Станишев. И изрази надежда в края на председателството ни да види България, Румъния и Хърватска в Шенген. Недопустимо било обаче да се обвързва членството в Шенген с мониторинговия механизъм. Надявам се следващата година да сме изпълнили и изискванията за вътрешна сигурност, за да може на евроизборите през 2019 г. да отпадне този механизъм, коментира още Станишев. Той загуби ролята си на двигател на реформи, поради липса на ясни критерии, и се превърна в инструмент за неравноправно третиране на България и Румъния. Не, че нямаме проблеми, но механизмът вече се е изчерпал, допълни той. И обясни, че е необходим общ европейски механизъм, който да засяга всички, защото в много страни, сред които Полша и Унгария например, имало погазване на основни принципи на политическите стълбове на ЕС. Това, което се случва с България е скандално, не приемаме да ни третират като втора ръка страна, категоричен бе Станишев. Станишев коментира и преговорите за съставяне на правителство в Германия. Процесът е с отворен финал и има различни варианти - предсрочни избори, правителство на малцинството с подкрепа от социалдемократите по важни теми и др., няма универсална рецепта, а нито едно от решенията не е лесно, обясни той. Най-важно било да се постигнат резултати, които да покажат на хората, че левите работят за тях. Нямаме намерение да се месим във вътрешните процеси на ГСДП, коментира президентът на ПЕС. И обясни, че партията добре разбира своята отговорност и пред Германия, и пред Европа. А едно германско правителство със социалисти ще е много по-добро от германско правителство без социалисти, допълни той. И цитира Мартин Шулц, който заявил, че ГСДП не може да бъде на всяка цена във властта, но не може да бъде и на всяка цена в опозиция. По повод отлаганото за пореден път намерение на БСП да внася вот на недоверие към кабинета \"Борисов\" 3, Станишев коментира, че това е въпрос на тактика от страна на ръководството на червената група. Никое председателство не може да спре политическия живот в съответната държава, каза той. И напомни, че по време на чешкото председателство са се сменили 2 правителства, а по време на белгийското въобще не е имало такова. Най-добре е по време на председателството енергията на държавата и нацията да бъде фокусирана върху постигането на резултат, коментира още Станишев.", "date": "2017.12.08", "title": "Станишев поставя темата за Шенген на дебат в Европарламента"}
{"url": "https://www.24chasa.bg/novini/article/6600719", "text": "\"Криминални авторитети\" от Велико Търново са били заловени по време на \"оперативка\" за разпределение на дрогата, с която търгували. Това съобщи шефът на Спецпрокуратурата Иван Гешев. Той обясни, че бандата търгувала с марихуана и с метамфетамини. Лидерът и  неговият първи \"генерал\" били крими авторитети във Велико Търново. Те опитали да наложат монопол на пазара на дрога в региона. Случвало се да пребиват дилъри, които продавали шано.  По-късно част от тях ще бъдат обвинени.", "date": "2017.12.08", "title": "\"Криминални авторитети\" хванати да разпределят дрога на оперативка"}
{"url": "https://www.24chasa.bg/novini/article/6600377", "text": "Пожарникари от Горна Оряховица спасиха от изпепеляване къща, пламнала заради строителна неизправност. Сигналът за инцидента е подаден 22 минути след полунощ на 8 декември. Незабавно на мястото на инцидента на ул.\"Градинарска\" пристигнал специализиран автомобил с четирима огнеборци. Те успели да потушат пламъците преди да обхванат цялата сграда. Огънят е унищожил 50 кв.м покривна конструкция, съобщават от регионалната служба във Велико Търново. ", "date": "2017.12.08", "title": "Къща пламна в Горна Оряховица"}
{"url": "https://www.24chasa.bg/novini/article/6600396", "text": "Президентът на Франция Еманюел Макрон призова за спокойствие в петък, след спорното решение на американския президент да признае официално Йерусалим за столица на Израел, предава Франс прес, цитирана от Фокус. По време на среща на френския кабинет за ситуацията в Ливан, Макрон заяви, че решението не трябва „да допринася за нестабилността в региона“. „Призовавам всички замесени страни за спокойствие и отговорно държание“, заяви френският държавен глава.", "date": "2017.12.08", "title": "Макрон за решението на Тръмп за Йерусалим: Призовавам за спокойствие"}
{"url": "https://www.24chasa.bg/novini/article/6600388", "text": "Lenovo Bulgariа ще подкрепи инициативата DigitalKidZ: Училище с “отворен код” - пилотната партньорска програма на Фондация “Дигиталните деца” за училища – партньори в цялата страна, по която фондацията планира да обучи не по-малко от 10 училища и 500 деца на възраст 8-16 години в основи на програмирането, повишавайки тяхната дигитална и медийна грамотност за по-малко от една година. Lenovo Bulgariа ще дари средствата от продажбите на оригиналните фотографии на Руско Русков, заснети по време на приключението му по Пътя на коприната. Картините вече могат да бъдат разгледани и поръчани на http://digitalkidz.eu/magazin. “DigitalKidZ: Училище с “отворен код” e вдъхновен от бизнеса и тенденциите за развитие на икономиката и цифровозависимото общество, в което живеем. Същевременно с това, DigitalKidZ: Училище с “отворен код” интегрира в себе си съвременните образователни методологии и опита на финландската образователна система, която поставя детето в центъра и го учи чрез работа по проекти. „Програмата, по която се обучават децата в рамките на проекта, е структурирана по нов, забавен и изключително обвързан с реалния живот и бизнеса начин. Участниците биват провокирани през цялото време да се състезават, но всъщност накрая няма победители и победени. Целта е децата да развият своето логическо мислене, да повишат мотивацията си за учене и да изследват взаимовръзката човек-технологии-свят, повишавайки своята дигитална грамотност и умения”, коментира Ивелина Атанасова, председател на фондацията.", "date": "2017.12.08", "title": "Lenovo подкрепя DigitalKidZ с благотворителна инициатива"}
{"url": "https://www.24chasa.bg/novini/article/6600395", "text": "Задържан е 30-годишен мъж, издирван с европейска заповед за арест от Република Франция. Това съобщиха от ОДМВР - Търговище. На 7 декември 2017 г. в РУ - Търговище е издирен 30-годишен мъж с инициали А. М. от с. Подгорица, община Търговище, за когото има издадена европейска заповед за арест от съда в град Арес, Република Франция. Същият е задържан за срок до 24 часа в РУ - Търговище на основание чл. 72, ал. 1, т. 6 от Закона за МВР. Уведомени са Окръжна прокуратура - Търговище и Дирекция „Международно оперативно сътрудничество“ - МВР. A.M. e известен на полицията с извършени от него кражби, грабеж и държане на наркотични вещества.", "date": "2017.12.08", "title": "В Търговище задържаха мъж, издирван с европейска заповед за арест от Франция"}
{"url": "https://www.24chasa.bg/novini/article/6600410", "text": "От 10 декември (неделя) влиза в сила новият график за движение на влаковете на „БДЖ - Пътнически превози“ ЕООД. Това съобщиха от пресцентъра на БДЖ. В повечето региони на страната се запазва досега действащият график за движение. При изготвянето на новата транспортна схема, Националният железопътен превозвач всяка година съгласува движението на бързите и пътническите влакове с областните и общинските администрации по места. Това се прави с цел подобряване на транспортното обслужване на населението, затова и голяма част от направените промени в новия график за движение на влаковете са съобразени с постъпили предложения тяхна страна. Друга част от промените са свързани с обосновани искания на редовни клиенти, а трети – с повишаване рентабилността на превозите и ефективното използване на наличния подвижен състав. През следващата година ще се запази обемът на превозите, заложен в сключения договор с държавата за извършване на обществени превозни услуги. Превозът на пътници ще се извършва с общо 583 влака, от които: 18 международни бързи влака (като 4 от тях ще се движат само през летния сезон), 77 бързи влака (три, от които ще се движат само в работни дни), 143 пътнически влака и 345 крайградски пътнически влака. Предвидено е движението на влаковете в участъците с най-голям брой пътници в работните дни да се осъществява на по-чести интервали. В сутрешните часове влаковете по направлението Перник - София ще се движат на интервал от 20 минути, а в следобедните часове и вечер на интервал от 40 минути. За направлението Лакатник - Своге - София в сутрешните часове влаковете ще се движат на интервал от 30 минути, а вечер в обратното направление движението ще се осъществява на всеки 60 минути. В участъка Пловдив - Асеновград ще бъде запазено досега действащото разписание и движение на влаковете на интервал от 60 минути. С влизането в сила на новото разписание се запазва ежедневното движение на директния международен влак от Истанбул за София, както и международната връзка София-Крайова, която се осъществява със сутрешния влак София-Видин и обедния Видин-София. През летния сезон, вкл. месеците от юни до октомври, се планира да се запази движението на сезонния влак Солун - София - Солун. Влакът заминава от София в петък и пристига в Солун в събота сутрин, а в обратната посока тръгва от Солун в неделя вечер и пристига в София в понеделник сутрин. За пътуващите по направлението София - Букурещ директните вагони ще се движат само през лятото, а през останалото време ще се налага пътниците да се прекачват на гара Русе на и от мотриса, която ще се движи по маршрута Букурещ - Русе - Букурещ. По направлението София-Белград придвижването с директния влак ще се осъществява само в периода от 15 юни 2018 г. до 17 септември 2018 г. В графика са взети предвид и планираните по-мащабни ремонти по железопътната инфраструктура. С оглед при стартирането им, корекциите в маршрутите и разписанията на влаковете да са минимални. Например за участъка Пловдив-Стара Загора, предвид очакваните ремонти са разработени разписания на влаковете по алтернативни маршрути през гара Димитровград. Това е направено, за да бъдат избегнати бъдещи изменения в разписанието на влаковете, движещи се по вече ремонтираният участък Пловдив-Димитровград-Свиленград. При разработването на новото разписание, транспортната схема и периодите на движение на влаковете са съобразени в максимална степен с обемите и структурата на превозите, както и с техническите възможности и капацитет на подвижния състав. Подробна информация за новия график за движение на влаковете клиентите на „БДЖ - Пътнически превози“ ЕООД могат да получат от служителите на гишета „Информация” и билетните каси във всички железопътни бюра и гари в страната, на националния информационен телефон 0700 10 200 или от електронния пътеводител на официалната интернет страница на дружеството: www.bdz.bg.", "date": "2017.12.08", "title": "От 10 декември - нов график за движение на влаковете на БДЖ"}
{"url": "https://www.24chasa.bg/novini/article/6600408", "text": "Над 60 хиляди са завършилите висше образование у нас през миналата година, показват данни на НСИ, като близо 37 хиляди са жените висшисти и 23 хиляди - мъжете. По степени на висшето образование завършилите студенти се разпределят както следва: бакалаври - около 33 хиляди, магистри - 25 хиляди и със степен \"доктор\" - около 1200 души, предава БТА. Според последни данни на Евростат - около 30 на сто от младите българи на възраст 30-34 години са с висше образование, като стратегическата цел е през 2020 г. процентът в тази възрастова категория да достигне около 40 на сто. За учебната 2016/2017 г. у нас се обучават над 243 хиляди студенти, като в държавните университети техният брой е около 210 хиляди, а в частни висши учебни заведения - около 33 хиляди. Дистанционна форма на обучение са предпочели около 12 хиляди души за придобиване на висшето си образование. Чуждестранните студенти за посочения период, които се обучават у нас, са били около 13 хиляди, като 12 хиляди учат в държавни университети и малко над 1200 души - в частни. Най-предпочитани от студентите специалности са били в следните области: \"стопански науки и администрация\" - близо 50 хиляди, \"технически науки и профили\" - около 30 хиляди, \"науки за образование и подготовка на учители\" - около 18 хиляди. Най-слабо предпочитаната специалност за висше образование у нас е била в областта на математиката и статистиката - едва около 500 души. От обучаваните у нас чуждестранни студенти най-голям е бил техният брой от съседна Гърция - близо 3000, от Турция - около 2000 и от Македония - около 800 души. По данни на Евростат като цяло висшистите в ЕС са около 40 процента от общото население на Евросъюза, или малко над 200 милиона, при население на ЕС към 1 януари 2016 г. от 510 млн. души. Най-много хора с висше образование има в Исландия, Норвегия и Швейцария. Над 5 милиона млади европейци са придобили висше образование в рамките на ЕС през миналата година, като 58 на сто от тях са били жени и 42 на сто - мъже. Силният пол е предпочитал специалности в сферата на инженерните науки, строителството и производството, а дамите са се образовали предимно в сферите на хуманитарните науки, образованието и здравеопазването. Най-висок процент жени-висшисти е отчетен в Естония, Латвия, Хърватия и Румъния - близо 90 на сто от завършилите студенти в тези страни. Като цяло най-висок е бил броят на студентите във Великобритания - над 770 хиляди, във Франция - над 740 хиляди, в Полша - над 550 хиляди, в Германия - над 520 хиляди и др. Най-нисък дял на завършили висшисти през миналата година е отчетен в Люксембург - около 1800, Малта - около 4000 и Кипър - около 8000. Броят на мобилните студенти, които са били родени в страна на ЕС, но са завършили висшето си образование в друга страна-член, е бил около 660 хиляди, отчита европейската статистика.", "date": "2017.12.08", "title": "Над 60 000 са завършилите висшисти у нас през 2016 г."}
{"url": "https://www.24chasa.bg/novini/article/6600418", "text": "Председателят на ПГ на ГЕРБ и зам.-председател на партията Цветан Цветанов участва 10-тата Интерпарламентарна конференция по въпросите на сигурността, която се проведе в американската столица Вашингтон. Форумът се състоя в рамките на Работната група на Конгреса на САЩ по въпросите на тероризма и неконвенционалната война. Председател на Работната група е конгресмен Робърт Питинджър, конгресмен от Северна Каролина, член на Републиканската партия на САЩ. Заседанията на тази работна група се провеждат два пъти годишно, като на тях се канят изявени парламентаристи от Европа. Тазгодишното заседание беше посветено на глобалните предизвикателства пред съвременния свят - религиозен тероризъм и радикализация, киберсигурност и криптовалути в т.ч. финансиране на тероризма, икономически и кибершпионаж. Председателят на Комисията по вътрешна сигурност и обществен ред в Народното събрание Цветан Цветанов направи изказване за съпричастността на военното крило на Хизбула към терористичния акт в Бургас пред 2012 г., като призова участниците във форума да не подценяват нито един субект в съвременната терористична дейност. Цветанов подчерта необходимостта от обединяване на усилията на парламентарното и правителственото ниво в Европа за прекратяване на възможностите на подобни организации да развиват криминална и терористична дейност. В изказването беше изрично посочено, че следва да бъдат изработени още по-добри мерки и механизми за обмен на информация между правоохранителните служби на държавите от ЕС, като е редно към този механизъм да бъдат привлечени и държавите от Западните Балкани, пред които се разкрива европейска перспектива. По-късно през деня изказвания направиха Майкъл Чертоф - секретар на Департамента за вътрешна сигурност на САЩ от 2005 до 2009 г. , конгресмените Джеб Хенсарлинг, Стивън Пиърс и Андрю Бар, както и конгресмен Девин Нунес - републиканец от Калифорния, председател на Постоянната комисия по разузнаване към американския Конгрес и конгресмен Майкъл Маккол - председател на Комисията по вътрешна сигурност в Конгреса на САЩ. По време на панелните дискусии се изказаха изявени представители на американската администрация и мозъчни тръстове.", "date": "2017.12.08", "title": "Цветанов в САЩ: Не подценявайте нито един субект в съвременната терористична дейност"}
{"url": "https://www.24chasa.bg/novini/article/6600424", "text": "Изключителни мерки за сигурност са взети в Комотини заради посещението на турския президент Реджеп Ердоган. Преди началото на визитата в небето над гръцкия град кръжат дори хеликоптери. В Комотини е създадена и специална организация на движението, а районът, в който ще бъде Ердоган, е отцепен. Визитата на турският президент ще започне с посещение на джамията в турския квартал \"Кър махале\". Ердоган ще присъства на голямата петъчна молитва в храма. След това турският президент ще посети турското консулство в Комотини. Преди месец турският консул Давут Оджак е напуснал Гърция заедно със семейството си с ферибот за Италия заради опасения, че ще бъде задържан за връзки с обявената от Анкара за терористична организация ФЕТО. В консулството Ердоган ще разговаря с представители на турската общност в Западна Тракия.     Напрежението в Комотини ескалира няколко дни преди визитата. В града се появиха плакати на Ердоган с надпис \"Нежелан\". 22 организации, сред които и мюсюлмански пък излязоха с обща декларация срещу визитата. Ден преди посещението по много домове и офиси на гръцки турци бяха изрисувани кръстове с черен спрей.     ", "date": "2017.12.08", "title": "Изключителни мерки за сигурност в Комотини заради визитата на Ердоган (Снимки)"}
{"url": "https://www.24chasa.bg/novini/article/6600435", "text": "Окръжният съд в Бургас е запорирал къща на бизнесмена Иво Прокопиев в Созопол, уважайки искането на Комисията за отнемане на незаконно придобито имущество (КОНПИ). Това става ясно от справка в Агенцията по вписванията. До тази мярка се стигна след проверка на КОНПИ, която установи  В основата на мотивите на магистратите да наложат обезпечителни мерки е, че може да се направи извод за незаконно придобито имущество. КОНПИ има претенции към 30% от имот в Созопол, в който освен къща има и 2 басейна. Напрактика обаче е запориран целият имот. Съдът се е запознал и с особеното мнение на един от членовете на КОНПИ, който не бил съгласен комисията да иска запор. Проверката срещу Прокопиев започна в началото на 2017 г. заради   При ревизията на дружествата от групата “Алфа финанс холдинг” КОНПИ установило много нарушения при приватизационната процедура на предприятието “Каолин”.  Оттук нататък Прокопиев ще доказва пред КОНПИ законни ли са доходите му. Ако успее, производството в комисията ще бъде прекратено и запорът ще падне. Но при обратен развой КОНПИ ще внесе иск в съда за отнемане на 30% от имота в Созопол в полза на държавата.", "date": "2017.12.08", "title": "Съдът запорира къща на Прокопиев в Созопол"}
{"url": "https://www.24chasa.bg/novini/article/6600436", "text": "Разкриха престъпник, опитал за втори път да изтегли пенсията на дядо. На 7 декември в 08,49 ч. е получен сигнал на ЕЕН 112 от служител на общинска пощенска станция - Монтана за задържан мъж от охраната. Същият направил опит да изтегли пенсия с чужда лична карта. Служители на ОД МВР Монтана са посетили пощенската станция, където са установили 58- годишния Иван Д. от с. Камено поле, обл. Враца. Преди време той задигнал личната карта на 74-годишен жител на гр. Велико Търново. Веднъж изтеглил пенсията му от 371 лева и я похарчил, харесало му да живее на гърба на дядяото за чужда сметка и сега опитал втори път. Въпреки подробните му обяснения служителката на гишето в пощата не се заблудила и извикала полиция. По случая е образувано досъдебно производство в ОДМВР Монтана за измама. Иван Д. е задържан за срок от 24 часа, той е криминално проявен с дебело досие.", "date": "2017.12.08", "title": "Разкриха мошеник, източвал пенсията на дядо"}
{"url": "https://www.24chasa.bg/novini/article/6600448", "text": "91-годишна жена и майката на убития в Лясковец командос няма как да изгониш. За такива случаи търсим решение. Няма как за такива човешки съдби да търсиш закон. За тези 4-5 чисто хуманитарни случаи се търси временно решение. Всички останали жилища на МО ще бъдат опразнени и дадени на правоимащи. Това обяви вицепремиерът и военен министър Красимир Каракачанов по време на парламентарния контрол. За останалите случаи жилищният фонд се освобождава, защото над 4000 военнослужещи са на свободен наем. В същото време с апартаменти се правели много нарушения - задържали ги внуци на вече покойни служители на армията, или били купувани при първа възможност и препродавани, след което продалият ги кандидатствал за други ведомствени. Агенция \"Военно почивно дело\" ще отдаде 100 и няколко гаража в цялата страна, за да влизат приходи, обяви още Каракачанов.", "date": "2017.12.08", "title": "Каракачанов: Освобождаваме всички неправомерно заети жилища на МО, без 4-5 случая"}
{"url": "https://www.24chasa.bg/novini/article/6600251", "text": "1,43 млрд. лв. ще е бюджетът на София през 2018 г. Проектобюджетът е със 105 млн. лв. повече от сегашния. Най-важният обект ще е продължаване на строителството на третата линия на метрото, за което се предвиждат над 327 млн. лв. Над 103 млн. лв. пък се планират за ремонт на улици и булеварди, трамвайни трасета и ремонти, съобщи кметът на София Йорданка Фандъкова. Тя представи проектобюджета заедно със зам.-кмета по финанси Дончо Барбалов. За поредна година общината няма да увеличава данъците и таксите на софиянци. Близо половин милиард лева ще инвестира през 2018 г. общината в града. Над 383 млн. лв. от тях са европейски средства. Планират се 654 млн. лв. собствени средства, като 103 млн. лв. от тях ще са от данък-сгради. Най-големият обект в капиталовата програма през 2018 г. ще е строителството на третата линия на метрото. Над 103 млн. лв. планираме за реконструкция на основни улици и булеварди, ремонт и изграждане на квартални улици, подмяна на трамвайни линии и обновяване на мостове. От тях 15 млн. лв. са за ремонт на базова инфраструктура, а 37,7 млн. лв. - за ремонт и поддръжка на квартални улици\", обясни Фандъкова. През 2018 г. ще се довършват разширението на бул. \"Т. Каблешков\", на бул. \"Монтевидео\" и локалите на Северна скоростна тангента. Планира се изграждането на връзката на Източната тангента - между Северна скоростна тангента и бул. \"Вл. Вазов\", ремонт на ул. \"Първа българска армия\", реконструкция на бул. \"Скобелев\", изграждане на кръгово кръстовище при булевардите \"Кл. Охридски\" и \"Андрей Ляпчев\" и продължаване на ремонта на бул. \"Шипченски проход\", но след избор на нов изпълнител, след като общината прекрати договора заради некачествено изпълнение тази година. Догодина с европейски средства ще започне и обновяването на ул. \"Граф Игнатиев\" и пл. \"Славейков\". То ще струва 13,3 млн. лв. Там ще се подменят канализация, трамвайни линии, настилки и ще се засадят дървета. Площад \"Славейков\" трябва да се превърне в място за букинисти и за култура, а не книгите да се продават в кашони от банани. Ще направим модерни съоръжения за продажба на книги, планираме и да възстановим фонтана, обясни Фандъкова. За подмяна на трамвайни линии и покупка на нови мотриси са заложени 35,5 млн. лв. С част от тях ще се обнови изцяло трасето на трамваите по линия 5, която се движи по бул. \"Цар Борис III\". Предвижда се доставка на 142 автобуса на природен газ за градския транспорт и 20 електробуса. 6 млн. лв. са заделени за ново улично осветление, а 10 млн. лв. за отчуждаване на терени в кварталите \"Манастирски ливади\", \"Витоша ВЕЦ-Симеоново\", \"Кръстова вада\" и \"Малинова долина\". Над 32,2 млн. лв. се планират за образователна инфраструктура. Повече от 13 млн. лв. от тях са за строителство на 8 детски градини и довършване на 3 други нови сгради. 11,7 млн. лв. са заложени за поддръжка на паркове и градини - за ремонт на Западния парк, изграждане на парк \"Въртопо\" в \"Младост\" и други. С 1,5 млн. лв. ще бъде ремонтиран секторът на приматите в зоологическата градина. С 1 милион лева ще разполага фондацията, която трябва да организира догодина мероприятията, свързани с това, че София ще е европейска столица на спорта. Догодина трябва да стартират конкурси за нова визия на пл. \"Св. Неделя\", за обновяване на зоната около Градската градина, за възстановяване на Войнишкия мемориал пред НДК и за строителството на бившата топлоцентрала на НДК, която трябва да се превърне в Център за съвременно изкуство.", "date": "2017.12.08", "title": "София с 1,43 млрд. лв. бюджет през 2018 г., над 100 милиона за улични ремонти (Обновена)"}
{"url": "https://www.24chasa.bg/novini/article/6600449", "text": "Мъж от Охайо, обвинен в участие в престъплението в Сребреница през 1995 г., ще бъде депортиран от САЩ въз основа на споразумение за признаване на вината, съобщи белградското радио Б-92, цитирано от БТА. Американските власти обвиниха Оливер Драгич миналата година, когато бе разкрито, че той е бил член на специалните сили в Босна и с измама е влязъл в САЩ като бежанец, твърдейки, че е жертва на войната. Драгич бе арестуван през август 2016 г., а в четвъртък бе наредено да бъде депортиран. Частта на Драгич е участвала в операцията в Сребреница. Драгич е поискал бежански статут през 1998 г., представяйки се за жертва на войната, като твърдял, че е напуснал Босна през 1992 г.", "date": "2017.12.08", "title": "Депортират от САЩ мъж, участвал в клането в Сребреница през 1995 г."}
{"url": "https://www.24chasa.bg/novini/article/6600457", "text": "Мишел Барние, главният преговарящ за Брекзит от страна на ЕС, направи коментар за постигнатото споразумение между британския премиер Тереза Мей и председателят на ЕК Жан-Клод Юнкер по първия кръг от преговорите за раздялата между Лондон и Брюксел. Той похвали екипа си за свършената работа и констатира, че действително в разговорите е постигнат „реален прогрес“, пише британското издание The Telegraph, цитирано от Фокус. „Днес, след 6 месеца работа, ние публикувахме общ доклад, в който са изредени точките, по които сме се разбрали до момента. Документът е прецизен и детайлен. Винаги съм искал да съм напълно открит към гражданите и данъкоплатците. Ние винаги трябва да носим отговорност, независимо в какъв етап са преговорите“, заяви той. „Ако Европейският съвет се съгласи и приеме резолюция идната седмица, документът може да стане основа на споразумението за оттегляне на Великобритания от ЕС. Но нека не се заблуждаваме, предстои още много работа. Има още препятствия за преодоляване“, разясни Барние. „Трябва да имаме финалната версия на споразумението за оттегляне преди октомври 2018 година – по-малко от една година“, подчерта главният преговарящ на ЕС.", "date": "2017.12.08", "title": "Мишел Барние: Днес постигнахме реален прогрес за Брекзит"}
{"url": "https://www.24chasa.bg/novini/article/6600459", "text": "Резултатите от проведеното през 2017 г. изследване за използването на информационно- комуникационни технологии (ИКТ) в домакинствата и от лицата показват, че 67.3% от домакинствата в България имат достъп до интернет, а 63.0% разполагат с настолен компютър, лаптоп или таблет. Това съобщиха от Националния статистически институт. 66.9% от домакинствата са с осигурена бърза и надеждна широколентова връзка, която освен фиксирана кабелна връзка включва и интернет връзка чрез мрежата на мобилните телефонни оператори. През 2017 г. с най-висок относителен дял на домакинства с достъп до интернет са Югозападният и Южният централен район, съответно със 70.5 и 70.4%. От средната стойност за страната изостават домакинствата от Югоизточния и Северозападния район, където с достъп до интернет са съответно 62.1 и 57.8% от домакинствата. Домакинствата с деца използват по-активно глобалната мрежа и 87.2% от тях имат достъп до интернет при 62.0% за домакинствата без деца. Въпреки динамичното развитие на информационните технологии в България 32.2% от домакинствата все още нямат достъп до интернет в домовете си. Повече от половината от тях (53.6%) посочват като основна причина липсата на знания и умения за работа с интернет, 48.8% смятат, че нямат нужда от него (не е полезен, интересен и др.), а според 27.9% от домакинствата оборудването е скъпо.", "date": "2017.12.08", "title": "НСИ: 32.2% от домакинствата у нас все още нямат достъп до интернет вкъщи"}
{"url": "https://www.24chasa.bg/novini/article/6600471", "text": "По традиция, установена от години в навечерието на студентския и на новогодишните празници най-добре потрудилите се и най-талантливите студенти на Технически университет – Варна бяха отличени по достойнство за усилията си през изминалата академична 2016/2017 година. В предпразничната обстановка на тържествената 114 аудитория 37 абсолютни отличници бяха наградени с грамоти и с парична награда от 170 лева. След отличниците своите грамоти получиха студентски екипи, защитили честта на Технически университет - Варна в представителни национални и регионални прояви. Те спечелиха златни, сребърни, бронзови медали и купи на студентски олимпиади, иновативни форуми, спортни и други състезания. В присъствието на академичното ръководство на университета, на наградените, на развълнувани родители и приятели предчувствието за светли празници намери израз в приветствието на ректора на университета проф. дн инж. Росен Василев: „С удоволствие установявам, че с всяко ново наше тържество заслужено излъчваме все повече отлични студенти. Радвам се много и, че са все повече гостите и приятелите, дошли да ви изразят подкрепата си и да ви пожелаят бъдещи успехи, уважаеми колеги студенти. Всеки, който е учил в този университет е оставил тук част от сърцето и душата си. Затова съм убеден, че никога няма да забравите колко щастливи и изпълнени с надежди сте били през годините на Вашето обучение. И това градивно, изпълнено с очаквания и мечти време ще продължава да живее във Вас. Съхранявайте го в душите си! Проектирайте пътя, който ви предстои с най-голяма отговорност, поставяйте си високи цели, които да осмислят живота ви. Пожелавам Ви здраве, професионални успехи и разбира се – любов, лично щастие, и дано след време децата Ви, заредени с Вашия талант и ентусиазъм, да заемат местата в академичните аудитории на България.” Не спираха овациите и за множеството отличени студентски екипи: за отборното първо място на Националната олимпиада по компютърна математика, за победи на Републиканската олимпиада по теоретична електротехника, за учебни бизнес компании на специалностите ни „Компютърни системи и технологии” и „Софтуерни и интернет технологии”, участвали в Пловдивския технически панаир, за впечатляващо участие в Европейската нощ на учените, за първо, второ и трето място в конкурса ”Математиката в света на изображенията”, за участие в състезание по мениджмънт и решаване на казуси по зададени от бизнеса проекти, отличия в конкурс на НТС-Варна за най-добри дипломни работи, за участие в разработване на платформа за видеосподеляне на медийна група „Черно море“, за спечелен сертификат от първото състезание по медиация на Националния център по медиация, за шампионите от Първата междууниверситетска регата „Академика”и за високи постижения в спортовете плуване, тенис на корт, тенис на маса, за отлична организационна работа на Студентския съвет, за изявени студенти от специалностите „Индустриален дизайн”, „Растениевъдство”, „Електротехника”, „Възобновяеми енергийни източници”. Бяха поощрени за добри постижения и студентските клубове в ТУ - Варна: „Роботика и мехатроника”, „Авто-мото клуб”, „Екологично”, „Кино и фото технологии”, „IT ++”, „Морски клуб”, „Предприемачество и иновации”, „Дизайн”, „Възобновяеми енергични източници”, „Сензорни мрежи”, „ДАР“ и др. А има ли по-добри и от най-добрите? Любопитна илюстрация на това се оказа шесткратното излизане при наградния подиум на второкурсника от „Компютърни системи и технологии”Александър Георгиев, за да получи отличията си. Беше награден за неизменно 6.00 при изпитите, за медал от националната олимпиада по компютърна математика, за университетска олимпиада по програмиране, за участие в студентска бизнес фирма по предприемачество, за демонстрирана маркетингова игра в Европейската нощ на учените, за работата си като зам.-председател на Студентски клуб „IT ++ ТУ Варна”. По-добри от най-добрите се изявиха с трикратното си излизане на наградния подиум и магистрите инж. Красимир Димитров („Софтуерно инженерство“) и инж. Максимилиан Маринов („Медицинска електроника”), завоювали за втора поредна година златните медали на национални олимпиади по компютърна математика. В приветствието си към студентите заместник-председателят на Студентски съвет Марин Сивов даде израз на най-желаното от тях в този момент и на очакванията им за бъдещето: „Пожелавам Ви весели празнични дни и винаги да изпитвайте удовлетворение от труда и постиженията си.", "date": "2017.12.08", "title": "Ръководството на ТУ – Варна отличи за 8 декември изявени студенти в науката, обществената работа и спорта"}
{"url": "https://www.24chasa.bg/novini/article/6600479", "text": "От началото на 2018 г. да започне ремонт на всички казарми, в които живеят или работят военни. Това са договорили на среща преди малко премиерът Бойко Борисов и вицепремиерът и военен министър Красимир Каракачанов. Процесът ще отнеме 2-3 години. Част от средствата са в бюджета на Министерството на отбраната, останалите ще бъдат осигурени от правителството. Увеличението на заплатите, което ще получават от началото на 2018 г. служещите в системата, е средно 10-11 процента, уточни вицепремиерът Каракачанов пред журналисти в Народното събрание. Помолен да коментира изтребителят, пилотиран и харесан от президента Румен Радев във Франция, военният министър каза: \"Ще обсъдим дали можем да си го позволим.\" И даде пример, че всеки може да иска мерцедес S класа, но ако има средства само да си ремонтира старият автомобил, това надали е най-разумното. Един \"Рафал\" е от порядъка на 100 милиона евро, иначе аз съм \"за\" в процедурата да се състезават всички, уточни Каракачанов.", "date": "2017.12.08", "title": "Борисов и Каракачанов договорили ремонт на действащите казарми"}
{"url": "https://www.24chasa.bg/novini/article/6600468", "text": "Българската история има дати и места, които са знаменателен символ на национални възходи и победи, събития, които ни дават повод за гордост, достойнство и оптимизъм. 10 декември 1877 г. и Плевенската епопея са един от тези величави моменти в драматичната българска история, изпълнени с героизъм и всеотдайна саможертва, в името на свободното развитие на българския народ и държава. Преди 140 г., на Плевен е отредена съдбата да стане място на най-тежките и продължителни сражения на Руско-турската освободителна война 1877-1878 г. Пет месеца тези кървави събития приковават вниманието на цялата европейска общественост. Битката за освобождението на града е най-важната военна операция, която предопределя изхода на войната. Край Плевен, подвигът на хилядите руси, румънци, украинци, беларуси, поляци, финландци, молдовци пречупва съпротивата не само на Осман паша, но и на цялата Османска империя. Победата на 10 декември 1877 г. открива пътя към София, пътя към Сан Стефано, пътя към възраждането на българската държава след пет века османска власт. Като наследници на тези велики мъже, дали живота си за нашата свобода, всички ние имаме дълга и отговорността да пазим спомена за делото им и да съхраним 10 декември 1877 г. завинаги в националната ни памет. Победната битка за Плевен е огромна крачка към българската Независимост. Плевенската епопея и всички останали героични битки по време на войната, безспорно и завинаги, остават не само в историята ни, но и в съкровищницата на българския епос, литература и съзнание, а оттам и в усещането ни за духовна близост и общност с Русия и народите, спомогнали за българскта свобода. 140-годишнината от славната Плевенска епопея ни дават възможност отново да отдадем дължимата почит и благодарност на хилядите загинали в Освободителната война, която сама по себе си е велик исторически акт, вследствие на който, на картата на Европа се появява четвъртата славянска държава – Нова България – свободна и независима, преживяла много страдание векове наред. Ние, от БСП, поднасяме нашето най-искрено уважение и дълбок поклон пред героичния подвиг и жертвите в Плевенската епопея. Тя е урок по родолюбие, който да ни учи свято да помним и тачим светлите завети на нашите предци, които всеотдайно с кръвта си платиха, за да я има България. Слава на всички отдали живота си за Плевен и за свободата на родината ни! Поклон пред вечната памет на героите!", "date": "2017.12.08", "title": "ПГ на БСП: Поклон пред героичния подвиг и жертвите в Плевенската епопея"}
{"url": "https://www.24chasa.bg/novini/article/6600463", "text": "Европейската комисия отказа днес да посочи сумата, която Лондон ще дължи на ЕС при оттеглянето си от Общността, предаде БТА.  Никога не съм цитирал числа, няма да го направя и днес, заяви на пресконференция главният преговарящ на ЕС Мишел Барние. Беше важно задълженията на Великобритания да залегнат в споразумението, което постигнахме днес. Въпросът не е политически, но не можем да направим точно изчисление - сумата на разходите ще се променя в идните години, поясни той. Барние коментира, че преговорите не са завършили положително заради направени отстъпки. Въпреки това в отговор на въпрос, по които точки на споразумението ЕС се е съобразил с виждането на Великобритания, той посочи искането на Лондон да не поема разходите по преместването (в Амстердам и Париж) на двете общностни агенции, които досега са в британската столица. Главният преговорящ добави, че съгласно споразумението британските съдии ще трябва да прилагат взетите досега решения на Съда на ЕС, а в следващите осем години ще могат да се допитват до Европейския съд за становище. Барние призна, че ЕС е настоявал този срок да бъде по-дълъг от осем години, но е отстъпил. По въпроса с бъдещите отношения Великобритания-ЕС в областта на търговията той изрази мнение, че вероятно ще бъде сключено споразумение като това с Канада. По неговите думи търговските преговори с Лондон ще бъдат по-трудни от досегашните. Барние поясни, че четирите свободи на ЕС (на движение на хора, стоки, капитали и услуги) няма да подлежат на предоговаряне. Не трябва да подценяваме трудностите, които предстоят. Необходими са ни въображение и чувство за отговорност. Днес е повратен момент, коментира Барние. Той отбеляза, че следващата седмица постигнатата сделка ще бъде оценена от Европейския парламент и Европейския съвет.", "date": "2017.12.08", "title": "Еврокомисията не казва колко дължи Лондон при оттеглянето си от ЕС"}
{"url": "https://www.24chasa.bg/novini/article/6600492", "text": "С 4 милиона лева е обезпечена културната програма, която ще съпътства българското европредседателство през първата половина на 2018 г., съобщи в сутрешния блок на ТВ Европа министърът на културата Боил Банов. Тя обхваща проекти във всички сфери, които съчетават богатото ни културно-историческо наследство и съвременното българско изкуство. Напълно е готова културната програма, съпътстваща провеждането на българското председателство догодина. За реализацията на събитията, които ще текат в цялата страна, са предвидени 4 милиона лева. Това съобщи в студиото на \"Европа сутрин\" министърът на културата Боил Банов. Програмата ще стартира още на 1 януари с новогодишния концерт в НДК. Официалното откриване обаче ще бъде на сцената на Народния театър на 11 януари, уточни министър Банов. Той обеща богата културна програма с множество събития, които да показват богатото ни културно наследство и съвременното българско изкуство. \"Догодина е година на културното наследство, което е един сериозен акцент и ние много естествено се вписваме в него с уникалното културно наследство, което имаме и материално и нематериално. А съвременното изкуство е големият ключ към разпознаване на съвременна България. Изключителни достижения имаме в съвременното изкуство и те трябва да бъдат показани и наложени.\" Ще има събития не само в София в цялата страна, ежедневно културни и всякакви изкуства. Ние имаме да показваме толкова много, че няма да ни стигне времето\", коментира министърът на културата. Националният дворец на културата ще продължи да се развива като важен конгресен център и след европредседателството ни. За цялостния ремонт на сградата до момента са вложени 45 милиона лева, съобщи още Боил Банов. \"Тя първо е уникално направена и сега вече когато е основно ремонтирана, и сега вече когато има толкова много неща, хипотезата да се превърне в най-големия конгресен център на Европа е огромна. Сигурността, която има няма аналог наистина. Сградата е красива, вътре, знаете, има толкова много произведения на изкуството, със самото и създаване всичко това е реставрирано. тя е уникална тя съчетава в момента функциите на една абсолютно съвременна сграда с културата и дука, които носи от времето\", допълни Банов. Бюджетът за сектор \"Култура\" за 2018 година е увеличен с 30 милиона лева, съобщи още министър Банов. Министерството на културата ще разполага с 18 милиона повече, голямата част от повишението ще отиде за политиките в областта на съвременното изкуство и достъп до качествено образование. Приоритет за догодина ще бъде финансирането на проектен принцип на сценичните изкуства.\"", "date": "2017.12.08", "title": "С 4 млн. лв. е обезпечена културната програма, съпътстваща българското европредседателство"}
{"url": "https://www.24chasa.bg/novini/article/6600484", "text": "Алпинистът и изследовател Боян Петров, серийният предприемач Боян Бенев и над 100 български професионалисти от Брюксел участваха в третото издание на конференцията Моята мечта за България, организирана от българския евродепутат от ГЕРБ/ЕНП Ева Майдел. Темата на провелото се на 07 декември 2017 г. в Брюксел събитие беше „Рискът и успехът в България“. Това съобщиха от пресцентъра на ГЕРБ.  „Вярвам, че имаме нужда от много дълбок и откровен разговор за това в каква България искаме да живеем утре. Боян Петров и Боян Бенев са личности пред които няма граници, но и хора, които са здраво стъпили на земята. Както в алпинизма, така и в бизнеса, оценката на рисковете и възможностите са ключови за успеха. Нека да помислим какви са възможностите и шансовете за успех ако решим да работим заедно за България, но и какви са рисковете, ако не го направим сега. Важно е да постигнем обществен консенсус за необходимите условия, които ще помогнат за това. Моята мечта е за една високообразована България, в която стремежът за модернизация и просперитет е постоянен и споделен,“ заяви българският евродепутат Ева Майдел, чиято инициатива е ежегодната конференция Моята мечта за България. „От върха виждаш други върхове. Море от върхове, които ме предизвикват. А да се предизвикам е целта ми всеки ден и знам какво трябва да направя, за да я постигам,“ заяви алпинистът и изследовател Боян Петров, на когото остават още четири върха до постигане на целта за изкачване без кислородна маска на всички по-високи от 8000 м. върхове в света. С това България ще се превърне в 20-тата страна в света с алпинист с такова постижение. „Искам повече хора да са активни и да действат по актуалните и вече съществуващи възможности. В България в момента човек има възможност за по-добър стандарт на живот от много западни държави. Има нужда да си променим виждането и очакването от това какво е България и какво може да постигнем тук,“ коментира технологичният и социален предприемач Боян Бенев. Ева Майдел организира Моята мечта за България за трета поредна година, заедно с фондация „Заедно в час“. Инициативата събира представители на българската общност в Белгия и цели да намери пътя за успех, за общи каузи и национални идеали за българите в България и по света. Изданието през 2016 г. беше посветено на това как България да бъде \"Дигитален лидер чрез уменията на бъдещето\".", "date": "2017.12.08", "title": "Ева Майдел: Моята мечта е за една високообразована България"}
{"url": "https://www.24chasa.bg/novini/article/6600485", "text": "Третото издание на традиционния вече коледен турнир на ДФК „Дракончета“ ще се проведе през почивните дни в зала „Дунав“ в Русе. Над 200 деца от 14 детски градини, в които амбициозният проект развива футбол, ще се включат в надпреварата, съобщиха от ФК „Дунав“. Турнирът ще бъде официално открит на 9 декември, събота, от 09:00 ч. Финалите и награждаването са предвидени за 10 декември, неделя. Програмата за развитие на футбола в школата на „Дунав“-Русе, кръстена „Дракончета“ стартира през есента на 2015 г., като благодарение на нея възпитаници на детски и учебни заведения в Русе се занимават активно с футбол под ръководството на специалисти. Изградени бяха и специални игрища. Целта е да се постави широка основа, която да позволи на ФК „Дунав“ да има по-сериозен поглед върху повече деца в града. Така „Дракончета“ работи изцяло за представителния футболен клуб на Русе, където най-добрите момичета и момчета ще могат да се доусъвършенстват под ръководството на неговите специалисти и да получат поле за изява на по-високо ниво.", "date": "2017.12.08", "title": "4 детски градини в Русе се включват в поредния коледен турнир „Дракончета”"}
{"url": "https://www.24chasa.bg/novini/article/6599719", "text": "“Йерусалим е родина на едничкия Бог, столица на два народа, светилище на три религии и е единственият град, който съществува както на небето, така и на земята.” Така съвременният историк Симон Себаг Монтефиоре описва това свято място, за което от векове се водят кървави битки, яростни диспути и безплодни дипломатически пазарлъци. Арабите го наричат Ал Кудс, израилтяните - Йерушалайм, но още от древността името му отеква в сърцата на християни, евреи и мюсюлмани и привлича поклонници, чийто живот завинаги е белязан от посещението на Божи гроб. Това е един от най-старите градове в света. Той е покоряван, разрушаван, издиган отново и отново. Всеки пласт от неговата земя крие различен етап от миналото на света, разказва Би Би Си. Йерусалим е пълен с истории за разделение и конфликти между хората от различни религии, но това, което ги обединява, е благоговението към този град светиня. В неговото сърце е Старият град – лабиринт от тесни улички и старинна архитектура, която определя облика на четирите му квартала – еврейски, мюсюлмански, християнски и арменски. Мястото е оградено с каменен зид и Впрочем християнските квартали са два - арменците също са християни. В християнската махала е черквата на Божия гроб – символ на разпъването, смъртта и възкресението на Исус Христос. Тя се управлява от представители на различни християнски деноминации, сред които гръцката православна патриаршия, францисканци католици, арменски попове, етиопски и египетски християни, сирийски православни монаси. Богомолци от цял свят се покланят там пред празния Христов гроб, искат прошка и просят милост.  Мюсюлманите от арабския квартал – най-големия, се молят в светилището Купола на скалата и Те вярват, че от камък на този хълм Мохамед е “отскочил” с коня си и се е възнесъл на небето. През Рамадана всеки петък стотици хиляди мюсюлмански богомолци се кланят там. Това култово възвишение арабите наричат Харам ал Шариф, а евреите - Храмовия хълм или Благородното светилище. Според юдеите земята, върху която е изграден Куполът на скалата, не е арабска, а древна еврейска собственост. Там преди 3000 години Соломон издигнал храм, в чиято светая светих - Божите заповеди. Имало и камък, от който бил създаден целият свят. На това място Аврам се готвел да принесе в жертва сина си Исак. В подножието на Купола на скалата е и еврейската светиня Западната стена, или Стената на плача – част от храмовия зид и мястото за молитви на евреите.  Заради тясно преплетените религии, култура и история статутът на Йерусалим е един от основните проблеми в близкоизточния конфликт. Когато през 1948 г. се обявява държавата Израел, евреите установяват парламента си в западната част на града. на базата на Балфурската декларация, с която Великобритания подкрепя еврейското заселване на палестинска територия. След първата арабско-израелска война и израелската победа през 1949 г. евреите окупират 78 процента от територията на района и завземат Западен Йерусалим. 22% между Газа и Западния бряг, както и Източен Йерусалим са причислени към Йордания. В Шестдневната война през 1967 г. израелците почти изцяло завладяват населените с палестинци източни квартали, а и обявяват Йерусалим за своя неделима столица. Оттогава споровете за града се изострят. Заселването пали искрата на палестинския гняв и бунтовете срещу израелската окупация – интифадите. Палестинците изявяват претенции за Източен Йерусалим като столица. Борбите за светите места в Стария град се водят решително и непоколебимо и от двете страни. А триумфът на едните винаги е поражение за другите, коментира “Дойче веле”. Това ясно пролича през септември 2000 г., когато появата на тогавашния израелски премиер Ариел Шарон на Храмовия хълм отприщи втората интифада, продължила четири години.  Повечето държави, включително Великобритания, Франция, Русия, Германия, не признават Йерусалим за столица на Израел и държат посолствата си в Тел Авив. Стратегията е въпросът за града да бъде част от цялостното уреждане на конфликта, а неговият статут да бъде определен на по-късен етап от мирните преговори със съгласието на враждуващите страни. Затова решението на Доналд Тръмп да вземе страната на Израел по всеобщо мнение подронва шансовете за мирна сделка, а САЩ губят престиж като “безпристрастен арбитър”. между израелци и палестинци. И не се знае как ще реагира Арабският свят. Протестите в края на юли, когато след смъртоносното нападение срещу двама полицаи Израел ограничи достъпа до Храмовия хълм, дават само бегла представа за онова, което може да се случи, коментира “Дойче веле”. Кварталите в Източен Йерусалим, разположени извън историческия център, за повечето израелци нямат особено значение - те и бездруго не ходят в тях. Според шефа на бюрото в Йерусалим на фондация “Конрад Аденауер” Александър Бракел бурето с барут е заровено другаде - около проблема за бъдещия статут на Храмовия хълм и Стената на плача. ", "date": "2017.12.08", "title": "Йерусалим – близо до Бога, далеч от мира"}
{"url": "https://www.24chasa.bg/novini/article/6600519", "text": "Младеж шофирал автомобил по пътя Русе-София след употреба на алкохол. Това съобщиха от полицията в крайдунавския град. Екип на пътна полиция спира за проверка миналата нощ 28-годишния водач на автомобил \"Хюндай\" на главния път Русе-София. При последвалата проба за алкохол дрегерът отчел 2,38 промила. На русенеца е съставен акт, издаден му е талон за медицинско изследване и е отведен в болницата, където е дал кръвна проба. По случая е образувано досъдебно производство.", "date": "2017.12.08", "title": "Хванаха 28-годишен да кара с 2,38 промила на пътя Русе-София"}
{"url": "https://www.24chasa.bg/novini/article/6600534", "text": "Външно министерство е разговаряло с турския посланик Хасан Улусой по повод поисканото от Ердоган ревизиране на Лозанския договор от 1923 , с който се определя границата между България и Турция. Това става ясно от публикувана позиция на Министерство на външните работи. Ето какво пише в нея:  Република България винаги се е придържала към принципите на международното право, Устава на ООН и принципите на Заключителния акт от Хелзинки от 1975 г. \"Всяка ревизия на международни договори може да се извършава само по взаимно съгласие между страните в съответствие с международноправните норми\", гласи още съобщението. \"Надяваме се, че нашите съседи ще продължат по пътя на диалога, основан на европейските ценности и принципи в интерес на мира и сигурността в региона, което бе обсъдено днес на среща с посланика на Република Турция в МВнР. България смята, че дискусия по мирни договори и съществуващи граници не е от полза за международната общност и стабилността в региона\", се посочва още в позицията на МВнР. Новият турски посланик е имал предварително уговорена опознавателна среща във Външно министерство. На нея е била обсъдена и речта на Ердоган, в която той призова за ревизия на Лозанския договор. Той е сключен между Турция и Гърция след война между тях, но в него е записана и границата между България и Турция.", "date": "2017.12.08", "title": "Външно обсъди с турския посланик речта на  Ердоган за Лозанския договор"}
{"url": "https://www.24chasa.bg/novini/article/6600563", "text": "Турският президент Реджеп Ердоган пристигна в Комотини и влезе през задната врата на джамията на турския квартал \"Кър махале\", където ще участва в голямата петъчна молитва. Кортежът на на Ердоган включва почете от 10 лимузини, придружавани от охранители.  Турският президент беше посрещнат от няколко хиляди гръцки мюсюлмани, които бяха изпълнили района на джамията. Ердоган свали прозореца на автомобила, в който се возеше и помаха с ръка за поздрав.", "date": "2017.12.08", "title": "Ердоган пристигна в Комотини, влезе в джамията през задната врата (Снимки+Видео)"}
{"url": "https://www.24chasa.bg/novini/article/6600526", "text": "Терористичната мрежа Ал Кайда призова своите последователи по света да атакуват важни интереси на САЩ, техните съюзници и Израел в отговор на решението на американския президент Доналд Тръмп да признае Ерусалим за израелска столица, предаде Асошиейтед прес. Ал Кайда призова в изявление, разпространено от нейната медия \"Ас Сахаб\" на арабски и английски език, за свещена война - или джихад, и определи Америка като съвременен \"фараон\", който потиска мюсюлманите, информира БТА. Терористичната мрежа заяви, че \"най-сигурният и най-бърз начин за противопоставяне на агресията на фараона на нашата епоха - Америка, е джихад в името на Аллах, като се вземат на прицел жизненоважните интереси на САЩ и техните ционистки и кръстоносни (християнски) съюзници навсякъде\". Подобни изявления направиха и клонове на Ал Кайда, включително Ал Кайда в ислямския Магреб и Ал Каида на Арабския полуостров.", "date": "2017.12.08", "title": "Ал Кайда призова за нападения срещу САЩ след решението на Тръмп за Ерусалим"}
{"url": "https://www.24chasa.bg/novini/article/6600578", "text": "За втора поредна година Административен съд Варна, в партньорство с Комплекс за социални услуги за деца и семейства в морската столица, организира благотворителен коледен базар. Ще се продават коледни играчки, сувенири, картички, изработени от деца и техните семейства, с които работи Комплексът за социални услуги по специална програма за арт терапия. Средствата, събрани от базара, ще бъдат дарени на 8-годишната Никита от Варна. Малката Никита е с диагноза детска церебрална парализа и е претърпяла множество операции в България и чужбина. След последната скъпоструваща операция на тазобедрените стави в Австрия, детето се чувства по-добре, но й предстои продължителен период на рехабилитация и семейството й се нуждае от финансова подкрепа, за да се опита да сбъдне съкровената й мечта - да проходи. Благотворителният Коледен базар ще бъде открит от 11 до 15 декември 2017 год. в Административен съд – Варна.", "date": "2017.12.08", "title": "Варненски магистрати помагат на болно дете"}
{"url": "https://www.24chasa.bg/novini/article/6600759", "text": "Разглеждаме възможността учебниците с голям обем страници да бъдат разделени на две части, каза министърът на образованието и науката Красимир Вълчев в отговор на парламентарен въпрос за процедурата за условията и реда за оценяване и одобряване на познавателните книжки, учебниците и учебните комплекти. Министърът каза, че са били направени и промени в контекста на задачата за олекотяване на раниците на учениците и са въведени текстове, които дават възможност на издателите да използват пълноцветен, двуцветен или едноцветен печат върху обемна хартия при съответните технически характеристики, гарантиращи качеството, предава БТА. Процедурата за учебниците е обективна, а самите учебници се селектират чрез избора им от страна на учителите, каза министър Вълчев. Той коментира също, че е \"факт, че едни издателства имат много по-голям процент на покритие - на обхват на учениците и на паралелките, отколкото други издателства\". Не съм убеден обаче, че ако имаме един учебник, оценяван преди всичко от служители в Министерството на образованието и науката, това ще бъде по-обективна процедура, заяви Вълчев. \"След разговор с издателствата, изпратих писмо до всички директори на училища по никакъв начин да не приемат спонсорства от издателства - каквито и да е подаръци или участия в семинари. Констатирахме, че това по някакъв начин изкривява процедурата на училищно ниво и пречи на обективността\", коментира образователният министър.", "date": "2017.12.08", "title": "Министър Вълчев: Учебниците с голям обем може да бъдат разделени на 2 части"}
{"url": "https://www.24chasa.bg/novini/article/6600785", "text": "Сметка по \"развода\" с ЕС на стойност между 35 и 39 милиарда британски лири би представлявала справедливо уреждане на въпроса, заяви днес говорител на британския премиер Тереза Май, цитиран от Ройтерс и БТА.  Очакваме сумата да бъде между 35 и 39 милиарда британски лири, каза говорителят. Бихме я приели като честно уреждане на нашите задължения, допълни той. Британски източник съобщи, че според Великобритания окончателните разходи по покриване на задълженията й към ЕС по Брекзита възлизат на 40-45 милиарда евро, предаде Ройтерс.", "date": "2017.12.08", "title": "Великобритания очаква сметката по \"развода\" й с ЕС да е 35-39 милиарда лири"}
{"url": "https://www.24chasa.bg/novini/article/6600805", "text": "Френският президент Еманюел Макрон получи престижната германска награда \"Карл Велики\" заради \"своята силна визия за една нова Европа и преоткриването на европейския проект\", предаде Франс прес, като се позова на кметството на град Аахен. Отличието се присъжда ежегодно от 1950 г. за ангажираност към Европа. Преди Макрон с наградата бяха удостоени германският канцлер Ангела Меркел и папа Франциск. Комитетът, който определя лауреата, е съставен от представители на местните власти в Аахен. Наградата ще бъде връчена официално на Макрон на 10 март в западния германски град. Според организаторите френският президент казал, че за него \"е голяма чест\" да получи това отличие.", "date": "2017.12.08", "title": "Макрон получи наградата \"Карл Велики\" за визията си за нова Европа"}
{"url": "https://www.24chasa.bg/novini/article/6600814", "text": "Външните министерства на няколко западни държави, включително Великобритания и САЩ, публикуваха предупреждения към своите граждани да избягват пътувания до Близкия изток, след като американският президент Доналд Тръмп обяви, че страната му ще признае Йерусалим за столица на Израел, пише британският вестник The Independent, цитиран от \"Фокус\". Ходът, който имаше за цел да удовлетвори дясно настроените гласоподаватели в САЩ, бе посрещнат с безпокойство и гневни протести в останалата част на света. Хората излязоха по улиците на Западния бряг и Ивицата Газа, а също и в Аман, Рабат, Бейрут и Кайро. От всички шокирани партньори на САЩ реакцията на иракския премиер Хайдер ал Абади стана най-острото неодобрение на „безразсъдния“ ход на Тръмп. Президентът на САЩ „трябва да се откаже от решението си, за да предотврати опасна ескалация, която води до екстремизъм и създава атмосфера, която подпомага тероризма“, каза иракският лидер. Като се вземе под внимание почти победената в Ирак „Ислямска държава“ и то с помощта на въздушните сили на САЩ, думите на Абади трябва да послужат като строго предупреждение. Ислямистки движения по целия свят разглеждат признаването на Йерусалим за столица на Израел като призив към война. Медия на „Ислямска държава“ разпространи карикатури на Тръмп, наред с израелския премиер Бенямин Нетаняху и саудитския крал Салман и неговия син, принц Мохамед, които обвини, че унищожават свещения град. \"Ал Кайда\" също побърза да се възползва от гнева около решението на САЩ и заяви: „Йерусалим не е собственост на Тръмп, за да го раздава на евреите“. Свързаната с \"Ал Кайда\" африканска групировка \"Аш Шабаб\" призова всички мюсюлмани по света \"да вдигнат оръжие и да защитят светия храм \"Ал Акса\" от ционистките окупатори, подкрепяни от Америка, тъй като отнетото със сила може да бъде върнато единствено със сила\".", "date": "2017.12.08", "title": "\"Индипендънт\": Ходът на Тръмп за Йерусалим разпалва тероризма по света"}
{"url": "https://www.24chasa.bg/novini/article/6600816", "text": "В Стария град на Ерусалим и около него днес се стигна до сблъсъци между палестинци и израелски полицаи. Силите за сигурност разпръснаха малка протестна демонстрация срещу решението на САЩ да признаят града за столица на Израел, съобщи ДПА. Хиляди палестинци се включиха в обявения днес \"ден на гнева\", съобщи Ройтерс, обобщавайки ситуацията в палестинските територии. След края на молитвите в джамията Ал Акса в Ерусалим богомолци стигнаха до вратите на Стария град, скандирайки \"Ерусалим е наш, Ерусалим е нашата столица\", а също и \"Нямаме нужда от празни приказки, имаме нужда от камъни и автомати Калашников\", предава БТА. Във Витлеем маскирани младежи запалиха гуми и замеряха с камъни израелските войници, които реагираха със сълзотворен газ. Протести имаше и в Рамала, където бяха задържани няколко души. Около 40 палестинци пострадаха при сблъсъци с израелски войници в арабското село Кусра недалеч от Наблус, предаде ТАСС, позовавайки се на телевизия Ал Маядин. Решението на Тръмп предизвика възмущение и протести и в Йордания, Египет, Индия, Афганистан и Пакистан, съобщиха информационните агенции. На някои места демонстрантите изгориха американски и израелски знамена. В центъра на Аман протестиращите скандираха \"Ерусалим е арабски\" и антиамерикански лозунги. Йордания играе особена роля в спора около Ерусалим, защото йорданският крал е религиозен пазител на намиращата се на Храмовия хълм в Стария град джамия Ал Акса, третата по важност светиня за мюсюлманите. В Кайро стотици се събраха пред джамията Ал Азхар, скандирайки лозунги за арабско единство срещу \"ционистката атака\". Съветник на великия имам на Ал Азхар заяви по египетската държавна телевизия, че американското решение показва колко неспособна е международната общност да помогне за решаване на конфликта със законови и политически средства. Никога не може да има посолство в Ерусалим, било то на САЩ, било на която и да е друга държава, заяви Мохамед Механа.", "date": "2017.12.08", "title": "Сблъсъци в Ерусалим и на Западния бряг след петъчните молитви (Видео)"}
{"url": "https://www.24chasa.bg/novini/article/6600838", "text": "Животновъдите в Камено, пострадали от наводнението на 25 октомври, ще получат помощи до Коледа. Това е обещал днес заместник-министърът на земеделието и храните Цветан Димитров по време на посещението си в общината, предаде БТА.  Сумата, предвидена за стопаните, е около 50 хиляди лева. Цветан Димитров днес е открил и приемна за заявления за предоставяне на минимални помощи, съгласно регламент 1408/2013. Припомняме, че пострадалите животновъди в района са 71 души. А сроковете за получаване на помощи по принцип са от 3 до 6 месеца, но в конкретния случай процедурата е свита до 1 месеца, е обяснил още заместник-министърът. За по-малко от месец Областна дирекция \"Земеделие\" на МЗХГ съвместно с администрациите на общините Камено и Бургас са организирали комисии на място, които са съставили протоколи за броя и вида на удавените животни. Документите веднага били изпратени до МЗГХ, за да бъдат оценени щетите по пазарен механизъм. Така стопаните ще могат да получат парите си най-късно до 20 декември.", "date": "2017.12.08", "title": "Животновъдите в Камено, пострадали от потопа, ще получат помощи до Коледа"}
{"url": "https://www.24chasa.bg/novini/article/6600862", "text": "Германското правителство приветства временното споразумение за Брекзит между Великобритания и Европейската комисия, определяйки го като стъпка напред, но предупреди, че вторият етап от преговорите ще бъде \"много сложен\", предаде Асошиейтед прес, цитира БТА. Правителственият говорител Щефен Зайберт направи предпазлив първоначален коментар по повод постигнатата днес сделка. Той каза пред репортери, че съвместният доклад за напредък от ЕС и Великобритания е \"стъпка напред в преговорите от наша гледна точка и сега ще проучим внимателно този доклад\". \"Със сигурност не може да се говори, че следващите решения ще бъдат взети до няколко седмици - това, което ще започне, със сигурност ще бъде много сложен втори етап от преговорите, при който Германия, разбира се, ясно ще заяви своите позиции\", каза Зайберт.", "date": "2017.12.08", "title": "Германия: Предстои труден етап в преговорите за Брекзит"}
{"url": "https://www.24chasa.bg/novini/article/6600873", "text": "БСП-София категорично се противопоставя на намерението на Комисията за енергийно и водно регулиране (КЕВР) да повиши цената на водата в София за втори път тази година и го смята за необосновано и неприемливо. Както е известно, в началото на 2017-а беше реализирано увеличение с 18%. Сега КЕВР е готова да подкрепи искането на концесионера „Софийска вода“ за ново повишение с над 9%. Това стана ясно от официална позиция на Изпълнителното бюро на БСП–София, съобщиха от пресцентъра на партията. БСП–София досега последователно е отстоявала становището, че концесията на „Софийска вода“ в този вид е неизгодна за столичани. Съгласно европейското законодателство достъпът до вода не е услуга, а е основно право. Откакто водоснабдяването е отдадено на концесия цената на водата се увеличи 7 пъти, без реално да е подобрено качеството на услугата, без да е достигнато очакваното намаление на загубите и столицата да е изцяло водоснабдена и канализирана. Надлъгването трябва да спре! Според Закона за регулиране на водоснабдителните и канализационните услуги (ЗРВКУ) при предоставянето на тази услуга следва да се спазва принципа за всеобщ достъп и социална поносимост. Тази социална поносимост е налице тогава, когато определената база минимално потребление на един човек в размер на 2,8 куб. м на месец, не надхвърля 2,5% от средния месечен доход на едно домакинство. Според данни на Института за икономически изследвания на БАН, при най-бедните слоеве и хората с увреждания и пенсионерите цената на услугата достига до 11,74% от доходите им. При такава ножица от допустимост 2,5% и реално заплащани стойности между 7-10% ние, от БСП - София не можем да останем безучастни. Защото тук не следва да са водещи само пазарните и търговските принципи, а трябва да бъде отчитана и социалната справедливост, която винаги е била основа на политиката на нашата партия. Многократно сме настоявали за прекратяването на договора за концесия със „Софийска вода“, освен това проведохме и референдум, но мнозинството на ГЕРБ в Столичния общински съвет не подкрепи искането ни. Миналата година предложихме компенсаторни механизми и формиране на „Фонд за водни помощи” за подкрепа на социално слабите лица и домакинства и за хората с увреждания, които са изрядни клиенти, защото те са най-потърпевши от постоянното увеличаване на цената на водата. Настояваме при предстоящите промени в концесионния договор между Столична община и „Софийска вода“ определящи показатели да бъдат количеството на инвестициите, намаляването на загубите и повишаването на качеството на водата.", "date": "2017.12.08", "title": "БСП–София категорично против повишаване на цената на водата в София"}
{"url": "https://www.24chasa.bg/novini/article/6600882", "text": "40-годишна жена падна и загина в района на виадукт “Витиня”. Инцидентът е станал на 35-и километър на автомагистрала “Хемус” в посока Варна, предава  . Жената е правила опит за селфи, уточняват от МВР. От Спешната помощ допълват, че линейка вече пътува към мястото.                                                                                                                                                                                                                                                                                                                                                                                                                                                                                                                                                                                                                                              ", "date": "2017.12.08", "title": "Жена падна от виадукта на \"Витиня\", опитала да си направи селфи отвисоко"}
{"url": "https://www.24chasa.bg/novini/article/6600889", "text": "Състав на Варненския окръжен съд, който трябваше да гледа наново делото срещу зам.-председателя на парламента Веселин Марешки, си направи отвод. Предстои то да бъде разпределено на друг състав и да започне отново от нулата. Причината за отвода според близки до делото е опит за натиск върху магистратите от страната на прокуратурата. Делото срещу Веселин Марешки обикаля съдебните инстанции няколко пъти. Обвинението срещу него е за изнудване на наемател на заведение и за нанасяне на телесна повреда на общинския съветник Костадин Костадинов. Според материалите по делото, Марешки поискал последователно 5 и 10 хиляди лева наем за заведение, за което твърди, че е строено върху негова земя. Преди 3 години Марешки и Костадинов защитаваха двете страни в спора и се стигна до размяна на удари. ВКС отмени определението на съдия Красимир Гайдаров, който през април спря делото и го изпрати в Софийски градски съд, където се гледат делата срещу лица с имунитет. Мотивите бяха, че обвиненията срещу Марешки са за деяния, извършени през 2014 г., когато не е бил депутат и не е имал имунитет. В края на юни Марешки сам се отказа от имунитета си. Съдебни заседания бяха отлагани заради президентските и извънредните парламентарни избори, след които Марешки стана депутат. Сменен беше и съдия Светлозар Георгиев заради повдигнато обвинение срещу него. Сега съдът сам си направи отвод.", "date": "2017.12.08", "title": "Делото срещу Веселин Марешки отново забуксува"}
{"url": "https://www.24chasa.bg/novini/article/6600899", "text": "Варненската районна прокуратура внесе поредното обвинение срещу двама братя рецидивисти, обрали къща и разпродали откраднатото. Квалификацията след поредния им набег е: кражба, представляваща опасен рецидив, извършена чрез повреждане и в съучастие. Филип и Стоян забелязали, че имот в град Долни чифлик не се обитава постоянно от собствениците и решили да откраднат от него каквото могат. На неустановена дата от 10 март до 29 април 2017 г. 28-годишният Филип и 31-годишният Стоян строшили един прозорец и влезли в къщата. След щателно претърсване за по-ценни вещи роднините си тръгнали с DVD-плеър, дистанционно, CD-дискове, вериги за сняг, две туби с ракия, водна помпа, електрическа косачка и медни съдове. Някои от откраднатите вещи продали на познатия им кмет на село Булаир, като го убедили, че са им ги подарили други хора за свършена работа. По-късно Стоян предложил на друг свой познат от същото село електрическата косачка срещу 25 лева. Парите му трябвали, за да отиде във Варна, тъй като жена му била родила. Липсата на вещите била установена от собственика на имота в края на април тази година. След разкриване на извършителите купувачите върнали доброволно част от вещите на собственика, а липсващите – ракията и двата медни съда, Стоян платил. Общата стойност на откраднатото е 406 лева според съдебнооценителната експертиза и тя е възстановена от двамата братя. И Стоян, и Филип са осъждани многократно и ефективно.", "date": "2017.12.08", "title": "Изправят отново братя рецидивисти пред съда във Варна"}
{"url": "https://www.24chasa.bg/novini/article/6601091", "text": "Израелската армия уби демонстрант от другата страна на границата с ивицата Газа, предаде Франс прес, като се позова на \"министерството на здравеопазването\" в контролираната от ислямисткото движение Хамас палестинска територия. Махмуд ал Масри, на 30 години, бил застрелян източно от град Хан Юнис, в южната част на анклава. Това е първият палестинец, убит при протести срещу решението на президента на САЩ Доналд Тръмп да признае в сряда Ерусалим за столица на Израел, отбелязва Франс прес, цитирана от БТА. Над 200 палестинци пострадаха при сблъсъци с израелската полиция на Западния бряг на река Йордан и в Източен Йерусалим, предаде ТАСС, като се позова на телевизия Ал Джазира. Тя цитира данни на Палестинския Червен полумесец за 217 ранени. 16 човека са били ранени в ивицата Газа. Днес навсякъде в арабския и мюсюлманския свят има протести срещу решението на Тръмп. Стотици хора се включиха в организирана от властите демонстрация в иранската столица Техеран, предаде ДПА. Те изгориха американски знамена и снимки на Тръмп. Демонстрантите скандираха лозунги като \"Долу Америка\", \"Долу Израел\" и \"Йерусалим ще бъде освободен\". Подобни демонстрации в знак на солидарност с палестинците бяха проведени и в други ирански градове. Стотици хора протестираха срещу решението на Тръмп в ливанската столица Бейрут и палестински бежански лагери в страната. \"Йерусалим е арабски и ще остане такъв\", скандираха демонстрантите в Бейрут. В Сирия палестинци в бежанските лагери под контрола на правителството протестираха срещу решението на Тръмп. Имамът на Омаядската джамия в столицата Дамаск Маамун Рахме призова за въоръжена съпротива срещу Израел.", "date": "2017.12.08", "title": "Израелската армия уби демонстрант отвъд границата с ивицата Газа"}
{"url": "https://www.24chasa.bg/novini/article/6601079", "text": "Турският президентът Реджеб Ердоган нарече мюсюлманите, живеещи в Западна Тракия мост между Турция и Гърция. Това стана при визитата му в малцинственото училище в Комотини. Ердоган каза, че четиримата депутати, които представляват мюсюлманите в гръцкия парламент ги очаква много работа, защото трябва да поставят проблемите на малцинството. Турският президент призова за единство и солидарност. \"Не се страхувайте да показвате вярата си\", заяви Ердоган. Дворът на училището беше изпълнен от представители на турската и помашката общности. Те посрещнаха турският президент със скандирания \"Нашият лидер, нашият лидер\". В същото време стотици протестираха на центрлния площад в Комотини срещу посещението на Ердоган. Протестиращите развяваха гръцки знамена и пееха националния химн. В района на протеста бяха концентрирани голям брой полицаи и не се стигна до ексалация на напрежение и до сблъсъци.", "date": "2017.12.08", "title": "Ердоган нарече мюсюлманите в Западна Тракия мост между Турция и Гърция (Видео, снимки)"}
{"url": "https://www.24chasa.bg/novini/article/6601083", "text": "Трима мъже от бургаския квартал \"Победа\" са задържани тази сутрин при спецакция на полицията. Намерено е солидно количество наркотик от нов, опасен вид от рода на чайовете за пушене, коментират криминалисти. Иззети са 150 топчета, съдържащи синтетичен канабионид и метаамфетамин, 6 пликчета пико и 1400 лв. В ареста са задържани 24-годишният Красимир Петков, Йордан Илков на 40 г. и 42-годишният Славчо Щерионов. В дома Петков на ул.\"Вълко Пушков\" са открити 98 топчета синтетичен канабионит във вид на чай за сушене и 320 лв. В къщите на другите двама от квартала са открити останалите количества опасен чай, а пикото е иззето от дома на 40-годишния Йордан Илков. Новата дрога е изключително опасна, защото се смесва с марихуана и метаамфетамин и реакциите на организма при употреба са непредвидими, коментират запознати.", "date": "2017.12.08", "title": "Спецакция в Бургас за опасна дрога, трима в ареста"}
{"url": "https://www.24chasa.bg/novini/article/6600596", "text": "Равносметката за випсук 2017 на Корабостроителния факултет на Технически университет – Варна донесе заслужено удовлетворение на преподаватели, студенти и родители – средният успех на випуска е „много добър“, а студентите със среден успех от следването над 5.50 са 25. Пълен отличник на випуска и носител на златна значка на Технически университет – Варна е магистърът от специалност „КМТ“ Милена Иванова Колева. Тя завършва с оценка отличен (6.00) от курса на обучение и с шестица от държавните изпити. „Попътен вятър!“ и „Седем фута под кила!“ пожелаха на младите хора с нескрито вълнение деканът на КФ – доц. д-р инж. Илия Хаджидимов, ръководителите на обучаващите катедри: „Корабостроене и корабни машини и механизми“, „Корабоводене, управление на транспорта и опазване чистотата на водните пътища“, „Екология и опазване на околната среда“, „Топлотехника“ и „Растениевъдство“, които връчиха дипломите. Абсолвентите от випуск 2017 на Корабостроителния факултет на ТУ – Варна получиха дипломите си за завършено висше образование на Никулден. Ръководството на факултета избра неслучайно датата на промоцията и тя се състоя в деня, когато почитаме Свети Николай Чудотворец – покровител на хората, отдадени на морето и на морските професии. От този тържествен момент насетне 6 декември вече ще е професионален празник и за новото попълнение от 60 навигатори, завършили специалност „Корабоводене“, 25 инженери със специалност „Корабостроене и морска техника“ (КМТ) и 54 – „Корабни машини и механизми“ (КММ). С морето е свързана и подготовката на 16 специалисти по „Експлоатация на флота и пристанищата“ (ЕФП), както и на студентите, завършили „Инженерна екология“, правоприемник на специалността „Техника и технологии за опазване на морето и околната среда”. Като възпитаници на Корабостроителния факултет, празника на моряка ще тачат и техните колеги – младите инженери от специалност „Топлотехника и ВЕИ“ и агрономите, възпитаници на катедра „Растениевъдство“. Дипломираните студенти от англоезиково обучение са двадесет и четирима от специалности „Корабоводене“ и „Корабостроене и морска техника“.", "date": "2017.12.08", "title": "Випуск 2017 на Корабостроителния факултет на ТУ – Варна: 185 морски инженери и навигатори и 33 аграрни специалисти поеха по своя професионален път"}
{"url": "https://www.24chasa.bg/novini/article/6601112", "text": "Президентът Румен Радев наложи вето на § 6 от преходните и заключителните разпоредби на закона за бюджета на Националната здравноосигурителна каса за 2018 г. заради незаплащането от НЗОК през 2018 г. на определени лекарствени продукти. Това съобщиха от прессекретариата на държавния глава. Президентът счита, че се създава различно третиране на здравноосигурените лица през 2018 г. и се засяга основно конституционно право, гарантиращо на гражданите достъпна медицинска помощ. Лимитираният финансов ресурс за здраве налага оптимизиране на разпределението, разходването и контрола на наличните средства. Това, обаче, не може да е за сметка на конституционните права на гражданите и социалната справедливост. Мотивите за връщане за ново обсъждане на § 6 от Преходните и заключителни разпоредби може да намерите на интернет-страницата на президентската институция.", "date": "2017.12.08", "title": "Радев наложи вето на част от закона за бюджета на Здравната каса за 2018 г."}
{"url": "https://www.24chasa.bg/novini/article/6601113", "text": "Държавният секретар на САЩ Рекс Тилърсън каза, че вероятно ще минат няколко години, преди САЩ да открият посолство в Йерусалим, съобщи Асошиейтед прес. На обща пресконференция в Париж с френския външен министър Жан-Ив Льо Дриан Тилърсън обясни, че ще е необходимо известно време, за да се придобие парцел и да се проектира сградата, да се получат необходимите разрешителни от израелските власти и да се построи посолството. Това няма да стане тази година, а вероятно няма да стане и през 2018 г., каза Тилърсън. Той също така заяви, че признаването от президента Доналд Тръмп на Йерусалим за столица на Израел не означава, че това ще е окончателният статут на града и посочи, че САЩ ясно са заявили, че границите на Йерусалим ще бъдат определи чрез преговори между израелците и палестинците, предаде БТА. В Париж Тилърсън разговаря и с ливанския премиер Саад Харири. Пред журналисти държавният секретар на САЩ заяви, че Харири го е уверил, че вече няма намерение да подава оставка. САЩ и други страни искат да работят с Ливан, за да може той да постига напредък в сигурността и да се готви за избори догодина. Критично важно е да се гарантира, че Хизбула ще стои настрана от регионалните конфликти, включително гражданската война в Йемен. Тилърсън призова Саудитска Арабия да действа \"по-премерено\" при военната си намеса в разрушения от войната Йемен, да обмисля последиците и отново призова за окончателно вдигане на блокадата на Йемен, за да може да се достави хуманитарна помощ и търговски стоки. Тилърсън бе в Париж участие в международна среща в подкрепа на Ливан.", "date": "2017.12.08", "title": "Тилърсън: За преместване на посолството ни в Йерусалим ще трябват няколко години"}
{"url": "https://www.24chasa.bg/novini/article/6601136", "text": "Премиерът Бойко Борисов ще участва на 8 и 9 декември в Съвета за сътрудничество на високо равнище между Сърбия, България, Гърция и Румъния. Четиристранната среща на балканските лидери ще се проведе в Белград, собщиха от пресцентъра на Министерския съвет. Президентът на Сърбия Александър Вучич ще бъде домакин на премиерите на Гърция Алексис Ципрас, на Румъния Михай Тудосе и на България Бойко Борисов. Четиримата лидери се срещат два месеца след първите им разговори във Варна. На срещата ще бъде обсъдено развитието на икономическото сътрудничество, укрепването на регионалната стабилност и подкрепата за интеграцията на държавите в региона. В рамките на посещението България ще подпише със Сърбия Меморандум за намаляване на международните тарифи за роуминг услугите. Сръбската държава е втората страна от Западните Балкани, с която сключваме споразумение в тази област. Преди по-малко от месец страната ни подписа аналогичен документ с Република Македония. Отпадането на роуминга на страните от Западните Балкани с ЕС е сред приоритетите на българското правителство и на българския еврокомисар Мария Габриел. То е част от мерките за подобряване на свързаността на всички равнища в региона, което пряко ще се отрази на контактите между гражданите и фирмите.", "date": "2017.12.08", "title": "Борисов ще участва днес и утре в срещата на балканските лидери в Белград"}
{"url": "https://www.24chasa.bg/novini/article/6601236", "text": "Министерство на икономиката, чрез Оперативна програма \"Иновации и конкурентоспособност\", подкрепя стартиращи предприятия с близо 100 млн. лева. Това е посочил съветникът на икономическия министър Любомир Ганчев на кръгла маса на тема - \"Финансови инвеститори срещат млади предприемачи от иновативни стартъпи и МСП\", организирана от Съвета по иновации към БТПП, съобщиха от министерството, цитирани от БТА. Близо 30 млн. лева са вече договорени с нови компании, които разработват иновативни продукти, процеси и услуги. За още 67,2 млн. лева ще бъде отворена процедура за подкрепа на нови предприемачески инициативи в приоритетни за икономиката ни сектори, както и в сектори, свързани с преодоляване на европейски и регионални предизвикателства, е посочил той. Ганчев е уточнил, че създаването на повече стартиращи предприятия внася нова динамика в икономиката ни и потенциал за създаване, и поддържане на икономически растеж. Съветникът на министъра на икономиката е запознал участниците и с реализираната програма \"Техностарт\", която също подкрепя стартиращи предприятия, най-вече на млади хора с жизнеспособни и иновативни бизнес идеи. Министерството на икономиката активно си сътрудничи с всички партньори, като работодателските организации, неправителствения сектор и Асоциацията на стартиращите предприятия. По думите на Ганчев с това партньорство ще се подпомогнат повече стартиращи фирми в България.", "date": "2017.12.08", "title": "Предоставят 100 млн. лева на стартиращи компании в България"}
