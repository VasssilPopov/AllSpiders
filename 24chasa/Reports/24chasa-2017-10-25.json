{"url": "https://www.24chasa.bg/novini/article/6514607", "text": "        Мъжът, който преди 14 години уби бащата на Илияна Йотова - кмета на Сливница д-р Марин Тодоров, е поискал да бъде помилван от самата нея като вицепрезидент. “Това е най-големият удар, който съм получавала в живота. Баща ми бе убит във влака за Сливница. Не си позволих да изпадам в депресия, да се самосъжалявам. Трябваше да бъда още по-силна, така би искал той. Сигурна съм. Каква ирония на съдбата! Преди няколко месеца дойде молба от неговия убиец да го помилвам, това е едно от моите правомощия. Помолих комисията и президента да вземат решение.” Това разказва Илияна Йотова в интервю за “Ретро”. По това време - през 2003 г., тя бе начело на пресцентъра на БСП. Д-р Тодоров беше нападнат с нож във влака София - Драгоман от 74-годишния Илия Стоянов от Сливница. Той го пробол неколкократно с нож и избягал, след издирване полицията го залови. Кметът бе настанен в “Пирогов” с тежки рани в гърдите и корема, сърцето му не издържа продължилата над 3 ч операция. “Вече мога да говоря по темата, защото това се случи преди 5 месеца - тогава досието пристигна при мен. Нямах сили да го чета. Не искам да научавам подробности, които не съм знаела, това няма да върне татко!”, коментира вицепрезидентката за “24 часа”. Не съм се интересувала как е решен казусът, има кой да приключи случая, добави Илияна Йотова. “Досието се работи от много хора, минало е през юристите на комисията. Оттам решението е на президента, но не смятам да го питам какво е то”, каза още тя. Става дума за много възрастен човек - подалият молбата за помилване е на 87 г., уточниха от “Дондуков” 2. “Разбирате, че е рана, която никога няма да заздравее, наистина нямам сили повече да се интересувам от досието”, откровена бе вицето на президента. ", "date": "2017.10.25", "title": "Убиецът на бащата на Илияна Йотова иска от нея да го помилва"}
{"url": "https://www.24chasa.bg/novini/article/6514626", "text": "30 000 бутилки бира се разпръснаха върху магистрала в Германия след инцидент с камион, който ги пренасял, оповести пътната полиция, цитирана от Франс прес. След като бил блъснат от автомобилист, който загубил контрола над возилото си, тежкотоварният камион се ударил в мантинела на магистрала А45 в провинция Хесен и в резултат товарът му се изсипал върху платното, цитира БТА. Водачката на камиона е приета в болница за изследвания. Няколко часа по-късно трафикът на магистралата бил възстановен.", "date": "2017.10.25", "title": "30 000 бутилки бира блокираха движението по германска магистрала"}
{"url": "https://www.24chasa.bg/novini/article/6514641", "text": "Предупреждението на външния министър на Северна Корея за възможен ядрен опит в атмосферата трябва да бъде възприето буквално, заяви севернокорейски представител в интервю за Си Ен Ен, излъчено днес, предаде Ройтерс. \"Външният министър е съвсем наясно с намеренията на нашия върховен лидер. Затова мисля, че трябва да вземете думите му буквално\", каза И Йон-пил, високопоставен дипломат в севернокорейското външно министерство, цитира БТА. Министърът на външните работи И Йон-хо каза през септември, че Пхенян може да обмисли да извърши \"най-мощната детонация\" на водородна бомба над Тихия океан.", "date": "2017.10.25", "title": "Северна Корея може да направи ядрен опит над Тихия океан"}
{"url": "https://www.24chasa.bg/novini/article/6514590", "text": "26 дела за корупция по високите етажи на властта са постъпили в Софийския градски съд (СГС) за 2 г. Това отчетоха от съда дни преди делата да бъдат прехвърлени на специализиравана прокуратура и съд в София. На 5 ноември влизат в сила поправки в Наказателнопроцесуалния кодекс (НПК), които гласят, че дела за над 40 престъпления - от подкуп през безстопанственост до пране на пари, извършени от депутати, министри, магистрати и висши чиновници, ще се гледат вече в спецсъда. 4 от тези 26 дела са върнати на прокуратурата от СГС за доразследване. Те най-вероятно ще бъдат внесени в спецсъда след 5 ноември. На “Черковна” 90 ще бъдат пратени бившият зам. външен министър Христо Ангеличин, доскорошният зам.-министър на регионалното развитие и благоустройството Савин Ковачев и ексшефът на фонд “Земеделие” Мирослав Иванов. Очаква се и бившата съдийка Румяна Ченалова да бъде предадена на спецсъда. Делото срещу нея бе връщано много пъти. Ченалова е обвинена за длъжностно и документно престъпление, свързано с разглежданото от нея търговско дело “ОЕТ - Обединени Енергийни търговци” срещу НЕК. Съдийката поправила протокол, твърди прокуратурата. Преместването на делата ще отнеме време. С тях вече ще се занимават спецпрокурори. Градските съдии обаче ще продължат да разглеждат вече започналите дела срещу бившия шеф на Софийския апелативен съд Веселин Пенгезов, бившия министър на отбраната Николай Ненчев и депутатката от БСП Светла Бъчварова. Заседания ще има и по делото за Царските конюшни с подсъдим бившият областен управител на София Веселин Пенев. Неотдавна в СГС бе внесен обвинителен акт и срещу бившите министри Симеон Дянков и Трайчо Трайков и бизнесмена Иво Прокопиев. Те са обвинени заради продажбата на 33% дял на държавата в електроразпределителното дружество ЕВН през 2011 г. От отчета на градския съд става ясно, че за 2 г. само четирима са били осъдени за корупция на първа инстанция в СГС. За източване на Държавния резерв 3-годишни условни присъди получиха 2-ма бивши шефове на дружеството - Станислав Копаров и Васил Цоканов. С тях подсъдим бе и бизнеменът Мирчо Петков, познат с прякора си Циганина. Той получи 3 г. затвор. Другото приключило дело е срещу бившата шефка на СГС Владимира Янева, която получи 1 г. условно за разрешителни за СРС. Прокурорката от Добрич Румяна Желева отнесе пробация за лъжесвидетелстване и за това, че бранила мъжа си от проверка на КАТ. Две от делата срещу съдиите Светлозар Георгиев от Варна и Николай Стефанов от Русе на първа инстанция приключиха безславно - и двамата бяха оправдани. Георгиев - за натиск върху прокурорка, а Стефанов - за подкуп. Между 2015-2017 г. Софийската градска прокуратура е внесла 1541 дела. “Натоварването на наказателни съдии на СГС не се изчерпва само с делата за корупция по високите етажи. Постъпват и други - финансови санкции, екстрадиции и европейски заповеди за арест, по които е компетентен само градският съд”, обясниха от съда.", "date": "2017.10.25", "title": "За 2 г. само 4-ма осъдени по 26 знакови дела за корупция"}
{"url": "https://www.24chasa.bg/novini/article/6514667", "text": "Испания не оставя на Каталуня друг вариант, освен да се самопровъзгласи за република, заяви в интервю за Асошиейтед прес заместник-ръководителят на каталунското правителство Ориол Жункерас, цитира БТА. \"Ще работим за изграждането на република, защото разбираме, че имаме демократичен мандат за създаване на такава република\", заяви Жункерас. Той уточни, че говори от името на партията си, която е една от двете формации в управляващата каталунска коалиция, а не от името на регионалното правителство. На 21 октомври испанският премиер Мариано Рахой заяви, че ще въведе в действие член 155 от конституцията, който никога досега не е прилаган. С негова помощ Мадрид иска да освободи от длъжност председателя на регионалното правителство Карлес Пучдемон и членовете на неговия кабинет, и да насрочи нови регионални избори след половин година. Сенатът трябва да одобри мярката на 27 октомври.", "date": "2017.10.25", "title": "Каталуня: Испания не ни оставя друг избор, освен да се обявим за република"}
{"url": "https://www.24chasa.bg/novini/article/6514581", "text": "Дано да няма външна намеса в безпрецедентния отказ на пилотите от авиобаза Граф Игнатиево да излетят. Това коментира премиерът Бойко Борисов, след като във вторник летците отказаха масово да проведат тренировките си с МиГ-29 с мотива, че се чувстват несигурни. Те посочиха, че по изискванията на НАТО трябва да имат годишно по 180 часа нальот, но правят по-малко от половината норматив. Вчера бе вторият ден без полети.  “Моето уважение към неразположението им. Да, времето е лошо. И мен ме е страх в такова време да летя, но летя, когато има задачи”, подчерта Борисов. През последните години се инвестира предимно в авиацията, по-малко в сухопътните и морските сили, подчерта той. По думите му правителствата досега плащали по стотици милиони евро за ВВС. “Колкото за българските военни летци е направено, за никой друг не е правено. Аз се учудвам и се надявам искрено - и затова не съм и мнителен, да няма външна намеса - някой да ги подръчква, каза още Борисов. И изреди: “Осигурени са им най-скъпите и най-модерни самолети тип “Спартан”, най-скъпите и произведени единствено за България “Пантер”, най-скъпите и модерни хеликоптери “Кугар.” Премиерът припомни и че заводът “Авионамс” вече е одържавен, за да може там да се ремонтират руските самолети, както и че е стартирана процедура за милиарди левове за нови самолети. Военният министър Красимир Каракачанов е уверил премиера, че нещата в авиобаза Граф Игнатиево са решени. В сряда БСП поиска военният министър и вицепремиер да се яви в Народното събрание и да обясни защо протестират пилотите. Депутатите обаче отхвърлиха предложението на социалистите със 79 гласа “За” гласуваха, 48 “Против”, а 62-ма се въздържаха. Според червените сме станали свидетели на на летци. “Солидарни сме с исканията на военнослужещите и смятаме, че хората в системата и техните потребности са в основата на сектор “Сигурност”, заяви от парламентарната трибуна социалистът Николай Цонков, който е член на комисията по отбрана. “Моля да уведомите министър Каракачанов, нека да не се крие зад това гласуване”, призова колегата му от лявата група Филип Попов. Парламентарният шеф Димитър Главчев обясни, че вицепремиерът е информиран още сутринта след заседанието на председателския съвет, където най-напред БСП са поставили искането си. В крайна сметка военният министър не се яви нито в парламента, нито в Граф Игнатиево, където в първия ден от стачката си Малко вероятно е той да отиде в авиобазата и днес, тъй като заминава за Сараево като част от правителствената делегация начело с премиера Бойко Борисов. В рамките на визитата е планирано и посещение на българския военен контингент в състава на EUFOR. Следващата седмица на Граф Игнатиево трябва да започне двустранна летателна подготовка с полските ВВС. Тренировъчни полети в авиобаза Граф Игнатиево не се проведоха и в сряда. От пресцентъра на ВВС обясниха, че за 25-и е била планирана откриваща церемония на започващото българо-полско учение. Вътрешни хора разказаха, че преди това командирът бригаден генерал Иван Лалов събрал авиаторите на разговор. Разпоредено било дневната смяна от 10 пилоти, която във вторник не се качи на изтребителите, да не лети до края на седмицата. Авиаторите ще имат само “сухи тренировки” на земята. Полети ще изпълнява само другата смяна. “Напрежение в авиобазата все още се усеща. Няма как да бъде потушено за един ден и да се почувстваме по-сигурни, когато сме в небето”, коментираха авиатори. Във вторник, когато те не се качиха на изтребителите с аргумента, че не са подготвени заради малкия нальот и неизправна техника, цялото ръководство на Граф Игнатиево бе привикано в столицата. След срещата с министъра на отбраната Красимир Каракачанов командирът на авиобазата бригаден генерал Иван Лалов заяви, че той и колегите му категорично се дистанцират от определенията “бунт” и “бойкот”. Той обаче призна, че има много сериозни проблеми с изправната авиационна техника. Според бивши пилоти те продължават повече от 20 г. През 1992 и 1995 г. също е имало откази на пилоти да летят заради малък нальот. Военноокръжната прокуратура в Пловдив няма да образува дело срещу летци от авиобаза Граф Игнатиево, тъй като липсвали данни пилотите да не изпълняват задачите си, съобщиха от обвинението. “Няма данни за откази на летци от тренировъчни полети, както и такива за “бунт” на летателния и техническия състав”, допълват от прокуратурата, след като военни обвинители от Пловдив влезли на проверка в авиобазата по сигнал за напрежение между пилоти. “Материалите от проверката са докладвани на военно-апелативния прокурор и на главния прокурор”, уточняват от обвинението. Отказът на пилотите от Граф Игнатиево да летят е опит за пълзящ преврат, смята бившият военен министър Николай Ненчев. Той призова за бързо разследване от военната полиция, ДАНС и разузнаването. Случаят според него може да се окаже лавинообразен и да доведе до други протести. “За да постъпят по този начин, очевидно тези хора имат основание да вярват в една подкрепа, която очевидно е на високо ниво”, коментира Ненчев пред БНР.", "date": "2017.10.25", "title": "Борисов: Дано никой не подръчква летците (Обзор)"}
{"url": "https://www.24chasa.bg/novini/article/6514745", "text": "Реликва, свързана с покойния папа Йоан Павел Втори, бе открадната от храм, извисяващ се над италианското езеро Гарда, предаде Франс прес. Реликвата е парче плат, пропито с кръвта на Йоан Павел Втори. То е било откраднато от църквата Богородица от Монтекастело, разказа свещеникът на църквата Джузепе Матанца, който призова крадците да върнат откраднатото. Крадците са се смесили с туристите в храма и са успели да откраднат и друга реликва - фрагменти от костите на полския свещеник Йежи Попелушко, капелан на полския профсъюз Солидарност и защитник на човешките права, убит от служители на полската държавна сигурност и обявен за блажен от католическата църква, цитира БТА. Реликвите, свързани с Йоан Павел Втори и с полския свещеник, са били дарени на храма от полски кардинал през 2014 г. Крадците са успели да откраднат и литургийни предмети, както и свещници от храма.", "date": "2017.10.25", "title": "Откраднаха реликва, свързана с Йоан Павел Втори, от италиански храм"}
{"url": "https://www.24chasa.bg/novini/article/6514541", "text": "Президентът на САЩ Доналд Тръмп поздрави китайския лидер Си Цзинпин за преизбирането му на поста генерален секретар на Централния комитет на Комунистическата партия на Китай, съобщи агенция Синхуа, цитирана от ТАСС. Говорител на Белия дом каза, че двамата са разговаряли по телефона днес, след края на конгреса на комунистическата партия, на който Си бе избран за нови пет години начело на страната си, съобщи Франс прес. Тръмп ще срещне Си в началото на ноември в Пекин по време на азиатската си обиколка, основна тема на която ще бъде Северна Корея.", "date": "2017.10.25", "title": "Тръмп поздрави Си Цзинпин за преизбирането му като лидер на Китай"}
{"url": "https://www.24chasa.bg/novini/article/6514578", "text": "Около 26 декември трябва да заработи системата за връзка между \"Пътна полиция\" и нотариусите. Това заяви пред медиите началникът на \"Пътна полиция\" комисар Бойко Рановски. Центърът ще се намира в София в Главна дирекция \"Национална полиция\", предаде БТА. Той допълни, че чрез нея гражданите ще бъдат облекчени при изваждането на документи за регистрация на МПС, защото администрацията на пътната полиция ще може да изважда от системата информацията от договора за покупко-продажбата на превозното средство. Рановски каза също, че е стартирала процедурата за изграждане на Единен център за обработка на нарушенията на пътя. Като изграждането му ще струва около 5 млн. лв. Той обясни, че в него ще постъпва информацията от всички автоматизирани технически средства и системи за контрол на скоростта и нарушенията, които те установяват. По думите му така ще бъде елиминирана до минимум възможността за предпоставки за корупция при служителите на пътна полиция. Рановски коментира, че МВР всяка година предоставя на АПИ данни за участъците с концентрация на ПТП-та, но мерките, които се предприемат са недостатъчни. \"Явно има участъци, за които са необходими допълнително финансиране за обезопасяване. Само обновяване на маркировка не е достатъчно, може би трябва да се сложат и защитни съоръжения\", каза Рановски и допълни, че това зависи на някои места от АПИ, а на други от кметовете на общини.", "date": "2017.10.25", "title": "Системата за връзка между \"Пътна полиция\" и нотариусите стартира около 26 декември"}
{"url": "https://www.24chasa.bg/novini/article/6514577", "text": "Един войник е безследно изчезнал, а четирима войници са ранени, след като кола, превозваща военни, се е преобранала при преминаване по мост в град Сарай, окръг Текирдаг (Северозападна Турция), и е попаднала в придошлите води на река, съобщава в.\"Миллиет\", цитиран от БТА. Войниците са отивали да спасяват жители на квартал, останали блокирани в домовете си заради наводнения, причинени от поройни дъждове. Спасителни екипи издирват изчезналия войник. Ранените войници са настанени в болница.", "date": "2017.10.25", "title": "Наводнения в Турция, войник изчезна, след като кола се преобърна"}
{"url": "https://www.24chasa.bg/novini/article/6514582", "text": "Австрийската криминална полиция е арестувала вчера при съвместна операция с унгарската полиция пакистански гражданин с международна заповед за арест, обвиняван за убийството на 70 души. Това съобщи австрийската криминална полиция, цитирана от ТАСС. \"Трийсет и пет годишният мъж се е опитал да проникне по незаконен начин на територията на Австрия. Издирван е от пакистанските власти и е заподозрян за убийството на около 70 души. Пакистанската полиция го смята за наемен убиец номер едно в Пакистан\", посочи пресслужбата на австрийската полиция, цитира БТА. Тя заяви още, че лицето е арестувано след работа с информатори, помагащи на европейски служби да разкриват каналджии на мигранти. Мъжът първоначално бил забелязан в селски район на територията на Унгария, където участвал в организирането на каналджийска дейност. Преди да бъде арестуван, той се бил скрил сред голяма група нелегални мигранти. В момента се разглежда въпросът за екстрадирането му в Пакистан.", "date": "2017.10.25", "title": "В Австрия арестуваха предполагаем пакистански наемник, убил 70 души"}
{"url": "https://www.24chasa.bg/novini/article/6514613", "text": "Президентът на Бразилия Мишел Темер бе приет в болница, след като се почувства зле, предадоха световните агенции, като се позоваха на бразилската телевизия Глобу. Според медията става дума за урологично състояние, но повече подробности не се съобщават, цитира БТА. Преди две седмици лекари установиха запушване на коронарна артерия на 77-годишния Темер.", "date": "2017.10.25", "title": "Президентът на Бразилия приет в болница"}
{"url": "https://www.24chasa.bg/novini/article/6514424", "text": "Всички нови отсечки по магистралите ще имат система за измерване на средна скорост, съобщи началникът на Пътна полиция комисар Бойко Рановски на семинар \"Към визия нула жертви от ПТП\", организиран от Българската браншова организация \"Пътна безопасност\". Форумът се провежда в хотел РИУ Правец СПА Ризорт и има за цел обсъждане на решения за намаляване на катастрофите и жертвите с практични решения. Представителите на МВР и Агенция Пътна инфраструктура вече водят разговори, за да се реализира идеята. Вече има договор за изграждане на система за измерване на средна скорост на пътя Пловдив-Карлово. Подобна съществуваше на АМ \"Люлин\", която не работи от няколко месеца. Камерите на АПИ, които са разположени сега на магистралите не са сертифицирани за засичане на средна скорост. 70 нови преносими и стационарни камери ще бъдат доставени на Пътна полиция след процедури по обществени поръчки, съобщи още комисар Рановски. Тече и процедура по изграждане на единен център за обработка на нарушенията и така няма да се налага на на служителите в различните дирекции да обработват фишове, а само ще установяват нарушения и ще ги изпращат към центъра. 22 деца са загинали при катастрофи от началото на 2017 г., сочи статистиката на МВР. Общо загиналите са 521, с 55 по-малко от същия период през миналата година. 137 са загинали в населени места, а 338 - по междуградски и междуселски пътища. Участниците във форума обаче отбелязаха, че сме далеч от целевата цифра. \"От началото на 2017 г. загиналите при удар в крайпътни дървета са 55. Трябва да се мисли за обезопасяването на такива опасни участъци\", каза комисар Рановски и отбеляза, че България продължава да стои под средноевропейското равнище при жертвите от катастрофи. \"Скоро ще заработи връзката на МВР с нотариусите. Ще има такава и с гаранционния фонд. До крана годината трябва да има доклад на консултанта\", каза началникът на Пътна полиция. 700 млн. лв. на година плащат застрахователи по щети от \"Гражданска отговорност\" и \"Каско\", съобщи инж. Алекси Кесяков, секретар на Държавната обществена консултативна комисия по проблемите на безопасността на движението към МВР. Той  припомни, че в Закона за образованието няма и дума за пътна безопасност.  866 хиляди автомобила са с прекратена регистрация заради липса на задължителната застраховка \"Гражданска отговорност\", сочи анализът на МВР. 73 хил. от тях са платили и регистрацията им е възстановена. 735 хиляди фишове са написали служителите на Пътна полиция от началото на годината, с 44 хиляди повече от същия период през 2016 г. 11413 коли са със свалени номера след като започнаха да действат новите правила по Закона за движение по пътищата. 7 хиляди са карали без книжка, 3500 от пешеходците по принуда са употребили алкохол над допустимото. На 1 убит има по 4 ранени и 10 трайно увредени, сочи статистиката. В АПИ няма структура, която да отговаря за сигурността по пътищата, каза проф. Румен Миланов, бивш началник на Пътна полиция, сега преподавател в УАСГ по време на обсъждането на инфраструктурата като фактор при пътната безопасност. Представители на частния сектор пък представят системи за отводняване на пътища, което също е част от сигурността. Практически съвети за първа помощ след катастрофа представи д-р Марин Маринов от Плевен. 55 % от жертвите при катастрофи умират на място, 22 % по време на транспортирането им до болница и 20% - до 24 часа след инцидента.", "date": "2017.10.25", "title": "Система за средна скорост по новите отсечки на магистралите"}
{"url": "https://www.24chasa.bg/novini/article/6514477", "text": "Каталунският лидер Карлес Пучдемон е отказал поканата да говори пред испанския Сенат в четвъртък, ден преди горната камара на парламента да гласува за поставянето на Каталуния под опеката на Мадрид, съобщи регионалното правителство, цитирано от Франс прес и Ройтерс. \"Председателят Пучдемон няма да отиде в четвъртък в Сената\", заяви негов говорител и уточни, че няма да го направи, защото испанското правителство вече е решило да установи контрол върху Каталуния, за да попречи на областта да обяви независимост, цитира БТА.", "date": "2017.10.25", "title": "Каталунският лидер отказа да говори пред испанския Сенат"}
{"url": "https://www.24chasa.bg/novini/article/6514471", "text": "Италианските власти са изгонили един македонски и един албански гражданин от съображения за сигурност, предаде агенция МИА, цитирана от БТА. Двамата живеели в пристанищния град Бари и от дълго време били следени от службата за борба с тероризма. Според разследването те поддържали връзка чрез социалните мрежи с марокански гражданин, който по-рано бил арестуван за свои изказвания в полза на \"Ислямска държава\". Полицията документирала и контактите и разговорите им с имами, арестувани в Косово за връзки с тероризма. При ареста били открити и антисемитски и антизападни материали. Двамата арестувани били откарани на летището и депортирани в Македония и Албания. По данни на италианското министерство на вътрешните работи от 1 януари 2015 г. 221 души са изгонени от Италия заради риск от тероризъм, 83 от които са депортирани тази година.", "date": "2017.10.25", "title": "Изгониха македонци и албанци от Италия заради връзки с \"Ислямска държава\""}
{"url": "https://www.24chasa.bg/novini/article/6514496", "text": "Британското правителство очаква сделката за Брекзит да бъде сключена в срок и одобрена от Парламента до март 2019 г., предава Reuters, като се позовава на изказване на официален говорител. „Наше намерение и очакване е, че преговорите ще завършат с добра сделка и достатъчно време преди крайния срок, така че Парламента да одобри условията преди правителството да приключи мандата си“, се казва в съобщението. Изказването опровергава по-ранните очаквания, че преговорите няма да завършат преди месец март 2019 г., когато Великобритания ще излезе от Европейския съюз със или без сделка, цитира \"Фокус\". Говорителят потвърди, че премиерът Тереза Мей има пълно доверие във водещият преговорите от страна на Лондон Дейвид Дейвис.", "date": "2017.10.25", "title": "Великобритания очаква сделката за Брекзит да се сключи в срок"}
{"url": "https://www.24chasa.bg/novini/article/6514392", "text": "Имаме набор от мерки за олекотяване на ученическите раници и ще направим усилия да намалим тежестта на учебниците, заяви пред журналисти министърът на образованието и науката Красимир Вълчев след участието си в парламентарната образователна комисия. По наши наблюдения, между 20 и 40 процента от тежестта на раниците са учебниците, каза министърът. Той отбеляза, че учебните комплекти тежат от 2 килограма и 800 грама за първи клас до малко над 4 килограма в по-горните класове. В раниците учениците имат също тетрадки, учебни помагала, които трябва да поръчаме на учителите да ги оптимизират, има и тежест на самата раница, а понякога децата носят храна и вода, и дрехи за физическо възпитание, обясни министърът какво е съдържанието на ученическите раници. За олекотяване на ученическите раници, можем да разделим учебниците на части, но това може да стане с нов техен тираж, обясни министър Вълчев. По думите му тази мярка може да се приложи при най-тежките учебници, а може при пълноцветен печат да се използва по-лека и обемна хартия, тогава учебниците ще бъдат малко по-обемни и по-леки, но ще \"падне\" и качеството\" на изображенията. Той каза, че трябва да се подмогнат някои от училищата при купуването на училищни шкафове, които не са толкова скъпи, но ако са за всички деца, ще са голяма сума. Целта е когато учениците са на целодневна организация в училищата, да не носят учебниците си вкъщи и да ги оставят в училищните шкафове, каза министър Вълчев. Той добави, че в училището от учителите могат да се ползват електронните варианти на учебниците, но не може да се говори за ползването на електронни учебници от всички деца, защото това не се е случило и в другите образователни системи. Учебниците за по-горните класове се ползват по три години, а за първи клас - за една година, припомни министър Красимир Вълчев.", "date": "2017.10.25", "title": "Министър Вълчев: Имаме набор от мерки за олекотяване на ученическите раници"}
{"url": "https://www.24chasa.bg/novini/article/6514397", "text": "Република Корея подкрепя присъединяването на България към Организацията за икономическо сътрудничество и развитие. От това ще спечели както България, така и ОИСР. Това заяви на среща с президента Румен Радев министър-председателят на Република Корея Ли Нак-Йон, който е на посещение у нас. Това е първата външнополитическа визита на премиера на Република Корея в чужбина след поемането на поста през май 2017 г. По време на разговора на „Дондуков“ 2 Румен Радев призова за по-скорошното приемане на страната ни в ОИСР и за задълбочаване на търговско-икономическия обем и инвестиционното сътрудничество с Република Корея. Това съобщиха от президентския пресцентър. „Двустранният стокообмен от 200 млн. долара може да бъде значително увеличен, чрез задълбочаване на партньорството в сферата на информационните технологии, автомобилната индустрия и други области от взаимен интерес“, подчерта президентът. Българският държавен глава покани представители на компании от Република Корея да участват и в предстоящата Специализирана международна изложба за отбранителна техника, на която страната ни ще бъде домакин през 2018 г., за последващо разширяване на сътрудничеството в сферата на отбраната. Според министър-председателя Ли Нак-Йон със стратегическото си разположение в Югоизточна Европа, благоприятната данъчна политика за инвеститорите и квалифицирания човешки капитал, България има потенциал да се превърне във врата за корейския бизнес към общия европейски пазар. В рамките на Българското председателство на Съвета на ЕС България ще бъде застъпник за задълбочаване на стратегическото партньорство между ЕС и Република Корея, подчерта още президентът Радев. Република Корея е единствената държава в Азия, с която ЕС има сключени споразумения за партньорство и сътрудничество и за свободна търговия.  По време на срещата министър-председателят Ли Нак-Йон благодари за принципната и последователна политика на България за постигането на дългосрочно и устойчиво разрешение на ситуацията на Корейския полуостров и призова този въпрос да бъде сред външнополитическите приоритети на Европейския съюз по време на Българско председателство на Съвета на ЕС. Във връзка с това той изтъкна важната роля на България за стабилността на Балканите и възможността да споделим ценния си опит с Република Корея. Българският държавен глава отправи покана към президента на Република Корея Мун Дже-ин да посети страната ни и прие покана да посети Република Корея.", "date": "2017.10.25", "title": "Корея подкрепя присъединяването на България към Организацията за икономическо сътрудничество и развитие"}
{"url": "https://www.24chasa.bg/novini/article/6514412", "text": "Издирваният по-рано днес изчезнал мъж е открит, след като три часа престоял във водата в село Черни връх. \"Намерихме го, хванат за ламарини на мястото, където е беше къщата му. Тя е буквално отнесена. Човекът е трудноподвижен, със здравословни проблеми – прекаран инсулт, диабет. В момента е в болница в Бургас\", каза кметът на Черни връх Тодор Щерев  Другият изчезнал жител на селото – Стоянка, е негова жена. От нея все още няма следа. \"Щетите са много и по улици, и по домове, и по къщи. Към 1 часа се чу силен шум, излязох и видях, че реката прелива. Започнах да местя колите. Преместих няколко, но видях, че се задава голяма вълна и побягнах, за да се скрия на по-високо\", сподели очевидец.", "date": "2017.10.25", "title": "Мъж стоял 3 часа във водата, хванат за ламарини след пороя в Бургас, издирват жена му"}
{"url": "https://www.24chasa.bg/novini/article/6514416", "text": "Независимо разследване на случаите на сексуален тормоз в Европарламента поискаха евродепутати. Инициативата им е провокирана от серия разследващи публикации, които уличиха евродепутати и висши чиновници в непристойно поведение спрямо техни подчинени, предаде  . Дебатите в Европарламента текат на фона на шумния скандал около холивудския продуцент Харви Уайнстийн, обвинен от десетки жени в сексуални посегателства. Резолюция с конкретни мерки за действие трябва да бъде гласувана в Страсбург в четвъртък.", "date": "2017.10.25", "title": "Евродепутати искат независимо разследване на случаите на сексуален тормоз"}
{"url": "https://www.24chasa.bg/novini/article/6514423", "text": "\"Щетите са много и по улици, и по домове, и по къщи\", разказа един от пострадалите в бургаското село Равнец пред  . \"Към 1 часа се чу силен шум, излязох и видях, че реката прелива. Започнах да местя колите. Преместих няколко, но забелязах, че се задава голяма вълна и побягнах, за да се скрия на по-високо\", описа ужаса друг очевидец от селото.", "date": "2017.10.25", "title": "Пострадал от село Равнец: Видях, че реката прелива и побягнах, за да се скрия на високо"}
{"url": "https://www.24chasa.bg/novini/article/6514426", "text": "Обща електронна система за ускоряване на проверките по външните граници на Шенгенското пространство и регистрация на всички пътници от държави извън ЕС беше подкрепена от Парламента в сряда. В новата система за влизане/излизане (СВИ) ще се регистрират данни за граждани на държави извън ЕС като име, пътнически документ, пръстови отпечатъци, снимка на лицето, дата и място на влизане, излизане или отказ за влизане в Шенгенското пространство. Системата ще важи както за пътуващите с виза, така и за пътуващите без виза, допуснати за кратък престой от 90 дни, които преминават външните граници на Шенгенското пространство. СВИ ще улесни проверките за спазването на разрешената продължителност на краткия престой – 90 дни в рамките на 180-дневен период. Системата ще замести поставянето на печат в паспортите и ще ускори пресичането на граници, като същевременно ще улесни идентифицирането на пътниците, които са останали по-дълго от разрешеното, както и установяването на документни измами и случаи на фалшива самоличност. – Данните ще бъдат съхранявани за период от три години, а за просрочилите разрешения 90-дневен престой – пет; – Данните, съхранявани в СВИ, могат да бъдат сверявани с цел превенция, установяване или разследване на тероризъм и други сериозни криминални деяния. В новата система ще се регистрират различни данни, като ще има възможност за споделяне на информацията с контролните пунктове на външните граници, за да бъде предотвратено незаконно влизане в ЕС и проследени лица, просрочилите разрешения престой. – Съхранената информация в новата система ще бъде достъпна за граничните и визовите органи; – Информацията ще бъде достъпна и за Европол; – Националните органи за предоставяне на убежище няма да имат достъп до СВИ; СВИ ще бъде въведена в държавите членки, които прилагат изцяло шенгенските правила, както и в държавите членки, които не прилагат изцяло тези правила, но за които: – оценката по Шенген е извършена; и – са получили пасивен достъп до визовата информационна система (ВИС). Според докладчика Агустин Диас Де Мера (ЕНП, Испания) „Системата за влизане/излизане ще позволи по-бързо и безопасно преминаване на границите. Също така ще помогне за засичането на терористи и други криминално проявени лица, които се крият зад фалшива самоличност“. Измененият текст, вече неформално приет от държавите членки беше приет с 477 гласа „за“ срещу 139 „против“, 50 „въздържал се“. В сряда евродепутатите също така приеха с 496 гласа „за“ срещу 137 „против“, 32 „въздържал се“ необходимите изменения за интегриране на новата система за влизане/излизане в Кодекса на шенгенските граници. Предложението за система за влизане/излизане (СВИ) е част от пакета за „интелигентни граници“, представен от Комисията през април 2016 г. Цената за въвеждането на СВИ е изчислена на приблизително 480 млн. евро.", "date": "2017.10.25", "title": "България получава пълен достъп до новата шенгенска система за граничен контрол на ЕС"}
{"url": "https://www.24chasa.bg/novini/article/6514455", "text": "Министерството на земеделието, храните и горите уведомява, че са предприети всички възможни действия с цел превенция от „Напоителни системи“ ЕАД. Ангажирани са всички ресурси, хора и техника за отводняване на засегнатите територии и недопускане преливането на язовири под контрола на дружеството. В резултат на предприетите действия системите работят на пълна мощност, осигурено е денонощно наблюдение на язовири, корекции на реки и предпазни диги, стопанисвани от \"Напоителни системи\" ЕАД. Задействани са всички помпени станции и отводнителни системи в засегнатите райони, пусната е и аварийна помпа на ОПС „Димчево“ - Бургас. Това съобщиха от пресцентъра на МИнистерството на земеделието, храните и горите. В района на Бургаска област са паднали значителни валежи от 150-170 л/денонощие. В язовирите „Трояново“ и „Крушево“ са влезли около 2-2,5 млн. куб. метра. В момента наличния обем в яз. Трояново е 3,2 млн. м3, а свободния обем е 2,7 млн. м3, като нивото на водата е на 3 метра под кота преливен ръб. В язовир Крушево при общ обем 11,2 млн. м3, наличния обем е 3,5 млн. м3, а свободния обем е в размер на 7,7 млн. м3. Средния процент на напълване на язовирите, собственост и стопанисвани от \"Напоителни системи\" ЕАД на територията на област Бургас е 31% и нито един от язовирите не прелива. В районите с „оранжев“ и \"червен\" код е въведено денонощно дежурство, дружеството има готовност да задейства аварийните групи, налична техника и механизация, съгласно утвърдените аварийни планове за действия при кризисна ситуация вследствие интензивни валежи и формирани \"високи\" води.", "date": "2017.10.25", "title": "Денонощно наблюдение на язовири, корекции на реки и предпазни диги в Бургаско (Снимки)"}
{"url": "https://www.24chasa.bg/novini/article/6514458", "text": "\"Слувало се е и друг път и не става въпрос за целия летателен екип, а само за вчерашната дневна смяна. Няма отказ за изпълнение на служебните задължения от страна на тези летци, а вчера метероологичните условия бяха лоши. Те имат право да заявят, че не се чувстват готови и стабилни\". Така коментира отказа на летците от Граф Игнатиево да изпълняват полети министърът на отбраната Красимир Каракачанов пред  . \" \", подкрепи го министърът на отбраната. \"От 2013 година заплатите на армията не бяха увеличавани, но от 1 януари ще бъдат\", обясни той. \"4 от самолетите в Граф Игнатиево имат много малко часове като ресурс за летене. Проблеми има, но аз съм убеден, че ще бъдат изчистени относно двигателите, които ще се сложат на самолетите. Трябва да са в изрядност, за да не се рискува живота на никого от момчетата\", заключи Каракачанов.", "date": "2017.10.25", "title": "Каракачанов: Летците от Граф Игнатиево не са отказали изпълнението на служебни задължения"}
{"url": "https://www.24chasa.bg/novini/article/6514476", "text": "Огромното количество дъжд, което на места е достигнало рекордните 200 л/кв.м, е основната причина за пороите, взели жертви в Бургаско. Това съобщи министърът на МВР Валентин Радев в едно от най-пострадалите села - Черни връх. Радев потвърди, че жертвите от пороя са три и е образувано досъдебно производство. Изчезналата жена от Черни връх все още не е открита. В продължение на няколко часа той и колегите му Николай Нанков, който е министърът на регионалното развитие, и Нено Димов на екологията огледаха най-пострадалите райони от Бургас и община Камено. Министър Радев съобщи, че на пострадалите ще бъде отпусната държавна помощ по 325 лв., но тепърва предстои оглед на пострадалото имущество в региона. Разбрахме от областния управител Вълчо Чолаков, че няма бедстващи хора, вода и ток има навсякъде, на всякъде има полиция и жандармерия. Министър Нанков уточни, че аварийни екипи са работили на АМ \"Тракия\" от 03:00 ч. през нощта на 25 октомври, като към момента са овладени 4 големи свлачища  - основното в уастъка на 301-ви км. Там не може да се оттича вода. За щастие няма пътнотранспортни произшествия, коментира министърът на МРРБ. Той допълни, че вече е отворен пътят Долно Езерово - Братово, но затворена остава отсечката Братово - Полски извор, както и проблемният участък по пътя Бургас-Средец. Няма прекъсване на водоподаването, язовир Камчия има 17 % свободен обем, няма проблем и с  другите два язовар Ясна поляна и Ново Паничарево, които се изпускат контролирано, уточни министър Нанков. Министърът на екологията Нено Димов съобщи, че заради поройните дъждове работа са спрели депото за битови отпадъци в Братово /там има компрометирани участъци , но няма изливане извън депото/ и пречиствателната станция в Долно Езерово. Той уточни, че няма риск нито за почитването на водата, нито за депото. Няколко са язовирите със скъсани стени в региона, но те не са в списъка с потенциално опасните, съобщи Кирил Войнов, главен директор в  Държавната агенция за метрологичен и технически надзор. Проверката на място установила, че огромното количество дъжд е препълнило иначе сухия язовир \"Чанаджик 1\" край село Трояново. \"Впоследствие голямата вълна го пълни, прелива и скъсва стената. Обемът му е около 20 000 кубически метра и не е сред потенциално опасните. От там водата отива в \"Чутората\" , чието ниво се поддържа на 5 м. под котата на короната, пълни го и вследствие на придошлите води от целия водосборен район  основният изпускател се запушва с наноси и храсти. Прелива през стената и самата вода започва да изяжда язовирната стена. Преливникът е здрав, но се скъса стента. Язовирът е с капацитет 100 000 куб.м. Там има дежурен, който  е подал сигнал някъде около 02  часа в сряда. Така че това са земно-насипни стени , не може да се говори за неконтролируемо изпускане\", заяви Войнов. Вътрешният министър добави, че само преди месец са направени предписания за всички язовири , които се наблюдват от Държавната агенция по метрологичен и технически надзор. \" Дали са изпълнени тези предписания тепърва предстои да видим\", каза Радев.. Кирил Войнов добави, че в края на тази седмица е  трябвало да се извършат проверки на язовирите от Областната администрация. \"Виждал съм много наводнения, но такова чудо с толкова много вода за първи път наблюдавам\", коментира Войнов. Тепърва предстои проверка дали е имало неконтролируемо изпускане на някои от язовирите или ненавременна реакция от страна на стопаните им, както твърдят местни от най-пострадалите села в Бургаско.", "date": "2017.10.25", "title": "Министър Радев: Дъждът е основната причина за бедствието в Бургаско (Обновена,  снимки и видео)"}
{"url": "https://www.24chasa.bg/novini/article/6514457", "text": "Кметът на София Йорданка Фандъкова проведе среща с жители на кв.“Витоша“, с които набелязаха конкретни мерки за подобряване на придвижването в квартала, инфраструктурата и благоустройството. На срещата присъства и кметът на район „Лозенец” Любомир Дреков. Първата група от мерки са краткосрочните и се предвижда да бъдат изпълнени до края на годината. Вече е променен интервала на зеления светофар за излизане от квартала. С обратна информация от гражданите ще бъде направена допълнителна корекция при нужда, така че да се намали времето за изчакване. Предстои да се постави допълнително копче на светофара за пешеходно пресичане. До края на годината ще бъде изградено още едно пътно платно за десен завой към бул. „Симеоновско шосе”, което ще намали времето за изчакване. За целта се организира преместването на разпределителните кутии от ъгъла при светофара (продължението на ул. „Георги Райчев” при бул. „Симеоновско шосе”). Изграждане на джоб за автобусите и навес на спирката на бул. „Симеоновско шосе” (до S-образния завой), за да освободим пътното платно при спиране на автобусите. Изграждане на изкуствени неравности и пешеходни пътеки по ул. „Слав Караславов”, ул. „Асен Разцветников”, ул. „Константин Петканов” и др. За целта комисията по Транспорт разглежда всички предложения на гражданите. Детската площадка на ул. „Дионисии Дионисиев” в момента се проектира и при подходящи метеорологични условия ще бъде завършена до края на годината. Изграждането на тротоара по ул. „Чавдар Мутафов”, който да свързва детската градина и зоопарка, вече е възложено и ще е завършено до края на годината. Има готовност да започне поставяне на осветителни тела по съществуващи стълбове на ЧЕЗ, с които вече се водят разговори за осигуряване на мощност. Изграждането на осветление ще продължи и през следващата година. Като средносрочни мерки се залагат в бюджета за 2018 г. и за тях също има подкрепата на гражданите. Проектира се изграждането на връзката между ул. „Борис Руменов ” и ул. „Ангел Каралийчев” – по този начин ще бъде отворен вход/ изход на квартала към бул. „Черни връх”, метростанция „Витоша” и новата детска градина в кв. „Кръстова вада“, която ще се изгражда през 2018 г. Ремонтират се участъци от ул. „Могилата“, заедно с тротоар и се изгражда канал по ул. „Филип Кутев”. Работи се за отваряне на ул. „Васил Арнаудов”, като за целта трябва да бъдат изкупени частните терени, които попадат в обхвата на улицата. До момента е постигнато съгласие на част от собствениците и има отказ на един от собствениците да участва в преговори. При категоричен отказ за изкупуване ще се пристъпи към отчуждаване. Големият проблем в кв. „Витоша“ е липсата на общински терени, включително и върху улици – голяма част от които са изградени върху частни терени. В последните години Столична община наложи практиката да изисква от инвеститорите да осигурят достъп на сградите, които изграждат през терени, които да са публична общинска собственост. Дарените в полза на общината улици в последните години са над 21 хил. кв. м. За съжаление, десетилетия назад това не е било практика, което е довело до тежка ситуация в някои квартали, като кв. „Витоша“, кв. „Кръстова вада“, кв. „Манастирски ливади“ и др. и в момента се изисква огромен финансов ресурс. Освен терена за детската градина, която е построена преди няколко години, в квартала до момента има само още два общински терена, върху които се предвижда да се построят детска площадка и спортно игрище. Частните терени в кв. „Витоша“ са бивши земеделски земи, които са връщани по силата на закона за собствеността и ползването на земеделски земи. Като дългосрочна цел - работи се за изграждане на връзка между ул. „Борис Руменов” и ул. „Ангел Каралийчев”. За строежа на нова сграда на бул. „Симеоновско шосе“ кметът на София е възложила на Дирекция по Контрол на строителството на НАГ и районната администрация да направят пълна проверка на строителния обект. Столичният инспекторат със съдействието на Общинска полиция има задачата да извършва проверки на строителната техника. По предложения на гражданите ще се изследват и възможностите за изграждане на други две връзки на квартала с Околовръстния път.", "date": "2017.10.25", "title": "Фандъкова се срещна с жители на \"Витоша\", разбраха се за по-добър транспортен достъп"}
{"url": "https://www.24chasa.bg/novini/article/6514520", "text": "За първите девет месеца на 2017 г. има по-малко катастрофи, жертви и ранени на пътя. Надяваме се тази тенденцията да продължи до края на годината. Това отчете началникът на \"Пътна полиция\" комисар Бойко Рановски по време на семинар на тема \"Към визия нула жертви от ПТП\", организиран от Българската браншова асоциация \"Пътна безопасност\", МВР и СБЖ. По думите на Рановски обаче, има отклонение от плановете в националната стратегия за подобряване на пътнотранспортната обстановка в страната за намаление с 50 процента на броя на загиналите на пътя, като отклонението при ранените е още по-голямо, цитира БТА. Според представените данни, от началото на годината до 24 октомври са се случили 5 551 транспортни произшествия, в които са загинали 521 души, с 55 по-малко от 2016 г., от тях 22 са деца. Ранени при ПТП-та са 6 999 души с 764 по-малко от миналата година за същия период. Най-много катастрофи са се случили в София, Пловдив и Варна, а най-много загинали, 38 души, има в Пловдив. Основните причини за транспортни произшествия продължават да бъдат несъобразената скорост, отнемането на предимство, неправилното изпреварване и употребата на алкохол и наркотични вешества, допълни Рановски. Той посочи още, че до сега са свалени табелите и прекратена регистрацията на 11 413 МПС-та. Причината за това при 7 078 от тях е заради управление без съответното свидетелство, а 3 569 са заради употреба на алкохол. Комисар Бойко Рановски изрази надежда в бъдеще да не започват всички новинарски емисии с катастрофи, жертви и загинали на пътя.", "date": "2017.10.25", "title": "По-малко катастрофи, жертви и ранени на пътя за първите 9 месеца на 2017 г."}
{"url": "https://www.24chasa.bg/novini/article/6514534", "text": "Пианистът и певец Фатс Домино, смятан за един от пионерите на рокендрола, почина на 89-годишна възраст в родния си град Ню Орлиънс, съобщиха световните информационни агенции, цитирани от БТА. Дъщеря му потвърди смъртта му пред местна телевизия. Той умря обграден от семейството си и приятели. За известно време погрешно се смяташе, че Фатс Домино е намерил смъртта си, когато ураганът Катрина опустоши Ню Орлиънс през 2005 г. Той добави нещо от стила буги-уги към ранния рокендрол в оглавили класациите свои хитове, сред които \"Blueberry Hill\" и \"Blue Monday\". Като един от пионерите на рокендрола през 50-те години на миналия век, Фатс Домино е продал 65 милиона копия от албумите си, т.е. повече копия от всеки друг изпълнител през този период, с изключение на Елвис Пресли, сочат данни на Залата на славата на рокендрола. В класациите за поп- и ар енд би музика са били десетки негови песни, сред които \"Blueberry Hill\", \"Ain't That a Shame\", \"I'm Walkin\", \"Whole Lotta Loving\", \"Hello Josephine\", \"Walking to New Orleans\", \"I'm Gonna Be a Wheel Some Day\". Като съвременниците си Литъл Ричард и Чък Бери, Фатс Домино е чернокож изпълнител, чиято музика е харесвана от белите американци и оформя ранния рок. Един от най-големите му хитове \"Ain't That a Shame\" бе записан по-късно от белия певец Пат Бун. Неговата версия на песента бе пускана по-дълго от радиата.", "date": "2017.10.25", "title": "Почина легендата на рокендрола Фатс Домино"}
{"url": "https://www.24chasa.bg/novini/article/6514150", "text": "Продължават действията на спасителните и пожарни екипи в пострадалите райони в Бургаска област. Хеликоптер облита засегнатите райони, съобщиха от МВР. Пет селища остават без ток – това са селата Полски извор, Черни връх, Тръстиково, Резово и Синеморец, съобщиха от МВР. С хеликоптер на ГД „Гранична полиция“ бе извършено облитане на района. Целта бе да се установи цялостната картина на района, да се огледат най-засегнатите зони, щетите, както и дали има бедстващи в момента хора.", "date": "2017.10.25", "title": "Вижте щетите след пороя в Бургаско от въздуха (Видео)"}
{"url": "https://www.24chasa.bg/novini/article/6514107", "text": "Пловдивският окръжен съд постанови общо 36 години затвор за адвокат Владимир Елдъров и шестимата му помощници - извършители на палежи и поръчителства на две убийства. Цял час съдия Станислава Бозева чете присъдата. На трима от тях - Владимир Елдъров, таксиметровия бос Радослав Керанов и на Светлин Спасов тя замени мерките им в постоянен арест.  Те бяха закопчани с белезници в съдебната зала и отведени под стража. \"Задържат ме отново\", написа в есемес Владимир Елдъров, докато слушаше решението. Той получи общо 7 години и 6 месеца, които трябва да изтърпи при първоначален строг режим. Той беше признат за виновен, че  склонявал да бъдат убити неговите конкуренти - адвокатите Мартин Мерджанов и Димитър Деков. Техните коли са били опожарени, като за сплашване на Деков в шкодата му е била подхвърлена обезглавена кокошка. Елдъров е осъден и за подбудителство на палежи общо на 2 къщи - в Марково и Баня, на 4 автомобила - в Пловдив и Марково, на джип в Баня и на трактор в село Зелениково. Това е станало в периода между 10 октомври 2013 г. и 29 март 2014 г. Съдът наложи 7 години и 6 месеца лишаване от свобода на Мартин Поптолев за палежи. 6 години затвор получи Светлин Спасов, а таксиметровият бос Керанов - 7 години. На Милко Доевски дадоха 4 години затвор. Толкова получи и Петьо Пенев. Единствено напълно беше оправдан Валери Бодуров. Решението подлежи на обжалване в 15-дневен срок. Прокуратурата искаше за Елдъров и Керанов по 10 години лишаване от свобода. \"Присъдата е абсурдна, безотговорността ражда несправедливост\", коментира защитникът на Елдъров Йордан Давчев. Юристът беше защитаван и от своята майка Даниела Елдърова - уважаван адвокат в Пловдив. \"Синът ми е невинен. Истината е по-силна от всичко и съм убедена, че ще дойде ден, в който ще му се извиняват за това, което му причиниха\", каза тя. Според нея, обвинителният акт на прокуратурата е поръчков, а делото е протекло при тежки процесуални нарушения. \"Не крия изненадата си от решението на съда. Но затова законът е постановил 3 съдебни инстанции да гледат подобни казуси\", допълни адвокат Елдърова. Според нея целта била да се провали професионалната кариера на сина й, който бил проспериращ юрист.                                                                                                         ", "date": "2017.10.25", "title": "Адвокат Елдъров от Пловдив осъден за поръчителство на убийства и палежи"}
{"url": "https://www.24chasa.bg/novini/article/6514106", "text": "В Министерството на отбраната днес беше отворено постъпилото предложение от участник в процедурата за придобиване на многофункционален модулен патрулен кораб за Военноморските сили /ВМС/, съобщиха от военното ведомство. Междуведомствената работна група, назначена със заповед на министър-председателя, с представители на МО, Министерството на финансите и Министерството на икономиката, е отворила офертата, постъпила в установения срок. \"От заявилите интерес още шест компании, четири отговориха, че не могат да представят предложение в отговор на поканата, а от две не е получен отговор. Съгласно рамката на Проекта за инвестиционен разход, при подаване дори на една оферта, тя трябва да бъде разгледана и оценена\", е пояснил контраадмирал Митко Петев, командир на ВМС и съпредседател на междуведомствената работна група, цитиран в съобщението. Работата на междуведомствената група продължава с разглеждане на техническото и ценовото предложение в постъпилата оферта, съгласно методиката, която е разгледана подробно на Съвет по отбраната. Работата на групата ще завърши с доклад към министъра на отбраната с предложение за последващи действия. Инвестиционният проект за придобиване на многофункционален модулен патрулен кораб беше приет с решение на Министерския съвет от 1 април 2016 г. и на 43-то Народно събрание от 2 юни 2016 година. Проектът предвижда въвеждането на въоръжение на два многофункционални патрулни кораба.", "date": "2017.10.25", "title": "В МО е отворена офертата, постъпила\nв процедурата за придобиване на нов\nбоен кораб"}
{"url": "https://www.24chasa.bg/novini/article/6514266", "text": "Европейският парламент прие днес въвеждането на база данни, в която да се отразяват преминаванията на граждани на държави извън ЕС през границите на Шенген. В новата система ще бъдат включени България и Румъния, след като на двете страни бе осигурен достъп до визовата система на ЕС, предаде БТА. В системата ще бъдат записвани имената, данните от пътническите документи, пръстовите отпечатъци, лицевите снимки, датата и мястото на преминаване на чужденците, както и отказите за влизане в Шенгенското пространство. Тази система ще замести поставянето на печат в паспортите и се очаква да ускори пресичането на границите и установяването на нарушителите. Събираните данни ще бъдат съхранявани за три години, а в случай на установени нарушения - за пет години. Системата се очаква да помогне за откриването на чужденците, останали в ЕС по-дълго от разрешения срок.", "date": "2017.10.25", "title": "ЕП прие въвеждането на обща база данни за преминаващите през границите на Шенген"}
{"url": "https://www.24chasa.bg/novini/article/6513855", "text": "Bрачанският административен съд даде днес ход на жалбата на Ценко Чоков против решение от началото на октомври т.г. на общинската избирателна комисия в Бяла Слатина, с което са прекратени предсрочно пълномощията му. Във вторник другата седмица ще стане ясно дали тя ще бъде уважена или не. На 4 октомври т.г. Върховния административен съд остави в сила решението на колегите си от Враца за отстраняването на Чоков от кметския пост. Върховните магистрати дадоха указания на ОИК в Бяла Слатина да предприеме действия за предсрочно прекратяване пълномощията на кмета на с. Галиче, поради неоснователно отсъствие от работа за повече от един месец.", "date": "2017.10.25", "title": "Пак гледат жалба на Ценко Чоков в административния съд във Враца"}
{"url": "https://www.24chasa.bg/novini/article/6513896", "text": "Уважено е искането на Окръжната прокуратура в Силистра да бъде взета мярка за неотклонение „Задържане под стража“ спрямо 50-годишния Ахмед Ю. от силистренското село Вокил, който е бил привлечен като обвиняем за извършване на действия с цел да възбуди или удовлетвори полово желание без съвкупление. Блудствените действия Ахмед извършил с родната си дъщеря, която е на 13 години, при условията на опасен рецидив. При проведения разпит обвиняемият обяснил, че няма спомени за случилото се, тъй като употребил голямо количество алкохол, но приел да е извършил престъплението, след като дъщеря му твърдяла това. Обвиняемият Ахмед е осъждан многократно, като е бил условно предсрочно освободен от затвора. Първоначално той е бил задържан за срок до 72 часа с постановление на наблюдаващия делото прокурор в Окръжната прокуратура в Силистра. Престъплението, за което е привлечен като обвиняем, е тежко умишлено деяние по смисъла на наказателния закон и се отличава с изключително висока степен на опасност, съобщават от Апелативна прокуратура - Варна. Наказанието за това престъпление е лишаване от свобода за срок от 5 до 20 години.", "date": "2017.10.25", "title": "Оставиха в ареста баща, блудствал с дъщеря си в Силистренско"}
{"url": "https://www.24chasa.bg/novini/article/6513952", "text": "От 9 часа днес на старопланинския проход \"Петрохан\" вали сняг, но пътят към София от Северозападна България е проходим, съобщи дежурният в областното пътно управление. Падналият сняг се почиства от техниката, която е базирана в прохода. Настилката е чиста и не затруднява движението. Леки и лекотоварни автомобили могат да се движат безпрепятствено. Остава забраната за движение на автомобили над 12 тона. Автомобили над 12 тона не могат да се движат и по пътя Дъбова махала - Смирненски - Студено буче - Монтана заради ремонт на пътя. До 50 км е ограничена скоростта по пътя Замфирово - Пърличево заради строителни работи. С 40 км е разрешено движението по пътя Бели мел-Монтана, също заради ремонти.", "date": "2017.10.25", "title": "Проходът \"Петрохан\" е проходим въпреки снега"}
{"url": "https://www.24chasa.bg/novini/article/6513929", "text": "Бургаският апелативен съд потвърди осъдителната присъда на митническия инспектор Марица Г., направила опит да подкупи служител на Комисията за защита на потребителите /КЗП/в Бургас. Това съобщиха от Апелативния съд в Бургас. Марица Г. е митнически инспектор в София. Тя направила опит да даде 500 лева на директора на Регионалната дирекция \"Контрол на пазара\" при КЗП-Бургас, за да не издаде наказателно постановление. Съдът е потвърдил наложеното наказание от една година лишаване от свобода и \"глоба\" в размер на 1000 лева, като е отложил изтърпяването му за изпитателен срок от три години. От Апелативния съд в Бургас уточняват, че майката на подсъдимата е стопанисвала заведение за хранене южния плаж в Китен. Била е извършена проверка, която установила, че обектът функционирал без удостоверение за категоризация и без издаден временен документ. След като станало ясно, че ще бъде съставен акт за нарушение Марица Г. отишла в сградата на КЗП-Бургас. Там провела разговор с директора на Регионалната дирекция \"Контрол на пазара\", след което оставила на бюрото му празна кутия от цигари, в която имало навити на руло банкноти. Била е уведомена незабавно икономическа полиция при ОД на МВР за опита за подкуп. Решението на съда в Бургас подлежи на обжалване или протест в 15-дневен срок.", "date": "2017.10.25", "title": "Присъдиха условно наказание на митничарка, заради опит за подкуп в Бургас"}
{"url": "https://www.24chasa.bg/novini/article/6513907", "text": "Дадоха на съд двамата машинисти, управлявали дерайлиралия влак край Хитрино, съобщиха от прокуратурата. Композицията се е движела със 78 км/ч вместо с допустимите - 40 км/час, сочи експертиза на разследването. Димитър Михнев и Радослав Петков ще отговарят за смъртта на 7 човека и 14 пострадали. Разследването установило още, че железопътната инфраструктура е била в ред и не е имало никаква причина влакът да дерайлира поради техническа неизправност.", "date": "2017.10.25", "title": "Дадоха на съд двамата машинисти, управлявали влака край Хитрино"}
{"url": "https://www.24chasa.bg/novini/article/6513966", "text": "Отделът за разследване в интернет и електронно плащане към македонското МВР внесе обвинение против 29-годишен български гражданин по подозрение в изготвяне на средства за фалшификация и изработване и употреба на фалшиви дебитни карти, съобщи МИА, цитира БТА. В периода от 12 февруари до 24 февруари 2016 г. заподозреният нелегално придобил уреди за снимане на банкови данни от истински дебитни карти и данни за носителите на тези карти. Той четири пъти поставил скимиращи устройства на банкомати на местни банки в няколко градове в Македония с цел да получи банкови данни от истински дебитни карти на македонски граждани и данни за носителите на тези карти. Чрез сектора за международно полицейско сътрудничество лицето било идентифицирано и било потвърдено, че той е бил арестуван на 14 май 2016 г. в Букурещ след поставяне на скимиращо устройство на банкомат.", "date": "2017.10.25", "title": "Обвиниха българин в поставяне на скимиращи устройства на банкомати в Македония"}
{"url": "https://www.24chasa.bg/novini/article/6514018", "text": "Министър-председателят Бойко Борисов разпореди на министрите на вътрешните работи Валентин Радев, на регионалното развитие и благоустройството Николай Нанков и на околната среда и водите Нено Димов да посетят засегнатите от наводненията места в Бургаска област и да се запознаят със ситуацията, причинена от обилните дъждове. Според разпореждането на премиера, те трябва да предложат и допълнителни мерки за овладяване на последиците от бедствието. Това съобщиха от правителствената информационна служба. Около 17 часа министрите ще бъдат в района на свлачището на АМ „Тракия”, за да инспектират работата на поддържащата фирма, която се е заела с разчистването на свляклата се земна маса. След това ще отидат в Камено, което е едно от най-силно засегнатите от бедствието населени места.", "date": "2017.10.25", "title": "Министри пътуват към бедстващите райони по заповед на Борисов"}
{"url": "https://www.24chasa.bg/novini/article/6513973", "text": "В рамките на операцията, насочена срещу ислямистките кръгове, полицията във федералната германска столица Берлин е арестувала 40-годишен мъж от турски произход, съобщава изданието Focus. Мъжът е посещавал редовно джамия в Берлин, която властите са наблюдавали продължителен период , съобщава \"Фокус\". Съгласно разпространените данни, полицейската операция е предшествана от продължително разследване срещу 40-годишен гражданин на Германия, за който има съмнения, че е част от ислямистката сцена в Германия.", "date": "2017.10.25", "title": "Арестуваха турчин при полицейска операция срещу ислямистките кръгове в Берлин"}
{"url": "https://www.24chasa.bg/novini/article/6513931", "text": "Районната прокуратура в Павликени привлече като обвиняем и задържа за 72 часа 29- годишен мъж от гр. Ветово за участие в телефонна измама. В срока на задържането прокуратурата ще внесе искане в съда за вземано на мярка за неотклонение „задържане под стража“ спрямо същото лице, съобщиха от Апелативната прокуратура в Търново. Рецидивистът Иван И. е обвиняем за това, че на 24 октомври т. г. в гр. Павликени, действайки в съучастие с Иво Р. от гр. Ветово и представяйки се за длъжностно лице –полицейски служител, заблудил старица, че съдейства на органите на МВР за залавяне на извършителите на измама. С това й причинил имотна вреда в размер на 11 800 лева. Измамникът бил спипан от бдителни полицаи в момента на прибиране на плячката. Под ръководството на прокуратурата действията по разследването продължават. С полицейски арест са задържани още две лица от гр. Ветово, с които предстои извършване на процесуални действия по разследването.", "date": "2017.10.25", "title": "Задържаха за 72 часа ало измамник,\nужилил баба от Павликени с 11 800 лв."}
{"url": "https://www.24chasa.bg/novini/article/6514073", "text": "Преливна вълна от нерегламентирано изпуснатия язовир Трояново е издавила домашни животни до езерото Вая в Бургас. Това пишат в писмо до медиите собственици на имоти и селскостопански обекти в близост до езерото, където се осъществява рибовъдна и животновъдна дейност, предаде БТА. В писмото пише, че в басейните, разположени на близо 600 декара, са отглеждани над 200 тона риба по екстензивна технология. Басейните са преляли и достъпът до тях е невъзможен. В 7.30 часа през обекта ни преминава приливна вълна от над 2 метра и залива всичко по пътя си. Вследствие на така бързо придошлите води, предполагаме, че по-голямата част от рибата на стопанството е отнесена в бургаското езеро. Засега не можем да се приближим и до животновъдния обект и да преброим точно жертвите сред домашните животни, съобщиха животновъдите. Според тях вина за това имат от \"Напоителни системи - Бургас\", които не са изпуснали язовира поетапно при първите признаци на покачване на водата.", "date": "2017.10.25", "title": "Преливна вълна издави домашни животни до езерото Вая в Бургас"}
{"url": "https://www.24chasa.bg/novini/article/6514075", "text": "Председателят на ПГ на ГЕРБ и зам.-председател на партията Цветан Цветанов ще присъства днес на откриването на напълно ремонтираната и обновена Спортна зала \"Младост\" в Димитровград. Церемонията ще се състои от 18.00 ч, съобщиха от ГЕРБ. Стойността на ремонта е 3 млн. лв., като средствата са отпуснати от правителството на Бойко Борисов през 2016 г. Модернизираната и обновена спортна зала в Димитровград е превърната в съвременно многофункционално съоръжение за спортни и културни прояви. Събитието ще бъде открито с впечатляващ фолклорен спектакъл \"Ние, българите\" на ансамбъл \"Чинари\".", "date": "2017.10.25", "title": "Цветанов открива ремонтирана спортна зала в Димитровград"}
{"url": "https://www.24chasa.bg/novini/article/6514088", "text": "Телевизионната актриса Хедър Линд обвини бившия американски президент Джордж Х. У. Буш, че я бил докоснал отзад, докато тя позирала за снимка с него, и й разказал мръсен виц, предаде Асошиейтед прес, като се позова на сп. \"Пийпъл\". Линд заявила във вече изтрит коментар в Инстаграм, че случката станала, докато тя позирала за снимка с Буш по време на турне за популяризиране на нейния сериал \"TURN: Washington's Spies\". Линд се снимала с 93-годишния Буш, седнал в инвалидна количка, на прожекция на филма в Хюстън през 2014 г, разказва БТА. \"Президентът Буш никога, при никакви обстоятелства не би причинил умишлено страдание на когото и да било и най-искрено се извинява, ако опитът му да се пошегува е обидил Линд\", заяви неговият говорител Джим Макграт.", "date": "2017.10.25", "title": "Актриса обвини Джордж Буш старши, че я бил докоснал отзад"}
{"url": "https://www.24chasa.bg/novini/article/6513979", "text": "По искане на Районна прокуратура – Велико Търново е наложена мярка за неотклонение \"задържане под стража\" на 44 –годишен мъж за извършени кражби на вещи от гаражи, съобщиха от държавното обвинение. Николай К. е привлечен в качеството на обвиняем за това, че на 21 октомври при условията на продължавано престъпление, повторно и в немаловажен случай, разбил входни врати на 3 гаражни помещения в Търново и задигнал различни инструменти и автомобилни гуми на обща стойност 1515 лв. За кражбите апашът използвал лек автомобил „БМВ 318 И“ и технически средства за взломяване на входните врати, уточняват от прокуратурата. Преценено е, че от събраните до момента доказателства може да се направи обосновано предположение за авторството на деянието. Лицето е осъждано и е налице опасност да се укрие или да извърши друго престъпление. Разследването продължава под ръководството на Великотърновска районна прокуратура.", "date": "2017.10.25", "title": "Обирджия, разбил 3 гаража за ден\nв Търново, остава в ареста"}
{"url": "https://www.24chasa.bg/novini/article/6514214", "text": "След издаването на европейска заповед за арест на хърватския бизнесмен Ивица Тодорич, която важи само за страните от Европейския съюз, Интерпол днес издаде червена бюлетина за издирването му, предаде Танюг. Тодорич, който е собственик на най-голямата частна компания в Хърватия Агрокор, е обвинен в незаконно придобиване на десетки милиони евро, но в момента е недостъпен за хърватското правосъдие и според хърватските медии най-вероятно се намира в Лондон, предаде БТА.  Червената бюлетина означава, че Тодорич може да бъде арестуван във всяка от 186-те страни членки на Интерпол, след което ще бъде екстрадиран в Хърватия. В неделя Тодорич обяви в блога си в Интернет, че ще се върне в Хърватия, след като събере достатъчно доказателства в своя защита. Той обвини правителството на Андрей Пленкович, че е предложило приемането на специален закон Лекс Агрокор с цел да национализира неговата собственост. Агрокор, най-голямата компания за търговия на дребно в Хърватия, натрупа около 5,8 милиарда евро дългове. Хърватските власти се опитаха да спасят компанията, чийто евентуален фалит ще има драстичен ефект върху икономиката и ще коства загубата на хиляди работни места.", "date": "2017.10.25", "title": "Интерпол: Червена бюлетина за издирване на хърватския бизнесмен Ивица Тодорич"}
{"url": "https://www.24chasa.bg/novini/article/6514300", "text": "България трябва да бъде по-амбициозна в предприсъединителния процес на страните от Западните Балкани. Това каза вицепремиерът по правосъдната реформа и министър на външните работи Екатерина Захариева каза по време на дискусията \"Европейска интеграция, регионално сътрудничество и свързаност на Западните Балкани - приносът на Българското председателство\". Форумът е част от съвместно заседание на парламентарните комисии по европейските въпроси и контрол на европейските фондове и по външна политика, предава БТА. Според вицепремиера страната ни трябва да изпраща свои експерти в страните от региона, когато има покани от тяхна страна. Ние можем да предложим българския опит от предприсъединителния процес и преговорите, както и от вече 10-те ни години членство, каза тя. В отговор на депутатски въпрос Захариева каза, че договорът за добросъседство с Македония е в повторна процедура на съгласуване в министерствата, следващата седмица ще го разгледа правителството и ще го внесе за ратификация в парламента. Министърът на външните работи посочи, че темата \"Западни Балкани\" е много по-дългосрочна и не се изчерпва само с шестте месеца на нашето председателство и с подготовката преди него. Тя напомни, че темата е един от основните приоритети на \"триото\". Има ангажимент и на други председателства извън триото да продължат фокуса върху европейската перспектива и интеграция на Западните Балкани, каза Захариева и допълни за изявеното желание от Румъния. Тя посочи, че президентът Туск вече е отправил покана за срещата на върха в София през 2018 г., която ще е свързана със Западните Балкани. Захариева представи анализ защо дълго време разширяването на ЕС не е било приоритет. Министърът каза, че в последните месеци е настъпила промяна и интересът към Западните Балкани се е увеличил, но допълни, че има много път да се извърви. Вицепремиерът отбеляза какво е движението на всички страни в региона към евроинтеграцията. Най-голямата работа трябва да се свърши от правителствата на страните от региона, ние сме готови да ги подпомагаме, каза тя. Свързани с разширяването са и преговорите, които се очаква да започнат по време на нашето председателство, за новата бюджетна рамка за след 2020 г. и прегледа на инструментите за предприсъединителна помощ. Нашето желание е парите да са насочени към създаване на работни места, към свързаност, към сближаване между държавите, към образование и към задържане на младите хора, защото безработицата в част от държавите е над 50 процента. Средствата, които са отпускани трябва да бъдат насочени към хората. В дискусията участваха заместник-министрите на МРРБ Деница Николова, на транспорта и съобщенията Ангел Попов, на енергетиката Жечо Станков.", "date": "2017.10.25", "title": "Захариева: България трябва да бъде по-амбициозна в присъединяването на страните от Западните Балкани към ЕС"}
{"url": "https://www.24chasa.bg/novini/article/6514311", "text": "Група журналисти, стоящи зад така наречените \"Панамски досиета\", публикуваха разследване за богатство на далечен роднина на руския президент Владимир Путин, предаде Асошиейтед прес, цитира БТА. Проектът за репортажи за организираната престъпност и корупцията (ПРОПК) публикува материал, в който се твърди, че Михаил Шеломов, син на братовчед на Путин, през годините е натрупал активи в размер на близо 600 милиона долара. В огласеното днес разследване се казва още, че фирмата на Шеломов е натрупала дялове в доходоносни компании, ръководени от хора от близкото обкръжение на руския президент. ПРОПК беше едно от средствата за масово осведомяване, огласили документи на панамска правна кантора за регистрирани компании на стотици богати и влиятелни хора в данъчни убежища.", "date": "2017.10.25", "title": "Журналисти от \"Панамските досиета\" публикуваха разследване за роднина на Путин"}
{"url": "https://www.24chasa.bg/novini/article/6513430", "text": "Към 12.00 часа в спасителните действия след проливните валежи участват осем пожарни автомобила, влекач, челен товарач, както и по един водолазен екип и един всъдеход „Амфибия“ от РД ПБЗН - Бургас и Варна – общо 64 служители на „Пожарна безопасност и защита на населението“. Това съобщиха от пресцентъра на МВР. Засегнатите от наводнението населени места в Бургаска област са селата Камено, Константиново, Братово, Ливада, Равнец, Черни Връх, Полски извор, Тръстиково, както и южните квартали на Бургас. Евакуирани са били трима бедстващи жители на селата Братово, Равнец и Черни връх. Затворени за движение са пътят за село Извор поради преливане на реката, както и пътят кв. Долно Езерово - село Братово. В община Карнобат екипи на пожарната са се отзовали на 9 сигнала, работата по които вече е приключила.  По данни към 12.00 часа трима души от селата Ливада, Равнец и Полски извор са загинали. В село Полски извор продължава издирването на един човек.", "date": "2017.10.25", "title": "Южните квартали на Бургас и 8 села в областта са засегнатите от наводнението"}
{"url": "https://www.24chasa.bg/novini/article/6513439", "text": "\"Росатом\" потвърди готовността си да работи по проекта \"Белене\". Директорът на европейската част на компанията Вадим Титов участва в конференция за устойчивостта на атомната енергия у нас, предаде  . По-рано през месеца представители на руската компания се срещнаха с премиера Бойко Борисов. \"Росатом\" има различни договори с българската страна, свързани с АЕЦ \"Козлодуй\" – като доставка на гориво и работата по удължаване на живота на 5-и и 6-и блок, подчерта Вадим Титов. Той е категоричен, че руската компания би участвала и в проекта \"Белене\", като се вземат предвид настоящите отлични отношения, допълни Титов. Той бе категоричен, че атомната енергия има много добро бъдеще. Ако искате да развивате зелени централи без атомна енергия и да увеличите драматично броя на възобновяемите източници, това не би означавало по-голяма ефективност, но би означавало много допълнителни разходи за потребителите, допълни експертът. Въпреки това възобновяемите източници не трябва да бъдат изключвани от енергийния микс: Делът на възобновяемите източници – вятърни и слънчеви, не трябва да надвишава 40%, защото в противен случай не може да се гарантира устойчивост на енергийната система, каза Вадим Титов от \"Росатом\", като се позова на доклад на Организацията за икономическо сътрудничество и развитие.", "date": "2017.10.25", "title": "\"Росатом\" потвърди готовността си да работи по проекта \"Белене\""}
{"url": "https://www.24chasa.bg/novini/article/6513425", "text": "Независима Каталуня би била принудена да напусне Европейския съюз и еврозоната, което пряко ще засегне регионалната икономика.Това заяви днес испанският икономически министър Луис де Гиндос, цитиран от Ройтерс. \"Тя (областта) ще бъде извън всички договори, 70 процента от брутния й вътрешен продукт ще бъдат обхванати от мита и физически граници. Тя ще бъде извън еврозоната и банките няма да бъдат включени в дейността на Европейската централна банка. . .ще трябва да създаде собствена валута, която ще бъде силно обезценена\", заяви Де Гиндос пред парламента, предаде БТА. Евентуално обезценяване на каталунската валута ще доведе до спад на икономическия растеж на региона, оценяван на 25-30 процента, ще ускори инфлацията и ще удвои безработицата, предупреди министърът. По думите му данните за испанската безработица през третото тримесечие, които се очаква да бъдат публикувани утре, ще бъдат благоприятни.", "date": "2017.10.25", "title": "Испански министър: Независима Каталуня трябва да напусне ЕС"}
{"url": "https://www.24chasa.bg/novini/article/6513465", "text": "Инспекторатът към Висшия съдебен съвет (ИВСС) обяви конкурс за лого. Изработването му е по повод 10-годишнината на институцията, която ще бъде отбелязана през 2018 г., съобщават оттам. Графичният знак трябва да бъде съобразен със статута на ИВСС – орган на държавна власт, част от съдебната система, осъществяващ контрол върху дейността на органите на съдебната власт и извършващ проверки за независимост и безпристрастност на съдии, прокурори и следователи. В конкурса могат да участват български физически лица – индивидуално или в колектив. Проектите на лого трябва да се предадат или изпратят в Инспектората към ВСС най-късно до 13 ноември 2017 г. на адрес: София 1000, ул. „Георг Вашингтон” № 17, ет. 1, регистратура на ИВСС. Авторът на одобрения проект ще получи 2000 лв. парична награда след прехвърляне на авторското право върху логото в полза на ИВСС. Обявата за конкурса е публикувана на интернет   - и в един централен всекидневник.", "date": "2017.10.25", "title": "ИВСС обявява конкурс за лого, 2000 лв. награда за победителя"}
{"url": "https://www.24chasa.bg/novini/article/6513487", "text": "Бившият лидер на „Партията за независимостта на Обединеното кралство“ Найджъл Фараж обвини Европейският съюз, че иска да попречи на Брекзит, пише Daily Express, цитира \"Фокус\". Фараж заяви, че Европейският съюз иска Великобритания „да пълзи на ръцете и коленете си, и да моли“ Брюксел. Причина за критиката на Фараж бе изказването на Доналд Туск, в което председателят на Европейския съвет заяви, че пред Великобритания има три избори, а именно „добро споразумение, никакво споразумение или никакъв Брекзит“. Според Фараж това е индиректен призив към британците да променят мнението си, и да останат в Европейския съюз.", "date": "2017.10.25", "title": "Найджъл Фараж обвини ЕС, че иска да попречи на Брекзит"}
{"url": "https://www.24chasa.bg/novini/article/6513520", "text": "Каналджия от Петрич получи 2 г. затвор и 10 хил. лв. глоба от районния съд в граничния град. Иван В. бил заловен с две афганистанки на 4 април т. г. около 22,30 ч в района на с. Кулата, на 150 метра от 14-и граничен репер. Той опитвал да прекара през \"зелената\" граница в Гърция бежанките, като за \"услугата\" получил 1000 евро. Граничните полицаи обаче забелязали на мониторите за видеонаблюдения трите лица и организирали хайка за залавянето им. Жените от Афганистан били хванати веднага от патрула, а каналджията се опитал да избяга и се наложило да го догонят. При разследването на инцидента станало ясно, че двете чужденки са влезли у нас нелегално от Турция в края на м. г. Регистрирани и настанени били в център в Харманли. Целта им била да стигнат до Норвегия, но разбрали, че по легален път няма как да стане. По интернет се свързали с непознат мъж, който им казал, че ще уреди преминаването им в Гърция, а след това и в Норвегия срещу 2000 евро за всяка. Афганистанките стигнали до София с микробус, където на Лъвов мост пристигнал непознат с лека кола, в която бил и петричанинът Иван. Всички отпътували към Кулата. На близка бензиностанция, каналджията и жените слезли от колата и продължили пеша по черни пътища. Вървели около час и половина и били забелязани от граничните полицаи и арестувани. При разпита той признал, че е получил 1000 евро. Делото срещу каналджията, който е безработен и със 7 присъди, се гледа по реда на съкратеното съдебно следствие.", "date": "2017.10.25", "title": "2 г. затвор за каналджия, взел 1000 евро от две афганистанки"}
{"url": "https://www.24chasa.bg/novini/article/6513505", "text": "Автобус с френски регистрационни номера, управляван от български гражданин, е блъснал във вторник на пешеходна пътека в Румъния жена на 67 години. Роднини и местни жители откарали пострадалата в болница в град Крайова с камионетка, защото нито една от трите линейки в село Филиаш не била на разположение, съобщава агенция Медиафакс, цитирана от БТА. Кметът на Филиаш Илие Георге Костелуш заяви, че заедно с местните жители решили да не чакат пристигането на линейка от Крайова и откарали жената с камионетка, която имала дървена платформа във вътрешността си. Блъснатата жена е починала през изминалата нощ заради усложнения, настъпили след претърпяната тежка черепно-мозъчна травма, съобщи говорителят на окръжния полицейски инспекторат в Долж Каталин Докия. Полицаите първоначално са образували срещу шофьора на автобуса дело за нанасяне на телесни повреди по непредпазливост, но следва делото да бъде променено на убийство по непредпазливост, съобщи говорителят на полицейския инспекторат. Във връзка с начина на транспортиране на жената до болницата агенция Медиафакс посочва, че \"медицинските услуги са като в Средновековието\".", "date": "2017.10.25", "title": "Българин блъсна възрастна жена на пешеходна пътека в Румъния"}
{"url": "https://www.24chasa.bg/novini/article/6513486", "text": "\"Искате борба с корупцията само на книга – законопроектът ви не е борба, а прикриване на корупцията\". Това каза лидерът на БСП Корнелия Нинова от трибуната на Народното събрание по време на дебатите на първо четене на антикорупционните законопроекти, предаде „Фокус“. „Изслушах целия дебат по тема корупция и борба с това явление и този дебат изглежда странно. Очевидно, колеги управляващи, не сте узрели за мисълта, че корупцията е до такава степен разпространена в българското общество, че вече е заплаха за националната сигурност и че трябва малко да свалим партийните противоборства“, каза Нинова. Тя посочи, че са стигнали до равнището да мерят законопроектите по страници. „Не е това истинският дебат за корупцията“, каза Нинова. Лидерът на БСП отчете, че през 2015 г. правителството на Борисов е приело национална стратегия за превенция и противодействие на корупцията в Република България 2015-2020 г., който е получил подкрепата на БСП. „Много смислен и съдържателен документ. Тогава постигнахме всички съгласие, че трябва да го изпълняваме. В този документ какво пише? Тук се казва, че ни липсва обособена структура, която да разследва. Подпис – Бойко Борисов. БСП в своя закон предлага обособена структура, която да разследва“, посочи Нинова. По думите ѝ на второ място в стратегията над подписа на г-н Борисов пише „необходимо е да се създаде такава антикорупционна система, която да гарантира, че усилията на органите няма да зависят от проверяваните и разследваните лица“. „БСП предлага такава система, вие - обратното“, каза Нинова. „ГЕРБ, които тогава са подкрепили такава стратегия на премиера си, днес пламенно разбиват този законопроект на пух и прах. Що за поведение е това? Когато се пишат ей такива документи за пред Брюксел, те са много красиви и показват политическа воля за борба с корупцията. Когато нещата опрат до истинска борба с корупцията, тези документи се отричат от собствените си автори“, заяви лидерът на БСП. Данаил Кирилов от ГЕРБ в реплика заяви, че не е съгласен с изказването на Корнелия Нинова. \"Неправилно и закъсняло четете стратегията. Припомням ви, че такива органи и структури като разследващи бяха създадени точно в изпълнение на стратегията. Това са Специализираният наказателен съд и Специализираната прокуратура\", каза той. В дуплика лидерът на БСП заяви: \"Колега Кирилов, според вас Специализираният съд представлява ли самостоятелно обособена структура? В тази стратегия пише самостоятелно обособена структура с фокус върху разследването. Защо предлагате нещо, което се бие със стратегията? Отговорът от премиера беше, че е грешка, която ще отстранят. Това е имитация, а не последователност в борбата с корупцията\", категорична бе Корнелия Нинова.", "date": "2017.10.25", "title": "Корнелия Нинова: ГЕРБ искат борба с корупцията само на книга"}
{"url": "https://www.24chasa.bg/novini/article/6513510", "text": " Когато става въпрос за търсене на любовта, на повечето хора може да им се струва, че историята на миналите връзки не е от голямо значение за бъдещите. В действителност една раздяла или развод дават редица позитивни възможности за ново начало след почерпения опит от предишни грешки, пише в. \"Дейли експрес\", позовавайки се на международни експерти. Започването на нова връзка след развод на мнозина може да се струва сериозно предизвикателство. Хората в подобна ситуация обаче трябва да знаят, че не са сами. Според статистиката във Великобритания 42 процента от браковете завършват с развод. Това означава, че наоколо има доста необвързани индивиди, които таят надежда да открия любовта отново, предава БТА. Проучване на Меридж Фаундейшън е установило, че успеваемостта на повторните бракове е значително по-висока - 59 процента от хората съумяват да ги запазят, като с напредването на възрастта и благодарение на придобития предишен опит способността им да се обвързват се подобрява. Независимо дали повторен брак е примамлива перспектива или не, разведените търсачи на любов могат да почерпят редица позитиви от предишния си опит и да гледат оптимистично на потенциалното ново начало. Именно те са хората с достатъчно познания за това как функционира връзката, което би трябвало да ги направи по-уверени. Обвързването не е плашещо Разведените и разделените търсачи на любов имат богат опит в дългосрочните връзки, така че когато се запознаят с потенциален нов партньор, те вече разполагат с необходимите кураж и издръжливост \"нещата този път да се получат\". Семейният терапевт от Лос Анджелис Вирджиния Гилбърт обяснява, че веднъж загубили, разведените понасят по-лесно несигурността. Те по-бързо идентифицират новите си цели и започват да ги преследват, вместо да губят време в \"игра на изчакване\". По-малко време и повече фокус Когато човек е на 20 години и тепърва му предстоят изяви на любовното поприще, му се струва, че разполага с цялото време на света. Приоритетите на преминалите през развод обаче се променят. Те не разполагат с време за губене и по-бързо и ефикасно подхождат към изграждането на нова връзка, влагайки придобитото умение за по-резултатно общуване. Свръхспециални романтични вечери Независимо от възрастта, социалното положение или опита, първата среща често е сериозно предизвикателство. За хората обаче, чиято предишната връзка е приключила заради изчерпани романтика и привличане, новите запознанства могат да бъдат забавни, вълнуващи и стимулиращи самоувереността. Те влагат повече старание в избора на заведение и облекло, и се стараят повече \"разговорът да потръгне\". Нещата, които могат да провалят една връзка, вече са известни Разводът дава много познания за човешката природа. По определени начини подобно преживяване прави хората по-големи реалисти, по-състрадателни и по-наясно със собствените и чуждите недостатъци. След приключването на предишна връзка мнозина \"осъмват\" с представата, че има определени характеристики и поведение, с които не могат да свикнат. Знаейки това, те са в състояние да ги изяснят преди началото на нова връзка. Себепознание Разводът и раздялата са болезнени, но същевременно дават възможност на хората да научат повече за самите себе си, както и да осъзнаят какво и кой може да ги направи щастливи. При срещите с нови хора след развод, индивидите имат възможността да бъдат автентични. Те по-рядко се ориентират към неподходящи партньори и по-често биват привлечени от такива, с които \"нещата този път могат да се получат\". ", "date": "2017.10.25", "title": "Разводът е полезен опит за бъдещите връзки"}
{"url": "https://www.24chasa.bg/novini/article/6513532", "text": "Първият по-сериозен дъжд създаде сериозни затруднения за голяма част от шофьорите. Само за няколко часа на територията на Варна и областта са регистрирани 9 пътни инцидента с пострадали хора и намачкани ламарини. Гражданска защита в морската столица е реагирала на 11 сигнала за помощ, като в 2 от тях се наложило да бъдат отстранявани паднали дървета. В единия случай силният вятър стоварил дърво върху варненско ауди, в началото на автомагистрала \"Хемус\", малко след изхода на града. За късмет пострадали хора няма, но колата е сериозно повредена. 39-годишна варненка пък се заби сама в две дървета с реното си, след като изтървала контрола над автомобила си заради несъобразена с мокрия асфалт скорост. След каскадата жената е откарана в болница с комоцио. Отново високата скорост в дъжда е причината други два автомобила да \"паркират\" по таван, след като излетели от пътя. Единият инцидент станала на автомагистрала \"Хемус\", близо до Девня. 63-годишен варненец се преобърнал с реното си. Пострадала е 57-годишната му съпруга, която е с контузия на главата. При другия инцидент 58-годишен балчиклия се обърна по таван в канавка на завой по пътя Варна-Оброчище. Той и съпругата му са откарани в болница с различни травми, без опасност за живота. В тежко състояние в болница е 32-годишен шофьор, след като беше застигнат и блъснат отзад мерцедес. Катастрофата станала отново на магистралата и отново причината е несъобразена с мокрия асфалт скорост. 26-годишният шофьор на немското возило карал прекалено бързо и буквално спрял в колата пред него. На него му няма нищо, но другият шофьор е в болница със съчетана контузия на гръден кош и лумбална област, със съмнения за фрактура на прешлен.", "date": "2017.10.25", "title": "Силният вятър стовари дърво върху лека кола на автомагистрала \"Хемус\""}
{"url": "https://www.24chasa.bg/novini/article/6513524", "text": "Двама студенти бяха убити при стрелба в кампуса на университета Грамблинг в американския щат Луизиана, съобщават местни медии. По първоначална информация огънят бил открит по време на спречкване,  Нападателят е избягал от местопрестъплението.                                                                                                                                                                                                                                                                                                                       ", "date": "2017.10.25", "title": "Стрелба в университет в САЩ, двама са убити"}
{"url": "https://www.24chasa.bg/novini/article/6513525", "text": "След като пристигнали в началото на седмицата на летище Мюнхен, турски пътници бяха претърсени с кучета, подобно отношение бе демонстрирано на реципрочна основа и към пристигнали в Турция германски граждани, предаде информационната агенция Догу хабер ажансъ (ДХА), цитирана от БТА. Това стана снощи към 22.00 часа за германските пътници на летище Ататюрк в Истанбул, идващи от летище Бремен. След преминаване през паспортния контрол, багажите на германките пътници бяха претърсени от специално куче, обучено за откриване на наркотици, уточнява ДХА. Подобна „кучешка” дипломация първоначално стартира между Турция и Австрия. На 20 октомври турски граждани бяха претърсени с кучета на летище Виена преди да бъдат допуснати до борда на самолета. Последва ответна реакция на летище Ататюрк в Истанбул. Австрийски граждани също бяха претърсени с кучета преди да отлетят за Виена. Гражданите на други страни обаче не бяха подложени на подобна целенасочена и срамна процедура.", "date": "2017.10.25", "title": "Претърсиха германци на летище Истанбул, след подобен „оглед” на турци в Мюнхен"}
{"url": "https://www.24chasa.bg/novini/article/6513582", "text": "Малки и средни компании ще могат да се възползват от новата Програма на ББР по Плана „Юнкер“ за индиректно финансиране на българския бизнес с подзаеми до 24 млн. лева. Това заяви заместник-министърът на икономиката Лъчезар Борисов, който откри 15-тия ежегоден форум за насърчаване на предприемачеството в България –Европейски ден на предприемача 2017, чийто фокус тази година е върху добрите практики в предприемачеството и перспективите за неговото развитие и интернационализация, както и предизвикателствата, които членството ни в Европейския съюз поставя. Това съобщиха от Министерството на икономиката. Зам.-министър Борисов, посочи, че Българска банка за развитие е още един инструмент, който ще бъде насочен към стимулиране на малките и средни предприятия в страната. По думите му новата он-лендинг /междубанков заем от ББР за последващо финансиране (подзаеми) към МСП-клиенти на банките партньори/ програма на ББР по плана „Юнкер“ надгражда предшественика си програма „Напред“ като фиксира, че новите подзаеми ще започват от 3 млн. лева и ще могат да достигнат до 24 млн. лева. Той съобщи, че Програмата е насочена към малките, средни и междинни компании с персонал до 3 000 души, като ще бъде увеличен и размерът на гаранционния ангажимент на ББР - от 30 % на до 100 % от главниците по подзаемите. Увеличен ще бъде и размерът на подзаемите по новата програма – от 10 на 15 г.Средствата по програмата за индиректно финансиране на българския бизнес са осигурени от Българска банка за развитие и ЕИБ в рамките на Инвестиционния план за Европа. Програмата е насочена към малките, средни и междинни компании, които са клиенти на банките-партньори по схемата. Кредитните институции ще отпускат ново инвестиционно, проектно и свързаното с тях оборотно финансиране, а Българска банка за развитие има готовност да поеме до 100% от риска по заемите. Зам.-министър Борисов посочи още, че предприемачеството в страната се развива все повече в последните години и изтъкна, че в България има над 326 хиляди микро, малки и средни предприятия, а в тях работят повече от 75% от заетите в страната, което е над средното ниво в ЕС. Той подчерта, че насърчаване на малки и средни предприятия и развитието им чрез иновации за постигане на по-голяма добавена стойност е сред основните акценти в работата на Министерството на икономиката. Заместник-министърът изтъкна, че съвместно с научните среди се работи и за задържане и подпомагане на младите кадри в икономиката, като даде пример с IT сектора, в който работят близо 50хил. души. По думите му 2018 ще бъде годината на финансовите инструменти подпомагащи предприемачеството и даде пример с работата по процедурата за насърчаване на предприемачеството по ОП „Иновации и конкурентоспособност“, която ще бъде насочена към стартиращи предприятия и се очаква да бъде отворена догодина, както и с „Фонда за ускоряване и начално финансиране“ с бюджет от 100 милиона лева, който ще е насочен изцяло върху улесняване достъпа до финансиране за стартиращи предприятия. „Управлението на средствата ще бъде, чрез Фонда на фондовете и има за цел да покрие пълния жизнен цикъл и развитие на едно предприятие, като възможност за достъп до финансиране чрез рисков капитал, който голям брой стартиращи предприятия могат да получат“, допълни той.", "date": "2017.10.25", "title": "Малки и средни предприятия ще могат да се възползват от новата Програма по Плана \"Юнкер\""}
{"url": "https://www.24chasa.bg/novini/article/6513578", "text": "Зачестилите кървави атаки срещу силите за сигурност в Афганистан са демонстрация на сила на талибаните пред американския президент Доналд Тръмп, а наред с това целят и деморализиране на местните сили, смятат експерти, цитирани от БТА. При три от четирите големи нападения, извършени от вторник насам срещу обекти на армията или полицията, бунтовниците използваха заредени с експлозиви военни автомобили \"Хъмви\" и оръжия, откраднати от силите за сигурност. Тези операции свидетелстват също за нова стратегия на талибаните, които се съсредоточават основно върху обекти на силите за сигурност, след като години наред се опитваха да нападат градове и жителите им бяха принудени да бягат масово като в Кундуз, който за кратко беше под талибански контрол през 2015 и 2016 г., и Лашкар Гах в Хелманд миналата година. Талибаните \"искат да покажат силата си след обявяването на новата политика на Тръмп и предстоящото разполагане на допълнителни американски сили\", обясни Ванда Фелбаб-Браун от института \"Брукингс\". За сметка на това \"те не се опитват да завземат столици на провинции, вече не хабят силите си за този вид офанзиви\", отбеляза тя. От пролетта насам талибаните предприеха множество смъртоносни атаки срещу военни обекти като голямата база в Мазар и Шариф на север през април, където убиха над 150 души. През изтеклата седмица обаче бяха извършени рекорден брой мащабни нападения - в Гардез (Югоизточен Афганистан), в Газни (Централен Афганистан) и Кандахар (на юг), както и в столицата Кабул в събота. По официални данни за пет дни са били убити общо повече от 150 души от силите за сигурност. Това лято Доналд Тръмп обяви, че американските сили ще останат в Афганистан до второ нареждане, без да посочи краен срок, и каза, че там ще бъдат изпратени допълнителни войски. Успоредно с това американците увеличиха въздушните си удари по позиции на талибаните и свързаната с тях терористична мрежа Хакани, като през септември използваха такова количество бомби и ракети, каквото не бе имало от октомври 2010 г. При поредица въздушни удари в югоизточната част на страната, по границата с Пакистан и племенните райони, бяха убити десетки бунтовници. Говорител на талибаните каза за АФП, че последните нападения са \"ясно послание\". \"Ако врагът е смятал, че ще ни уплаши с новата стратегия на Тръмп, то ние му дадохме урок\", заяви той. Това нарастване на насилието се наблюдава в момент, когато на дипломатическия фронт най-сетне настъпва раздвижване с преговори с участието на Афганистан, Пакистан, САЩ и Китай в началото на седмицата за средствата за прекратяване на 16-годишния бунт. \"Талибаните искат да отправят посланието, че предпочитат по-скоро да се сражават, отколкото да преговарят и че в това отношение се справят много добре\", коментира анализаторът Майкъл Кугелман от центъра \"Уилсън\" във Вашингтон.", "date": "2017.10.25", "title": "Честите атаки на талибаните в Афганистан са демонстрация на сила пред Доналд Тръмп"}
{"url": "https://www.24chasa.bg/novini/article/6513584", "text": "Зам.главният прокурор Борислав Сарафов е единственият кандидат за директор на Националната следствена служба (НСлС). Кандидатурата му внесоха днес петима членове на прокурорската колегия на Висшия съдебен съвет (ВСС). Шефското място в следствието се освободи, след като Евгени Диков стана член на ВСС, избран от квотата на следователите. Под кандидатурата на Сарафов подписи са сложи главният прокурор Сотир Цацаров и членовете на ВСС Евгени Диков, Пламена Апостолова, Пламен Найденов и Даниела Машева. Според приетата хронограма от прокурорската колегия изборът ще се състои на 6 декември. Днес бе крайният срок за издигане на номинации. Сарафов е заместник на Сотир Цацаров от 2013 г. Преди това бе ръководител на апелативната спецпрокуратура. Висш обвинител е от 2006 г., минава през Върховната административна и Върховната касационна прокуратура. Директорът на НСлС е и зам.главен прокурор по закон, т.е. ако Сарафов бъде избран, той ще си остане заместник на Цацаров.", "date": "2017.10.25", "title": "Борислав Сарафов е единственият кандидат за шеф на националното следствие"}
{"url": "https://www.24chasa.bg/novini/article/6513538", "text": "Установена е самоличността на тримата загинали в пороите, които се изляха в Бургаско през нощта. Това са възрастни, трудно подвижни хора от селата Полски извор, Ливада и Равнец. Издирва се възрастен жител на село Черни връх, съобщи областният управител Вълчо Чолаков на извънреден брифинг в Бургас. Рекордните 170 л/кв.м. дъжд са се изсипали през нощта в най-тежко засегнатите райони. В община Камено все още положението е бедствено, по селата там работят пет  екипа на пожарната, които отводняват дворове и къщи. Бургаските огнеборци получиха подкрепление от Варна, а на място пристигна директорът главен комисар Николай Николов, директор на ГД \"Пожарна безопасност и защита на населението\". \"Тук съм по разпореждане на премиера, за да окажа съдействие. Но след като видях създадената организация смятам, че това не е необходимо. Тя е на добро ниво, прави се каквото може\", обясни комисар Николов.   \"От четири сутринта с шефа на пожарната в Бургас комисар Васил Василев сме на терен, спасени бяха хора, за съжаление пороят взе и жертви\", коментира областният управител Чолаков.  77 са приетите сигнали на тел.112 през нощта в община Бургас, евакуиран е мъж на инвалидна количка. Телефонните връзки в село Полски изворр са се сринали, а към момента пет села в региона са без ток. Това са Черни връх, Полски извор, Тръстиково, Резово и Синемроец. Заради прелялата река Велека се е наводнило странджанското село Кости, но хората са били евакуирани навреме. В Бургаска област има скъсани седем язовира, като четири са на територията на община Бургас, два в община Камено и един в Айтос, съобщи регионалният директор на Държавната агенция за контрол на язовирите Милуш Кунчев. Той обаче е категоричен, че не те са причина за трагедията в най-пострадалите села.   Основна причина е огромното количество дъжд, което падна в региона, допълни областният Вълчо Чолаков. След пороя ,който удави Бургаско, предстои да бъдат сформирани комисии по общините, които да обходят всички пострадали къщи. ", "date": "2017.10.25", "title": "Поне 4 са жертвите на пороя в Бургаско, села са откъснати, има скъсани язовири (Видео, снимки)"}
{"url": "https://www.24chasa.bg/novini/article/6513204", "text": "Шофьорите да се движат с повишено внимание и съобразена скорост в участъка при разклона за Жерково в посока София на АМ \"Хемус\" в област София, предупреждават от Агенцията \"Пътна инфраструктура\". Причината е разлив на масло.                                                                                                                                                                                                                                                                                                                       ", "date": "2017.10.25", "title": "Разлив на масло затруднява движението по АМ \"Хемус\" край Жерково"}
{"url": "https://www.24chasa.bg/novini/article/6513203", "text": "Един от приоритетите на испанското правителство е възстановяване на \"нормалността и законността\" в богатата североизточна област Каталуния, заяви премиерът Мариано Рахой пред парламента, цитиран от БТА.  Испанското правителство иска да избегне по-нататъшни икономически щети за Каталуния, дължащи се на опитите за сепаратизъм, като наложи пряко управление на областта, каза Рахой, цитиран от Ройтерс. Над хиляда компании изтеглиха централите си от Каталуния, за да избегнат нестабилността, сочи фирменият регистър. Заради несигурността Мадрид понижи прогнозата за растеж на икономиката, добавя Ройтерс.", "date": "2017.10.25", "title": "Рахой: Възстановяването на законността в Каталуня е приоритет на правителството"}
{"url": "https://www.24chasa.bg/novini/article/6513201", "text": "Асоциацията на индустриалния капитал в България /АИКБ/ предупреждава в писмо до министъра на туризма Николина Ангелкова, че нормативните предложения за премахване от всички плажове на преместваемите обекти с изключение на тези за спортни дейности, ще създаде неоправдан икономически риск в няколко направления, предаде БТА.  Според Асоциацията решение на проблема с недобрата визия на обектите на някои места може да бъде търсено по примера на добрите практики в европейските морски курорти, чрез въвеждане на типови модули с единна архитектура и/или цветове, а не с тотална забрана на нужни на туристите обекти. Преместваемите магазини и заведения работят на пазарен принцип в условията на конкуренция помежду им и единствената логика за съществуването им е, че към тях има търсене от страна на туристите, се посочва в писмото на Асоциацията до министъра. Според деловите среди липсата на обекти за храни и напитки там, където са туристите, може да доведе до запълването на тази празнина от фирми и физически лица от сивия сектор, които да предлагат на плажа нерегламентирани храни и напитки. От друга страна, чуждестранните и българските гости, които са на Черноморието без включено изхранване в туристическия пакет, ще са принудени да решат проблема като внасят и консумират на плажа храни и напитки, закупени другаде, което ще ни върне в годините далеч преди 21 век. Работодателската организация изтъква, че подобни промени следва да бъдат консултирани с бизнеса, тъй като е много вероятно закриването на хиляди обекти да доведе до намаляване на заетостта в черноморските региони. Това като косвен ефект ще забави устойчивия тренд на намаляване на безработицата в България.", "date": "2017.10.25", "title": "АИКБ: Премахването на преместваемите обекти от плажовете е икономически риск"}
{"url": "https://www.24chasa.bg/novini/article/6513211", "text": "Президентът на САЩ Доналд Тръмп позволи да се поднови приемането на бежанци по нови, по-строги правила за проверка, но нареди гражданите на 11 страни, смятани за по-рискови за САЩ, да бъдат подлагани на още по-сериозни проверки. Служители отказаха да посочат кои са 11-те страни, предаде Асошиейтед прес. Техните случаи ще бъдат разглеждани един по един. Срокът за това е 90 дни, информира БТА. Тръмп издаде този нов указ за проверката на кандидатите за убежище в САЩ, след като изтече наложената от него 4-месечната забрана за приемане на бежанци. Търсещите убежище вече са изправени пред значително забавяне и разглеждането на случаите им може да отнеме години. Допълнителните проверки вероятно ще увеличат този срок, отбелязва АП.", "date": "2017.10.25", "title": "САЩ отново ще приемат бежанци, но след \nпо-строга проверка"}
{"url": "https://www.24chasa.bg/novini/article/6513225", "text": "Пожар се разрази днес в текстилна фабрика в Истанбул, съобщи турската телевизия НТВ, цитирана от БТА. Пожарът е започнал на последния етаж на сградата, на който се намира складът на фабриката. Пламъците бързо са обхванали голяма част от зданието, намиращо се в квартал Бейликдюзю. На мястото на инцидента са изпратени пожарни коли от различни квартали. Пожарните екипи опитват да угасят пламъците. Засега няма данни за пострадали или загинали.", "date": "2017.10.25", "title": "Пожар се разрази в текстилна фабрика в Истанбул"}
{"url": "https://www.24chasa.bg/novini/article/6513234", "text": "Най-новата учебна зала, оборудвана с с последно поколение компютри, благодарение на дарителска подкрепа беше официално открита в Електротехническия факултет на Технически университет – Варна. На събитието присъстваха г-н Иван Портних - кмет на Община Варна, г-н Явор Петров - главен директор „Технологии” и член на Съвета на директорите на компанията „Айкарт Сървисиз” АД, проф. д.н. инж. Росен Василев - ректор на Технически университет – Варна, доц. д-р инж. Маргрета Василева - заместник-ректорът по учебната дейност, доц. д-р инж. Недялко Николов – декан на Факултета по информационни технологии и автоматизация, преподаватели и студенти. Залата вече носи името  , тъй като е оборудвана с финансовата и технологична подкрепа на „Айкарт Сървисиз” АД. Проектът за създаването на модерната лаборатория е реализиран в сътрудничество с ръководството на Технически университет – Варна и катедра „Комуникационна техника и технологии“. Специализацията на лабораторията е „Радиолокация и радионавигация“ и в нея ще се провежда обучение на студенти от втори до четвърти курс от различни специалности от ФИТА.  разполага с 20 модерни компютърни конфигурации и дава възможност на студентите да се обучават в съвременна и високотехнологична среда, да работят по нови проекти и да развиват умения, които ще трасират по-трайно пътя на бъдещата им кариера.  , предаде посланието на дарителите г-н Явор Петров. , каза при откриването на модерната лаборатория кметът на Варна и отново подчерта, че градът има огромен потенциал за развитието си като IT център. Градоначалникът подкрепя усилията на ръководството на университета и потвърди, че целта младите хора да завършат образованието си и да се развиват по-нататък професионално във Варна, а икономиката в общината и респективно доходите да имат постоянно възходящо развитие, е обща. В тази връзка Община Варна инициира поредица от срещи между представители на университетите, на IT и аутсорсинг компании, първата от които е през следващата седмица. , обяви проф. Росен Василев. Ректорът на ТУ - Варна връчи на представителите на „Айкарт Сървисиз” АД дарителско свидетелство и почетният плакет на ТУ – Варна по случай 55 години от основаването на университета. Проф. Василев подчерта, че за академичната общност днешното събитие е начало на още едно дългосрочно и взаимно полезно сътрудничество на университета с бизнеса.", "date": "2017.10.25", "title": "Последно поколение компютри за студентите в Технически университет – Варна"}
{"url": "https://www.24chasa.bg/novini/article/6513209", "text": "В рамките на следващите три десетилетия силните наводнения, поразявали в миналото Ню Йорк веднъж на 500 години, могат да се случват на всеки пет години, съобщават Асошиейтед прес и Франс прес, позовавайки се на резултатите от изследване, публикувано в сп. \"Протоколи на Американската академия на науките\" преди 5-годишнината от супербурята Санди. Това е най-лошият сценарий, прогнозиран от авторите на проучването, сред които специалисти от Масачузетския технологичен институт, Принстънския университет, океанографския институт \"Удс Хоул\", технологичния университет Нанянг в Сингапур. Изследователите са базирали анализа си върху редица модели за покачване на океанското ниво в резултат на глобалното затопляне, предава БТА. Авторите на проучването отбелязват, че в прединдустриални времена силни наводнения са засягали Ню Йорк веднъж на 500 години. Към настоящия момент периодът между две наводнения вече е 25 години. В най-лошия случай между 2030 и 2045 г. Ню Йорк ще бъде наводняван веднъж на всеки пет години. Подобен сценарий учените вещаят при покачване на океанското ниво до 2,25 метра. За сравнение - след супербурята Санди, която удари и Ню Йорк през 2012 г., океанското ниво се е покачило до 2,8 метра. Стихийното бедствие тогава отне живота на десетки души в града, а щетите струваха на щата Ню Йорк 42 милиарда долара. \"Това е предупреждение\", казва един от съавторите на изследването, Андра Гарнър от университета \"Рътгърс\".", "date": "2017.10.25", "title": "Климатичен модел предвижда наводнения на всеки пет години в Ню Йорк"}
{"url": "https://www.24chasa.bg/novini/article/6513242", "text": "Полицията в столицата Анкара нахлу в сграда, използвана от предполагаеми членове на близкоизточната радикална групировка „Ислямска държава“ като училище за деца на възраст между четири и седем години, съобщава турският ежедневник Daily Sabah, цитиран от \"Фокус\". В рамките на операцията са задържани шестима заподозрени, докато 60 деца са отведени от властите обратно при родителите им. Няколко новинарски агенции съобщиха по-рано, че сградата в квартал „Етимесгут“ е била седалище на редакцията на списание „Тевид“, но е използвана като училище за преподаване на идеологията на „Ислямска държава“ на децата. Миналата година терористичната групировка организира „детски училища“ и в редица квартали на Истанбул, припомнят от редакцията.", "date": "2017.10.25", "title": "Задържаха шестима при операция в „училище\" на „Ислямска държава“ в Анкара"}
{"url": "https://www.24chasa.bg/novini/article/6512626", "text": "Имаме семейна фирма, внасяхме автомобили от чужбина, занимавахме се и с международен транспорт. На този етап сме със затихващи функции, защото нямаме желание да правим каквото и да било. Те ни объркаха живота Плановете ни станаха безсмислени. Трябваше да си съберем багажа и като много наши познати да се махнем. Аз съм виновна, защото не пожелах да заминем, за да не оставяме родителите си. Но те си отидоха от този свят, без дори да разберат, че престъпниците са осъдени. Нашите адвокати ни посъветваха, че първо трябва да се изчерпи редът тук, а и ние на практика няма за какво да съдим държавата. Това може да сторят децата, тъй като са изтекли давностните срокове за изнасилванията. А и като осъдим държавата в Страсбург, кой ще плаща? Не съдиите, а парите ще са от нашите данъци. Тези престъпници от години са се занимавали с грабежи, кражби. Имали са “шапка”, покровители, които са ги закриляли Те са работните пчелички на тези над тях. Крадат, отвличат тирове, хора за много пари, но никой не им е търсил отговорност благодарение на тези над тях. Най-вече ме дразни, че ако съдебната система си беше на мястото, те щяха да са в затвора и това с нас, а и с други, нямаше да се случи. А държавата не взема никакви мерки. В каква държава живеем? В смешна. Може ли да имат толкова присъди и да са на свобода. Ето например единият от нападателите - Божидар Методиев-Лудия. Ако му съберем наказанията, той трябва да живее 50 г. в затвора. Как може нашето дело, а и други, да е било на специален отчет при бившия главен прокурор Никола Филчев, а всичко да се прикрива? Тези бандити винаги са се изплъзвали от правосъдието. Когато задържат един от тях - Петър Стоянов-Президента, са правени опити да бъде оневинен. Директно е казано: Може ли да бъде по-малко виновен? Военният прокурор Миталов. Никола Филчев му нарежда да напусне системата. Тогава става адвокат, после отива в провинцията. Третият от нападателите - Димчо Димов-Полицая, години преди да нахлуе в дома ни, прави грабежи в съучастие със същите или с други. 2-3 месеца след грабежа у дома е бил задържан в Транспортна полиция. Мълчи. Арестуван е в Челопечене, което е близо до Чепинци, пак за въоръжен грабеж на златни накити, пари. Пострадалите го разпознават, част от бижутата им били у него. Нас обаче никой не ни потърси да попита дали няма сред откритото и наши вещи. Адвокат на Димчо е бил покойният Камен Ситнилски (по-късно прокурор във ВКП). Измъква го от ареста и му казва да напусне системата. Димчо Полицая дори не е уволнен от МВР, както би трябвало да се случи. С цялата си наглост в съдебната зала казваше: Аз не мога да правя такива престъпления, аз бях на работа. Веднъж твърдеше, че придружавал контрольорите в градския транспорт, друг път, че бил край болница “Пирогов”. В крайна сметка къде е бил? У нас. Защото съм 100% сигурна, че той е човекът, който, докато ме удряше с пистолета по главата, казваше: И на нас не ни е приятно, госпожо, но сме на служба. От самото начало делото тръгна много лошо. Когато трябваше да се правят ДНК експертизи, следователят Ставрев от Столичната следствена служба започна да ни убеждава, че са много скъпи, че трябвало да се изпраща материалът в Германия. Предложихме дори, ако трябва, да доплатим. Впоследствие разбрахме, че в България има модерна техника. Всичко бе протакано умишлено и целенасочено. Целта бе да минат всички давностни срокове, за да не бъдат осъдени. Имаше една следователка Весела Илиева, с която работехме добре, назначи ДНК експертиза, но впоследствие всичко се скри. Съдебният лекар Станислав Христов, който е правил ДНК експертизите, известно време беше в болнични. Изчезнаха веществени доказателства и никой на никого не потърси отговорност. Почти във всяко съдебно заседание сме искали да се направи ДНК експертиза на един от нападателите - Димитър Николов-Бомбата. Всъщност тя му е правена, но какво забелязахме. Първия път бе отрицателна, което се разбра след много време. Втората я нареди в съдебната зала съдия Мирослава Тодорова (тя гледа делото в Софийския градски съд - СГС). Тогава той започна да нервничи и да обяснява: На мен вече ми е правена, повече няма да давам кръв. Тодорова му отвърна: Аз разпореждам да се направи. Човек, който е чист пред съвестта си и знае, че нищо не е сторил, защо ще буйства и ще отказва? Искахме да се направи трета експертиза и въз основа на нея да се сравнят резултатите от предишните две, дали са от него. Защото, ако се докажеше, че има разминаване, за какво говорим? Димитър Николов-Бомбата си противоречеше. Един път казваше, че са му вземали кръв, друг път - слюнка. Виждали сме го пред Съдебната палата в София да се разхожда и най-спокойно да си пуши, докато адвокатите му твърдят, че е болен и на това основание делото се отлага.  Пребит, смачкан. Няколко дни преди заседанието и няколко след него не бяхме на себе си. Това беше безкраен психически тормоз и напрежение. Сега, идвайки насам, само при мисълта, че пак ще говоря, се разтреперих. Съзнателният ни живот мина по съдебните зали. Имаше момент, в който мислехме да се откажем. Нямахме надежда, че тези хора ще бъдат осъдени. Помня, че военният съдия, който чете оправдателната им присъда, започна: В името на народа... и се разтрепери. Явно е имал някаква съвест. Нито един от съдебните състави не си направи труда да извърши нещо ново в разследването. Единствено съдия Павлина Панова (докладчик по делото във Върховния касационен съд и зам.-шеф на съда) направи допълнително разследване. Извика нови свидетели, извърши очни ставки. Тя ги осъди. Явно жената е неподкупна. Те са пчелички. Крадат, обират за някого и дават процент. Няма да споменавам име, но друг потърпевш от тях ми каза, че министър си е направил вилата от неговите пари Срещали сме се с няколко пострадали от тези бандити и сме коментирали.  Естествено, и двамата имаме лично оръжие.  Не сме очаквали, че е възможно да се случи това, което стана с нас. В първия момент на нападението им казвах: Не се бъзикайте бе, хора. Защото не вярвах, че е истина. По онова време даже не си заключвахме вратата на дома. Живеем в осветена къща с двор, въпреки че един от адвокатите им се опита да ни изкара, че едва ли не обитаваме пещера. На делото ме пита: Как сте го видели, като е било тъмно? Когато ме влачиха по стълбите към мазето, бях труп, но беше осветено. Всячески се стараеха да изкарат нас виновни Служебният адвокат на друг от бандитите твърдеше, че едва ли не сме си организирали грабежа. Не знам как може да има такива хора? Пожелавам им да им се случи същото и на тях. Ще ви разкажа следния случай. В една от почивките на делото в градския съд Божидар Методиев-Лудия нападна и удари свидетел полицай. Стана боричкане, дойде охраната. Лудия се опита да издърпа пистолета на охранител. Затвориха цялата Съдебна палата, събра се полиция, отвън имаше 5-6 патрула. Задържаха го и на следващото заседание вече беше свободен. Защо Мирослава Тодорова не направи нещо? Той нападна свидетел по делото, и то в Съдебната палата.  Петър Стоянов-Президента пък 2 г. се правеше на луд, за да не го съдят. Направиха му една експертиза, втора, петорна. До Съдебната палата пристига с лъскави мерцедеси, беемвета. В момента, в който влезе, започва да се държи неадекватно - отнесено. Съдията го пита: Ти луд ли си? Той отговаря: Да. Кой луд си признава. Две години никой не му каза, че заблуждава правосъдието. Всички до един се държаха свободно, нагло, вулгарно Говорят си, усмихват се. Например Димитър Бомбата се обръщаше към съда с думите: Не мога да направя такова нещо, как си го представяте? Когато военният съд ги оправда, Борис Маринов сключи ръце на гърдите си и започна: Благодаря ви, г-н съдия, благодаря. Цирк! Още докато делото се гледаше при Мирослава Тодорова, те използваха съда за свиждане. Винаги имаше поне един, а понякога по двама-трима в ареста. Идваха да ги виждат жените им, майките им. Заплашваха анонимния свидетел, след като го разкриха. Веднъж го разпитваха като анонимен, веднъж като явен. Нашите въпроси, които задавахме, не бяха уважавани. В самото начало Христо Върбанов-Ицо Папата, който е тартор на групата, е разпитван два пъти. Един път казва, че е бил във Франция, друг път - в Сърбия. Помолих военния съд да направи справка на външната ни граница, за да се види дали е бил в чужбина. Никой не пожела. Съдията ми отвръща: Господине, не съм чел делото. Подиграва се със съдбата ни.  Да, председателят на един от военноапелативните състави, които гледаха делото. Всички прокурори, с които сме разговаряли, бяха сигурни, че са виновни, но ни казваха директно, че няма да ги осъдят. Засичали сме се в деловодството, докато подавахме молби, за да се запознаем с протоколите от заседанията. Решавам се на по-човешки разговор и ги питам какво мислят? Отговарят ми: На всички ни е ясно, но няма да ги осъдят. Срещу тези бандити има десетки жалби, има и хора, които не са се оплакали, защото не вярват в правосъдието. Недопустимо е съдия Мирослава Тодорова, която беше председател на Съюза на съдиите, да не знае и да не провери, че Димчо Полицая е бил служител на МВР по време на грабежа. Заради това делото се проточи 6 г. в Софийския градски съд. Нямам обяснение. Ако не е жалко, е смешно. Продължавам да вярвам, че ако г-н Цветанов не беше дал гласност, нямаше да ги осъдят. Те просто не искаха да ги осъдят. Съвсем случайно. Една неделна вечер гледахме някакво предаване по телевизията, в което Цветан Цветанов говореше за пострадалите от правосъдието. Той беше вътрешен министър. Доста се двоумихме, но написах един имейл, че и ние сме потърпевши. Не очаквах отговор, но още на следващия ден от кабинета му се свързаха с нас. Тогава се срещнахме и му разказахме. Човекът беше потресен, просто втрещен от чутото Преди това бяхме писали до къде ли не - Висш съдебен съвет, Инспекторат, Министерство на правосъдието, до всички инстанции, за които се сещате. Отвсякъде ни отговаряха: Работи се по въпроса. Или: Не е от нашата компетентност. Куриозът беше, когато през 2014 г. писахме за пореден път до Висшия съдебен съвет. Проверявахме за отговор поне 5-6 пъти. Обясняваха ни да чакаме. Подадохме втора жалба и два месеца след като беше излязла присъдата на ВКС на 16 април 2016 г., получихме отговор, че има присъда. Щях да падна. Смешно е. Как да вярваш в системата? Няма как. Първи и единствен. Надявам се да нямаме друг. Трябваше да емигрираме още тогава, но останахме.", "date": "2017.10.25", "title": "Анчови, с  които се гавриха бандити, за правосъдието ни: Пребити и смачкани сме"}
{"url": "https://www.24chasa.bg/novini/article/6513238", "text": "Инспекцията по труда в Хасково е започнала разследване на трудова злополука, при която на строеж във вилната зона \"Кекличево стопанство\" край Хасково е загинал работник, съобщиха от институцията. По първоначални данни той е пострадал фатално след като управлявана от него бетонна помпа е приближила 20-киловолтов далекопровод, предаде БТА.  Образувала се е волтова дъга, която е убила на място работника, са част от заключенията. От инспекцията по труда казаха още, че наетите на строежа са имали трудови договори. Директорът Петър Андреев уточни, че допълнителна информация ще бъде изнесена на пресконференция утре.", "date": "2017.10.25", "title": "Разследват смъртта на работник, загинал при злополука в Хасково"}
{"url": "https://www.24chasa.bg/novini/article/6513244", "text": "Министърът по европейските въпроси и главен преговарящ с ЕС на Турция Йомер Челик се изказа остро срещу сегашната политика на Брюксел към Анкара, пише вестник „Ватан”, цитиран от \"Фокус\".  „Единственото решение, което ще вземе един европейски модел, неможещ да разреши своите вътрешни проблеми, е именно да прекъсне или замрази проговорите с Турция. Това обаче ще означава самоубийство за ЕС. А иначе, прекратяването или орязването на предприсъединителните фондове не означава нищо. Говореното по тази тема само ни връща обратно към достоверността и доверието към ЕС.” обяснява Йомер Челик, цитиран от „Ватан”.", "date": "2017.10.25", "title": "Й. Челик: Прекратяването на преговорите с Турция означава самоубийство за ЕС"}
{"url": "https://www.24chasa.bg/novini/article/6513255", "text": "С антикорупционния закон се създава ялов и безплоден орган. Това заяви лидерът на \"Воля\" Веселин Марешки от парламентарната трибуна по време на дебатите по законопроектите на ГЕРБ и БСП за антикорупционен закон. Как си представяте хората създали корупцията, да се борят с нея, попита Марешки. По думите му партията му е влязла в парламента, за да се бори с корупцията. Според него всички знаят, че по високите етажи има корупция и явно управляващите искат да излезе човек с тефтерче, който да ги посочи, за да бъдат наказани. \"Ние няма да подкрепим създаването на поредния безплодов и ялов орган, но ще подкрепим нов антикорупционен закон\", категоричен бе той. \"Явно не искаме да обидим шефът на ДАНС и другите структури, че не си вършат работата, като обединяваме агенциите и назначаваме служителите от тях\", обяви Марешки.", "date": "2017.10.25", "title": "Марешки: С антикорупционния закон се създава ялов и безплоден орган"}
{"url": "https://www.24chasa.bg/novini/article/6513256", "text": "12 души са били задържани за имотни измами с фалшиви завещания в София, научи \"24 часа\".  Акцията на СДВР и Софийска районна прокуратура е била вчера в столичния кв. \"Фондови жилища\". Претърсени са 16 адреса, а в ареста са попаднали 12 души. Схемата действала с помощта на служител в общината. Бандитите успели да го измамят да им прави справки за възрастни хора без наследници. След това правели написани на ръка менте завещания и така взимали имотите на хората. Самият общинар не е задържан, а е свидетел по делото, тъй като е бил измамен, а не е съучастник на престъпниците. Очаква се по-късно от полицията и прокуратурата да излязат с подробности.", "date": "2017.10.25", "title": "Само в \"24 часа\": 12 задържани за имотни измами с менте завещания"}
{"url": "https://www.24chasa.bg/novini/article/6513289", "text": "По повод публикации в медиите и отправени запитвания, Пресцентърът на Прокуратурата на Република България съобщава следното: На 24.10.2017 г., Военноокръжният прокурор на Пловдив е получил от Регионална служба „Военна полиция“ - Пловдив докладна записка относно извършена проверка във Военно формирование - Авиобаза „Граф Игнатиево“. Повод за проверката са дали сигнали за възникнало напрежение сред летателния състав на авиобазата. При проверката не е установено това да отговаря на действителното положение. Личният състав на авиобазата е изпълнявал задачите си. Няма данни за откази да се изпълняват такива задачи, както и за „бунт“ на летателния и техническия състав. Материалите от проверката са докладвани на Военно-апелативния прокурор и на главния прокурор. До този момент не са установени каквито и да е данни за престъпление. Така няма основание за осъществяване на правомощията на Военната прокуратура.", "date": "2017.10.25", "title": "Прокуратурата: Няма данни за бунт в Граф Игнатиево"}
{"url": "https://www.24chasa.bg/novini/article/6513292", "text": "Днес е третият от поредицата по-студени дни. Ако прогнозата до края на седмицата потвърди застудяването, още утре ще бъде стартирано централното включване на отоплението в София. Първо ще бъде включено за детски градини, болници, училища, след това са жилищните сгради и накрая офис сградите, предаде  .  В момента има включени около 200 сгради по желание на обитателите. Основно това са детски градини, ясни, училища. Всички ремонти трябва да бъдат приключени, тъй като инсталацията трябва да бъде запълнена и готова за пускане на отоплението. Клиентите на топлофикация трябва незабавно да отворят винтилите на максимална степен.", "date": "2017.10.25", "title": "Утре пускат парното в София"}
{"url": "https://www.24chasa.bg/novini/article/6513298", "text": "Синдикатът \"Образование\" към КТ \"Подкрепа\" направи изследване сред учителското съсловие какво е усещането им за обема на бумащината, която им е вменена и резултатите са категорични за непрекъснатото й нарастване. 97,6 процента от анкетираните заявяват, че е налице задълбочаване на административното натоварване и само 1,5 процента от тях усещат облекчаване. Това проучване безапелационно доказва катализирането на процеси, които променят мисията и визията на учителската професия и увеличават липсата на интерес към работата на педагога, се посочва в съобщение от учителския синдикат. В него се казва, че друго изследване на Синдиката \"Образование\" към \"Подкрепа\" и на КНСБ е установило и един типично български феномен - претоварване на педагогическите специалисти с всякакъв род дейности, които достигат до 60 часа седмично натоварване при изпълнение на всичките им задължения по длъжностна характеристика и извън нея. Този порок на образователната система генерира два много видими процеса. \"Първият е за бързото прегаряне на българския учител и загубата на ефективност в дейността му в последните пет-десет години от неговата 35+ години учителска кариера. Вторият процес, който набира скорост с увеличаване на бумащината, е превръщането на българския учител в \"кредитор\" на образователната система\", посочват от синдиката. И уточняват, че това се получава поради несъвършенството на съответните наредби в системата, които мерят месечното и годишно натоварване от пряката преподавателска заетост /работата на учителя с ученици в учебен час - например 21 часа седмична норма за учител в начален етап или 648 часа годишна норма за учител по математика/. Освен тези часове обаче учителят има задължения, които му отнемат многократно повече време за дейности, за които не се дължи трудово възнаграждение. Българският учител \"дарява\" на образователната система и българското общество своя безвъзмезден труд, който е половината и повече от свършената от него работа, коментират от синдиката. Излизането от тази сложна и абсурдна ситуация не би било проблем, ако има сериозно и отговорно отношение към дефинираната като приоритет от ЕС професия - \"Учител - професия на бъдещето\". Затова трябва в рамките на националния социален диалог да се формира политика на компенсаторни механизми към професията на учителя. Трябва да се мери коректно реалното работно време на учителя и да се заплати, съобразно изработеното, до 60 часа седмично, заявяват от синдиката. И отбелязват, че \"сега учителят по математика, например получава трудово възнаграждение само за 18 часа седмично\". За пореден път Синдикатът \"Образование\" апелира приоритетът \"образование\" да придобие пълнокръвен и практически смисъл, а професията на учителя и неговите организации наистина да се поставят в центъра при изграждане на образователните политики, се посочва в съобщението.", "date": "2017.10.25", "title": "Над 97% от учителите смятат, че са административно натоварени"}
{"url": "https://www.24chasa.bg/novini/article/6513322", "text": "Продават се офис мебели в отлично състояние  . Количествата са ограничени.  0887 333 472, mvidolova@vgb.bg                                                                                                                                                                                                                                                                                                                       ", "date": "2017.10.25", "title": "Разпродажба на офис мебели на атрактивни цени в София"}
{"url": "https://www.24chasa.bg/novini/article/6513314", "text": "Изследване на популация плъхове от парк край Париж показа, че поне половината са генетично резистентни на специализираните отрови и повечето имат много паразити, някои от които могат да се предават на хората, съобщи АФП, цитира БТА. Учените от Националния институт за агрономически изследвания са изследвали сивите плъхове в парка Шантрен в департамента О-дьо-Сен. Първо трябвало да ги уловят, а това било доста трудно. Те успели да се сдобият с 86 екземпляра от двата пола и на различна възраст. Макар и правилникът на парка да не позволява да се използват отрови, почти половината плъхове имали такива остатъци в черния си дроб. 56 процента се оказали генетично резистентни към отровите за гризачи. Това показва, че плъховете влизат в парка отвън. Плъховете се приспособяват много лесно и са потенциални преносители на много болести. Учените идентифицираха 16 вида паразити - \"8 вида глисти и тении, четири вида бълхи, едно едноклетъчно и четири вида бактерии\". Повечето изследвани плъхове (86 процента) имали поне по два паразита. Седем от откритите в плъховете паразити се предават на хора и животни. Такива са плоската тения, бактерията на туларемията и на лептоспирозата.", "date": "2017.10.25", "title": "Градските плъхове са резистентни на отрова и пълни с паразити"}
{"url": "https://www.24chasa.bg/novini/article/6513332", "text": "Бившият шеф на службата за борба с финансовите престъпления в Гърция Йоанис Диотис получи условна присъда от десет години затвор заради прословутия \"списък Лагард\", съобщава Нюз.ин, цитиран от БТА. Става дума за списък на бившия френски финансов министър и настоящ шеф на МВФ Кристин Лагард със съдържащи се в него над две хиляди сметки на гърци в швейцарския филиал на банката Еич Ес Би Си (HSBC). Списъкът е бил предаден на Гърция още през 2010 г. и предизвика политическа буря в страната, тъй като се предполагаше се, че сумите в него не фигурират в данъчните декларации на въпросните лица и са в нарушение на законодателството и разпоредбите, свързани с прането на пари. Медиите твърдяха, че сметките принадлежат на известни гръцки фамилии корабособственици и техните компании. Съдът е преценил, че бившият шеф на службата за борба с финансовите престъпления Йоанис Диотис е виновен за това, че не е предприел необходимите действия и е укрил данните за изложените в списъка 2059 лица, като по този начин е позволил те да не бъдат проверени.", "date": "2017.10.25", "title": "Условна присъда по \"списъка Лагард\" в Гърция"}
{"url": "https://www.24chasa.bg/novini/article/6513354", "text": "Столичното Шесто РУ издирва 16-годишната Донна Росен Вакавлиева от София, съобщиха от МВР. Тя е излязла от дома си в ж.к. „Бъкстон“ около 15 ч. на 6 октомври и оттогава е в неизвестност. Момичето е високо около 170-175 см, с пъстри очи и права, дълга, червена коса. Хората, които разполагат с информация за издирваната девойка, могат да се обадят на тел.: 112, 02/9821760, 9821755 или в най-близкото поделение на МВР.", "date": "2017.10.25", "title": "Издирват момиче на 16 години в София"}
{"url": "https://www.24chasa.bg/novini/article/6513361", "text": "Корея е водеща в автомобилостроенето, предстои бум в развитие на електроавтомобилите. България е изключително място това да се развие в един голям завод. Това съобщи премиерът Бойко Борисов след срещата му с премиера на Република Корея Ли Нак Йон. Същото важи за техните паркове в сферата на ИТ технологиите“, заяви Борисов. „Надявам се регионът, от който идват, да се успокои. Цял свят се тревожи. На Европейския съвет имаше такава тема“, добави премиерът. Двете страни ще си сътрудничим в сферите на енергетиката, инфраструктура, технологии, както г-н Борисов производство на коли. В Корея ще споделя мнението си как да увеличим сътрудничеството си в различни сфери. Когато се прибера, ще подготвим посещение на г-н Борисов в Корея“,каза корейскит премиер.", "date": "2017.10.25", "title": "Борисов иска завод за корейски автомобили в България"}
{"url": "https://www.24chasa.bg/novini/article/6513374", "text": "При международна операция срещу престъпленията със самолетни билети в Бългаия са засечени 25 човека, които си купили самолетни билети с чужди кредитни карти, информира МВР. В акцията участвали 61 държави, 63 авиопревозвача и шест онлайн туристически агенции. Задържани са 195 души, заподозрени за измами. В рамките на акцията са засечени 298 подозрителни трансакции. Задържани са и няколко души, направили опит да пренесат наркотици от Латинска Америка за Европа. За тях е било установено, че често пътуват, използвайки самолетни билети, закупени чрез измама.", "date": "2017.10.25", "title": "Полицията установи 25-ма в България, купили си самолетни билети с чужди карти"}
{"url": "https://www.24chasa.bg/novini/article/6513375", "text": "Евакуирани са жителите на село Тръстиково, заради скъсана дига на река Русокастренска. От Бургас е изпратена специализирана техника, която трябва да я укрепи. Обстановката в селото е изключително сериозна. Това съобщиха от пресслужбата на Община Камено, където от тази сутрин е обявено бедствено положение, заради сериозните щети, пречинени от обилни валежи през последното денонощие. Обстановката в Община Камено продължава да е тежка. Три са жертвите от водната стихия до този момент, добавиха от общинския пресцентър.", "date": "2017.10.25", "title": "Евакуираха жителите на бургаското село Тръстиково заради скъсана дига на река"}
{"url": "https://www.24chasa.bg/novini/article/6513415", "text": "Антикорупционният закон на Министерски съвет кореспондира с очакванията на обществото. Това каза заместник-председателят на ГЕРБ и председател на парламентарната група на партията Цветан Цветанов от трибуната на Народното събрание по време на дебатите по антикорупционните законопроекти, предаде „Фокус“. „Искам да благодаря на всички колеги за днешния дебат, защото може би в днешния ден всеки очакваше, че тук ще се придържаме към едно противопоставяне, което е абсолютно непродуктивно. Имаше възможност да бъдат представени двата законопроекта. Както имаше като позиция на КСНС при президента Румен Радев, окончателното решение се взима от българския парламент“, каза Цветанов. Според него държавата се движи в правилната посока. „За мен е изключително важно, че законопроектът, който е внесен от Министерски съвет, кореспондира с очакванията на обществото. Тук искаме всички ние да подкрепим г-жа Цачева като министър на правосъдието, защото тя извървя цялата процедура с работна група, с много обсъждания, с разбира се, с взимане на всяко едно различно мнение предвид“, коментира Цветанов. „Много по-лесно щеше да бъде, ако група народни представители в парламентарното мнозинство бяха внесли този законопроект, но ние искахме да спазим една процедура“, посочи Цветанов и отбеляза, че по този начин политическите спекулации са останали на заден план. Той отчете заслугата на президентската институция за проведения КСНС. „Дебатът, който се водеше при президента, смятам, че беше много. продуктивен, защото ние излязохме с единно становище по проблемите. Оттук нататък това, което ще направим днес, е изключително полезно и важно, защото то ще бъда отчетено както от българското общество, също така и от ЕК“, заяви заместник-председателят на ГЕРБ. Според него с приетия законопроект на първо четене ще може страната ни до края на годината да има антикорупционно законодателство. „Парламентът е този, който би трябвало да назначава и този орган“, посочи Цветанов. Той посочи, че законопроектът за борба с корупцията е щял да бъде приет отдавна, ако не са били препъни камъчетата на анонимните сигнали. Той благодари на всички за добрия тон на дебатите. Заместник-председателят на ПГ на \"БСП за България\" Крум Зарков репликира Цветанов и отчете, че въпреки че председателят на ПГ на ГЕРБ е благодарил на всички, те няма да подкрепят законопроекта на БСП. Цветанов заяви, че действително парламентарното мнозинство приема законопроектите на българския парламент и точно затова има парламентарни избори и това са демократичните способи.", "date": "2017.10.25", "title": "Цветанов: Антикорупционният закон кореспондира с очакванията на обществото"}
{"url": "https://www.24chasa.bg/novini/article/6513359", "text": "Създали сме максимално бърза организация за преодоляване на бедствието в Бургаско, а региона е пратена и допълнителна техника. Това съобщи премиерът Бойко Борисов. „Бог да прости загиналите. 150-160 куб. м. дъжд са паднали\", каза още Борисов. Той вече е разгиварял с шефа на пожарната гл. комисар Николай Николов, който вече е на място. Заради обилните валежи има и свличане на земни маси. Създали сме максимално бърза организация, за да бъде преодоляно. Там са всички сили, каза Борисов. „Не можем да върнем човешкия живот. Създали сме организация. Пратил съм и АПИ с верижни машини, максимално да подпомогнем и да възстановим нещата“, каза още премиерът. „Всяка вечер гледаме свлачища и порои по цял свят“, добави той и заяви, че за съжаление не се изпълняват нещата по споразумението за климатичните промени.", "date": "2017.10.25", "title": "Борисов прати техника на помощ в Бургас"}
{"url": "https://www.24chasa.bg/novini/article/6513410", "text": "Свлачище усложни трафика по АМ „Тракия”. От пътната агенция предупреждават шофьорите да се движат с повишено внимание между 325 до 359 километър в посока София. Земни маси са се свлекли както в аварийната, така и в активната лента.                                                                                                                                                                                                                                                                                                                       ", "date": "2017.10.25", "title": "Свлачище усложни трафика по АМ „Тракия”"}
{"url": "https://www.24chasa.bg/novini/article/6513414", "text": "Депутатите приеха антикорупционния закон на ГЕРБ на първо четене с общо 133 гласа \"За\", 70 \"против\" и 9 \"въздържал се\". В подкрепа на закона гласуваха ГЕРБ, Обединени патриоти, ДПС и един независим. Проектозаконът на БСП бе отхвърлен на първо четене с 69 \"За\", 73 \"против' и 68 \"въздържал се\". Законопроектът на левицата бе подкрепен от тяхната партия и един депутат от \"Воля\". Основната разлика между двата законопроекта бе в създаването на антикорупционния орган. От ГЕРБ искат създаване на Комисия за противодействие на корупцията и отнемане на незаконно придобитото имущество. От БСП пък искаха създаване на специализирана агенция \"Антикорупция\". Предвидено бе звеното на левицата да има разследващи функции, а това на ГЕРБ да налага само административни санкции. Червените предлагаха шефът на агенцията да се назначава от президента за 5- годишен мандат. В законопроекта на ГЕРБ е заложено председателят на Комисията да се назначава от Народното събрание за срок от 6 г.", "date": "2017.10.25", "title": "Депутатите приеха антикорупционния закон на ГЕРБ и отхвърлиха този на БСП"}
{"url": "https://www.24chasa.bg/novini/article/6513451", "text": "Колкото за българските военни летци е направено, за никой друг не е направено. Надявам се искрено да няма и външна намеса, защото няма да е честно. Нашите правителства досега са плащали по стотици милиони евра за българските летци и съвсем малко за българските сухопътни сили, за българските моряци и всички останали. Това каза премиерът Бойко Борисов по повод вчерашния отказ на пилотите от авиобаза \"Граф Игнатиево\" да летят. В последните години в нашето управление на българските военни летци са дадени стотици милиони. Осигурени са им най-скъпите и най-модерни самолети тип \"Спартан\", най-скъпите и произведени единствено за България \"Пантер\" най-скъпите и модерни хеликоптери \"Кугър\", заяви премиерът. Той съобщи, че е говорил с военния министър Красимир Каракачанов, който му казал, че нещата са решени.", "date": "2017.10.25", "title": "Борисов: За никой не е правено толкова, колкото за летците. Дано няма външна намеса"}
{"url": "https://www.24chasa.bg/novini/article/6513629", "text": "Силна и категорична подкрепа на бизнес лидерите получи Българското председателство на Съвета на ЕС през 2018 г. Тя беше изразена по време на срещата на министър Лиляна Павлова с Българския форум на бизнес лидерите (БФБЛ) днес, съобщиха от Министерството. По време на срещата министърът за Българското председателство Лиляна Павлова подписа и споразумение за партньорство с председателя на управителния съвет на организацията на бизнес лидерите у нас Ираван Хира. В документа се казва, че активното участие на предприемачество и рекламирането на българските стоки и услуги са важни за успешното представяне на страната ни и популяризирането й сред останалите държави-членки на ЕС. „Искаме да представим България като добро място за нови инвестиции и бизнес възможности“, заявиха представителите на форума по време на срещата с министър Павлова. Тя благодари за оказаното доверие и безрезервната готовност на бизнес-лидерите да работят за осъществяването на целите и приоритетите, заложени в програмата на правителството. Лидерският форум обединява организации със споделени ценности, които развиват бизнеса си по отговорен, прозрачен и етичен начин. Организацията е е платформа за обмяна на добри практики, иновации и идеи за развитие на бизнес и социалната среда в България. Министър Лиляна Павлова е упълномощена да сключва спорязумения и договори с български и чуждестранни партньори с решение на Министерския съвет на 26 юли. Споразумения за спонсорство Министерството за Българското председателство на Съвета на Европейския съюз 2018 вече има с Конфедерацията на работодателите и индустриалците в България (КРИБ), с Асоциацията на индустриалния капитал в България (АИКБ) – с Българо-Германската Търговска Камара, с Асоциацията на производителите на безалкохолни напитки и със Съюза на пивоварите в България.", "date": "2017.10.25", "title": "Павлова сключи споразумение за сътрудничество с Българския форум на бизнес лидерите"}
{"url": "https://www.24chasa.bg/novini/article/6513626", "text": "Любов между затворник и варненка, пламнала по интернет, завърши с условна присъда за наркотици на дамата. 21-годишната Ваня Василева подписа споразумение с Варненската окръжна прокуратура, призна вината си и се съгласи с наложеното й наказание - година и половина затвор, отложена с 3 години изпитателен срок. Любовта между Ваня и лишеният от свобода Красимир Илиев пламнала през 2014-а година. Двамата поддържали само виртуална връзка в началото, но скоро решили, че са един за друг и Ваня започнала редовно да ходи на свиждания на любимия си, като дори се възползвали от осамотените свиждания за семейни. На 15-и октомври 2015-а година младата жена решила да зарадва Красимир и му пратила мало колетче, в което прилежно наредила тетрадки с различни писания, лични писма, свои снимки и... хероин. Тя решила все пак да замете следите си, в случай, че дрогата бъде открита и адресирала колета до съклийник на Красимир, а като подадел посочила измислено име. По системата за оценка на риска служителите от затвора проверили колета и намерили хероина. Посоченият като получател бил категоричен, че пратката не е за него и не познава никаква жена с имената на подателката. По снимките й, с които разполагал приятелят й Красимир Илиев, и чрез графологическа експертиза на надписа върху плика разследващите стигнали до Ваня Василева и тя била арестувана. Споразумението, което подписа пред съда, е окончателно и влиза в сила веднага.", "date": "2017.10.25", "title": "Интернет-любов в затвора доведе до присъда за наркотици във Варна"}
{"url": "https://www.24chasa.bg/novini/article/6513646", "text": "Мнозина вярват, че магистралите са измислени от Хитлер. Само че това не е вярно. Първата германска магистрала е построена още преди времето на национал-социализма, пише \" \". В края на 1920-те години тесният, калдъръмен път между съседните градове Кьолн и Бон поставя хората пред истинско изпитание: дупки, безразборно движещи се в различни посоки каруци и автомобили, които безнадеждно задръстват движението в малките населени места между двата града. Още тогава по междуградското шосе в пикови часове минават по 180 превозни средства на час. По онова време то минава за най-натоварената отсечка в Германия. Управите на двата града се опасяват, че положението ще става още по-лошо и решават да построят магистралата, която днес е известна под името \"А555\". Така се ражда първата германска автомагистрала, открита официално в края на лятото на 1932 година. В онези години светът се тресе от световната икономическа криза. Така че изграждането на магистралата е добре дошло и като проект за намаляване на драматичната безработица в региона. За строежа не се използват модерни машини, дори най-горната настилка на тогавашната 20-километрова отсечка се полага на ръка. \"Навремето използват строежа и като експериментална площадка за различни настилки. В основата се полага базалт от близките планини Зибенгебирге – хем устойчив камък, хем добиван наблизо, без излишни разходи за транспорт\", обяснява историкът Томас Кремер. Тогава кмет на Кьолн е Конрад Аденауер, който по-късно става първият канцлер на основаната след Втората световна война Федерална република Германия. На 6-ти август 1932 година тъкмо Аденауер прерязва лентата на \"Трите петици\" и една кавалкада от автомобили потегля от Кьолн към Бон – града, който 17 години по-късно става и столица на ФРГ. Автомобилният клуб ADAC организира двудневно здездообразно пътуване към първата германска магистрала - с автомобилисти от страната и от чужбина, които на отделни \"лъчи\" се насочват към \"А555\". Навремето магистралата е проектирана за движение със скорост до 120 километра в час, макар че много малко от тогавашните автомобили са можели да се движат толкова бързо. \"Експертите не пестят комплиментите за това уникално пътно съоръжение\", припомня в актуалния си брой списанието на ADAC. Година по-късно обаче магистралата е \"деградирана\" по политически причини. Национал-социалистическият режим я обявява за обикновено междуградско шосе, довършва строежа ѝ и си приписва заслугата за изграждането на първия \"райхсаутобан\". \"Но магистралата не е измислена от държавата на национал-социалистите. Плановете за нея и първата завършена отсечка са готови още преди това\", обяснява Томас Кремер. След войната магистралата е повторно открита чак през 1958 година. Тогава получава и сегашния си номер 555, разширена е до три ленти във всяка посока и получава шеговитото прозвище \"автомобилна писта за дипломати\", защото свързва Кьолн със столицата Бон, където се намират повечето чуждестранни посолства. \"Трите петици\" и до днес са известни с това, че луди глави използват широката и права като стрела магистрала за надбягвания помежду си или пък със спидометъра. Магистралата продължава да е място и за други експерименти. Така например години наред нощем я осветяваха цели 600 лампи, но се оказа, че това е прекалено скъпо удоволствие - става дума за около 150 000 евро годишно. На нея са изпитвани и първите устройства за електронно събиране на пътна такса. А днес по \"Трите петици\" на ден преминават по 90 000 превозни средства. Впрочем, А555 е не само първата германска магистрала. Тя е и първата в цяла Европа.", "date": "2017.10.25", "title": "\"Дойче веле\": Първата германска магистрала е построена преди времето на Хитлер"}
{"url": "https://www.24chasa.bg/novini/article/6513763", "text": "Мъж, пресичащ автомагистрала \"Хемус\", близо до пътен възел Слънчево, бил убит на място от пежо с добричка регистрация. Изяснява се самоличността на жертвата, както и детайлите около инцидента. Сигнал за тежката катастрофа е подаден в 13.20 часа на тел. 112. Пежото се движило в лявата лента на магистралата и шофьорът не успял да реагира навреме и да спре пред пресичащия платната мъж. В момента движението по „Хемус” в посока Варна се извършва в дясна пътна лента и с повишено внимание.", "date": "2017.10.25", "title": "Блъснаха пешеходец на АМ \"Хемус\", почина на място"}
{"url": "https://www.24chasa.bg/novini/article/6513749", "text": "Пороен дъжд е наводнил снощи улици и около двайсетина мази на къщи в четири населени места в община Сливо поле, област Русе. Това съобщи кметът на Сливо поле Валентин Атанасов. Той обясни, че част от мазите са били наводнени от подпочвени води. По думите му на различни места в общината са паднали около 70 л/кв. метър дъжд. Екип на противопожарната служба е отводнявал на два пъти улица в град Сливо поле, както и стаи в къща в село Голямо Враново. Пожарникарите са отстранявали снощи и паднало дърво на улица в Русе. Областният управител Галин Григоров обясни, че нивата на реките и язовирите в Русенско се следят, като те не са критични.", "date": "2017.10.25", "title": "Порой наводни улици и мази в община Сливо поле, област Русе"}
{"url": "https://www.24chasa.bg/novini/article/6513774", "text": "Паметник на Света преподобна Димитра Киевска , изработен от владика от украинската православна църква бе осветен днес в двора на църквата, в силистренското село Калипетрово. Храмът там носи името на Свети великомъченик Димитрий Солунски и отбелязва утре 170-години от построяването си. Църквата в Калипетрово е построена през 1847 година изцяло с волни пожертвования. Това става след ферман издаден от султан Абдул Меджид при посещението му в Силистра. За да отговори на тогавашните изисквания на османската власт, храмът е бил полувкопан в земята. Негови строители са дряновски майстори, а иконите са дело на тревненския зограф Досю Коев и неговите синове. Първите свещеници били поп Стефан Михайлов и поп Стамат. Води се за един от най-старите православни храмове в Добруджа. Обновен е бил за първи път преди 20 години, а през 2007 г. – стенописан. За празника тази година е издигната и камбанария, на стената на която ще бъдат изписани имената на всички загинали от Калипетрово във войните. Поставена е и от златна мозайка икона на Спасителя, за да благославя преминаващите покрай църквата. По думите на Ставрофорен иконом отец Добри Чаков, хората от селото са специални и са успели във всички превратности на времето да съхранят и храмът, и вярата си. Той самият е получил там своето кръщение. Там е бил и венчан. Там е служил и като свещеник. За калипетровци църквата е вяра – помага на здравето, на силата човешка, на живота и когато забравим празниците лоши неща ни се случват. А като запалим свещичка ни олеква. 45 души от селото ще бъдат наградени от църковното настоятелство като дарители и благодетели, а 33 деца, кръстени в храмът от началото на годината до сега, ще получат причастие и подаръци. За 170-годишнината църквата в Калипетрово получи дар – паметник на Света преподобна Димитра Киевска, родена в Силистра през 1810 година със светското име Матрона Александровна Егорова. Той е изработен от игуменът на създадения от света Димитра Свето-Введенски манастир - Дамян. Семейството й се преселило в Бесарабия и тя се омъжила за капитан от Руската армия, който загинал в Кримската война, а тя станала монахиня. Помагала е на на ранените на бойното поле по време на отбраната на Севастопол през 1855-1856 г., а през Руско-турската война от 1877-1878 г. организирала в дома си в Киев лазарет за ранените войници. През 2008 г. Димитра Киевска е причислена към лика на поместно почитаните светии, а част от мощите й са дарени на Силистра. Свети Димитър е един от пазителите на Добруджа и неговото име носят над 3 000 души в Силистренска община. Димитровден е храмов празник и за още осем църкви в Доростолската епархия.", "date": "2017.10.25", "title": "Осветиха паметник на Света преподобна Димитра Киевска по случай 170-годишнината на храмът „Свети великомъченик Димитър Солунский“ в Калипетрово"}
{"url": "https://www.24chasa.bg/novini/article/6513822", "text": "Младши сътрудник от главна дирекция „Европейски фондове за конкурентоспособност“ при Министерството на икономиката и негов съучастник са били арестувани по обвинение, че са мамили кандидат-бенефициенти по програма \"Енергийна ефективност\", съобщиха от прокуратурата. Съучастникът, който бил много пъти осъждан, в това число и за престъпления против собствеността, се представял за длъжностно лице от икономическото ведомство. Акцията на ДАНС се провела под ръководството на Специализирано звено „Антикорупция“ към Софийска градска прокуратура. Разследването започнало на 9 октомври по сигнал от министъра на икономиката до председателя на ДАНС. Проверката била извършена от агенти от дирекция „Финансова сигурност“. В хода на разследването до момента станало ясно, че служител на Министерството на икономиката и негов съучастник са мамили кандидат-бенефициенти по процедура „Енергийна ефективност“. Пред тях те твърдели, че са в състояние да им съдействат представените от тях проекти да получат максимално безвъзмездно финансиране срещу процент от сумата. След разрешение на Софийски градски съд са били извършени претърсвания и изземвания на три адреса в София, един от които е в служебно помещение в Министерство на икономиката. Там са намерени и иззети книжа и предмети, компютри и др., имащи значение за престъпната дейност. Двамата са задържани за срок до 72 часа", "date": "2017.10.25", "title": "ДАНС арестува служител на Министерството на икономиката, мамил по \"Енергийна ефективност\""}
{"url": "https://www.24chasa.bg/novini/article/6513823", "text": "„Имахме среща с бургаските ни депутати, които решиха да тръгнат за наводнените места и да помагат на пострадалите. Но това е действие след самите събития”, заяви пред медиите в Народното събрание лидерът на БСП Корнелия Нинова, съобщиха от пресцентъра на БСП. „Бих искала да припомня, че повдигаме въпроса за наводненията още от Мизия. За тези години нищо не се направи. Искахме единен орган за следене на язовирите, имахме информация за проблемни места, където не се взимат мерки. Проверете как се разпределят парите за бедствия и аварии от правителствата на Бойко Борисов. Ще излезе интересна информация”, каза още Корнелия Нинова. „Къде отиват, кой ги усвоява, нека да проверим това? Защото всяка година си отиват хора заради такива решения от правителството. Това не може да продължава. Не бяха приети и нашите промени на законите. Години наред само имитации. Всяка година някой си отива от немарливостта на правителството”, отсече лидерът на БСП. Тя зададе въпроси и призова медиите да потърсят отговори: „Искана ли е помощ за този регион и дали е отпусната? Усвоени ли са средствата, или не?”", "date": "2017.10.25", "title": "Нинова: Как се разпределят парите за бедствия и аварии от правителствата?"}
{"url": "https://www.24chasa.bg/novini/article/6513609", "text": "Окръжната прокуратура във Велико Търново внесе в съда обвинителен акт срещу 25-годишен мъж, нарушил правилата за движение и допуснал катастрофа с един загинал. На 29 юни 2016 г. Стефан Т. пътувал с управлявания от него лек автомобил в посока към гр. София, като на предната седалка до него се возела пострадалата Данислава Б. Около 13:40 ч.  на територията на община Стражица шофьорът предприел изпреварване на два автомобила при непрекъсната осева линия и със скорост около 116,3 км/ч.. В този момент насрещно се движела колона от шест товарни автомобила, превозващи специална продукция – боеприпаси. Обвиняемият загубил управление, навлязъл в крайната пътна лента и се забил челно във втория в колоната товарен автомобил ДАФ. В резултат на катастрофата спътничката му загинала на място. Предстои насрочване на делото за разглеждане от съда.", "date": "2017.10.25", "title": "Шофьор, убил спътницата си при двойно\nизпреварване, застава пред съда в Търново"}
{"url": "https://www.24chasa.bg/novini/article/6513839", "text": "Двайсет граждани на Иран, Афганистан и Ирак бяха заловени от румънската гранична полиция при опит да прекосят нелегално през изминалата нощ румънско-унгарската граница, скрити в камион с авточасти, предаде Аджерпрес, цитиран от БТА. На пункта Нъдлак 2 - Чанадпалота румънската гранична полиция открила в камион, управляван от румънски гражданин, 20 мигранти. След проверка граничните полицаи установили, че те са граждани на Иран, Афганистан и Ирак, като 11 от тях са на възраст от 18 до 52 години, а девет са непълнолетни - на възраст от 2 до 17 години. Всички те били поискали убежище в Румъния, но искали да достигнат държава от Шенгенското пространство. Шофьорът на камиона твърди, че не е знаел за присъствието на мигрантите. Той заявил, че е натоварил авточастите, предназначени за фирма във Франция, и вероятно не е затворил добре товарното отделение. Граничните полицаи са започнали разследване срещу имигрантите за опит за нелегално прекосяване на границата, а на румънския гражданин е образувано дело за трафик на мигранти.", "date": "2017.10.25", "title": "20 мигранти, сред които деца, опитаха да преминат нелегално румънско-унгарската граница"}
{"url": "https://www.24chasa.bg/novini/article/6513862", "text": "Делегация, включваща представители на седем германски компании от железопътния сектор, е на посещение в страната ни за проучване на възможностите за инвестиции и осъществяване на съвместни проекти, съобщиха от Министерството на икономиката. Те са имали среща днес със заместник-министъра на икономиката Александър Манолев. Делегацията е ръководена от Аксел Шупе, управител на Съюза на германската железопътна индустрия - организация на федерално ниво, която обединява над 190 компании, покриващи цялата верига по отношение на железопътна техниката. Зам.-министър Манолев е представил насърчителните мерки за привличане на инвестиции и приоритетите на Министерството. България има много добри традиции в железопътния сектор, в това число и със специализирани училища, които подготвят квалифицирани кадри, е подчертал Александър Манолев. Той е коментирал, че се надява, че ще бъдат установени ползотворни връзки с български компании, които имат сериозен потенциал. Даден е бил пример с подписания договор за продажба и ремонт на 40 товарни вагона, сключен между български завод и полска компания.", "date": "2017.10.25", "title": "Германски железопътни компании проучват възможностите за инвестиции в България"}
{"url": "https://www.24chasa.bg/novini/article/6513835", "text": "Брекзитът е най-глупавото нещо, което можеше да направи дадена страна, като се изключи избирането на Доналд Тръмп за президент на САЩ, каза медийният магнат и бивш кмет на Ню Йорк Майкъл Блумбърг, цитиран от британския в. \"Гардиън\". Блумбърг призна, че му е трудно да разбере защо държава като Великобритания, която се развива толкова добре, ще иска да съсипе това, като гласува за Брекзит, предаде БТА. Милиардерът, който вчера беше в британската столица за откриването на новата европейска централа на компанията си в лондонското Сити, повтори думите си отпреди две седмици, когато направи поредица от откровени коментари на технологична конференция в Бостън. Тогава той предупреди, че някои служители в компанията му са поискали да напуснат Великобритания и САЩ, тъй като смятат, че двете страни вече не харесват имигрантите и те не са добре дошли там. Това не беше разумно и излизането от тази ситуация ще е много трудно и болезнено. Това ще навреди на индустрията. Хората вече се местят в други европейски градове, включително ние, каза магнатът.", "date": "2017.10.25", "title": "Блумбърг: Брекзитът е най-глупавото нещо, което може да направи една страна"}
{"url": "https://www.24chasa.bg/novini/article/6514336", "text": "Германският президент Франк-Валтер Щайнмайер каза днес на руския си колега Владимир Путин, че е недоволен от състоянието на отношенията между двете страни и че връзките трябва да бъдат подобрени, предаде Ройтерс. Той направи този коментар в началото на преговорите с руския лидер в Москва и по-късно днес се очаква двамата да дадат пресконференция. Трябва да преодолеем отчуждението, което през последните години е настанало между нашите две страни, каза Щайнмайер и изрази надежда днешните преговори да способстват за това, предаде ТАСС. \"Позволявам си да изразя надежда, че вашата визита може да допринесе за развитието на нашите двустранни отношения и за укрепването на нашите междудържавни връзки\", заяви на свой ред Путин, предава БТА. В преговорите, от руска страна, участват външният министър Сергей Лавров и президентският помощник Юрий Ушаков, а от германска - ръководителят на президентската канцелария Щефан Щайнлайн и германският посланик в Русия Рюдигер фон Фрич. Щайнмайер разговаря с последния съветски лидер Михаил Горбачов и с представители на правозащитната организация \"Мемориал\", съобщи ДПА. Той е първият германски държавен глава, посетил Русия през последните седем години. Поводът за посещението на Щайнмайер е церемония, на която руското правителство ще върне катедралата \"Свети Петър и Павел\" в Москва на руската Евангелическо-лутеранска църква - част от тържествата по отбелязване на 500 години от Реформацията. Президентът ще се върне в Берлин утре сутрин. Напрежението между двете страни се покачи, след като Русия анексира Кримския полуостров от Украйна.", "date": "2017.10.25", "title": "Путин и Щайнмайер изразиха надежда, че ще преодолеят отчуждението"}
{"url": "https://www.24chasa.bg/novini/article/6514303", "text": "Турският президент Реджеп Тайип Ердоган заяви днес, че Анкара е готова да окаже подкрепа на Багдад в стремежа му за повторно отваряне на петролопровод от Киркук към Турция, по който Ирак спря да подава петрол през 2014 г., предаде Ройтерс. Петролопроводът ще заобикаля територията на Иракски Кюрдистан. В изявление пред журналисти след среща с иракския премиер Хайдер ал Абади, Ердоган посочи, че двамата са обсъдили какви политически, военни и икономически стъпки могат да предприемат след \"незаконния\" по думите му референдум на иракските кюрди, състоял се миналия месец, цитира БТА. Ние от самото начало поддържахме териториалната цялост на Ирак и ще продължим да правим това. Позицията на Турция по този въпрос не се е променила, отбеляза Ердоган, цитиран от ТАСС. Турция, Иран и централното иракско правителство постигнаха позотивни резултати, предприемайки определени стъпки против Иракски Кюрдистан, посочи още Ердоган.", "date": "2017.10.25", "title": "Анкара ще подкрепи Багдад за повторно отваряне на петролопровод от Киркук към Турция"}
{"url": "https://www.24chasa.bg/novini/article/6514346", "text": "Германия експулсира 14 афганистанци с отхвърлени молби за убежище, обяви днес регионален министър на фона на протести срещу връщането на тези бежанци в страна, раздирана от нарастващо насилие, предаде Франс прес. С тези експулсирания \"се изпраща ясен сигнал\" и се показва, че Германия е \"действа като правова държава\", оправда решението вътрешният министър на провинция Саксония Маркус Улбиг в изказване пред общественото радио МДР. Самолет на чешка авиокомпания с афганистанците на борда излетя от Лайпциг снощи и днес кацна в Кабул. Сред експулсираните имаше един престъпник, уточни министърът, цитиран от БТА. Заместник-председателката на Бундестага Клаудия Рот, депутат от Зелените, призова за спиране на експулсиранията, припомняйки, че 250 души са били убити миналата седмица при различни нападения в афганистанската столица. Германия \"действа в разрез със задължението си за хуманитарна защита\", заяви Рот. Демонстрация против експулсирането на афганистанците се състоя вчера близо до летището в Лайпциг.", "date": "2017.10.25", "title": "Германия експулсира 14 афганистанци"}
{"url": "https://www.24chasa.bg/novini/article/6514361", "text": "Обединените арабски емирства наложиха забрана за внос на пилешки продукти от България, пише местното издание The National, цитирано от \"Фокус\". Търговията с обработено месо не е засегната. Причината за забраната е доклад на Световната организация за здравето на животните, според който българските птици са изложени на влиянието на вещества, предизвикващи някои видове болести. В началото на октомври, подобна забрана бе наложена и над руския внос на кожи и животни, припомнят от вестника.", "date": "2017.10.25", "title": "Обединените Арабски Емирства забраниха вноса на пилешки продукти от България"}
{"url": "https://www.24chasa.bg/novini/article/6514375", "text": "В процес на изготвяне са изменения и допълнения на Закона за обществените поръчки и на други закони, които предвиждат отпадането на някои удостоверителни документи за участие в процедури за обществени поръчки и за кандидатстване за финансиране със средства от ЕС. Това обяви вицепремиерът Томислав Дончев по време на Съвета за административна реформа, чието първо заседание под негово председателство се проведе днес, съобщиха от правителствената информационна служба. Предвижда се също при гладка процедура по разглеждане в Народното събрание до края на годината в сила да влезе и пакетът закони, свързан с отпадането на свидетелството за съдимост и осигуряване на техническа възможност за предоставяне на служебни справки за съдимост. Съветът разгледа доклада за извършване оценка на въздействието на нормативните актове за 2016 г. и направи преглед на предприетите мерки за изпълнение на един от основните приоритети на правителството – намаляването на административната тежест. Конкретните ангажименти до края на 2017 г. в изпълнение на този приоритет включват внасяне за разглеждане от Народното събрание на пакети законопроекти, свързани с оптимизация на административните услуги, намаляване на административната тежест, приемане на нормативните актове за премахване на изискването за предоставяне на хартия на 12 удостоверения, посочени в решение №338 на Министерския съвет от 2017 г. До края на годината Държавна агенция „Електронно управление“ ще изготви проект на Архитектурна рамка на електронното управление и списък на административни услуги на централните администрации, които да бъдат електронизирани. В рамките на този ангажимент ще бъде осигурена връзка между Централния компонент за служебен обмен на данни и информация (RegiX) и регистъра „Булстат“. Съветът за административна реформа определи Министерството на здравеопазването като една от пилотните администрации за участие в проекта за споделени услуги, изпълняван от Световната банка. На заседанието беше представен експертен доклад за най-честите нарушения на Закона за държавния служител, постигнато бе съгласие за търсене на институционално решение за засилване на контрола в областта на държавната служба.", "date": "2017.10.25", "title": "По-малко документи за проекти за ЕС"}
{"url": "https://www.24chasa.bg/novini/article/6514362", "text": "Българо-корейската търговска и индустриална камара дава една нова платформа за продължаване и развитие на отношенията ни. С премиера на Република Корея Ли Нак-Йон дадохме началото на бизнес форума. Това написа премиерът Бойко Борисов във фейсбук. \"Желанието ни е да издигнем сътрудничеството между двете страни в геостратегически план за Европа, региона, както и за самата Република Корея. Радвам се, че имахме възможност да представим условията за инвестиции у нас пред директорите на \"Самсунг\" и \"Хюндай\"\", пише още Борисов.", "date": "2017.10.25", "title": "Борисов и корейският премиер подкрепиха Българо-корейската търговска камара"}
{"url": "https://www.24chasa.bg/novini/article/6514377", "text": "11 лекари се бориха 18 часа, за да спасят 27-годишна родилка. Младата жена е починала, но бебето е било спасено, след като тя е прехвърлена в изключително тежко състояние от частна клиника в “Майчин дом”. В неделя жената е приета в частната болница “Д-р Щерев”, където е била следена цялата ѝ бременност. На 23 октомври, понеделник, обаче в 20 ч в изключително тежко състояние е била преместена в АГ болница “Майчин дом”. Консилиум от водещи специалисти е установил HELLP синдром - най-тежкото усложнение, което настъпва при бременност и по света почти няма оцелели. Затова е било взето решение да се предизвика изкуствено раждане, за да се спаси малкото човече. До 14,40 ч на 24 октомври докторите са реанимирали жената, преливали са й кръв. Включили са се национални консултанти по “Акушерство и гинекология” и “Реанимация и анестезия”. За съжаление организмът на родилката отказал да реагира, обясниха от болницата. В “Майчин дом” са водили истинска 18-часова битка да я спасят. “Когато жената угасна, реаниматори се разплакаха от безсилието на медицината пред смъртта. Истински подвиг бе, че бебето, което беше в 30-та седмица на бременноста, бе спасено”, разказа човек от екипа. Състоянието на новороденото, което тежи 1,200 кг. , е стабилизирано и то е настанено в интензивното отделение на неонатологията. Екипът на държавната болница е подал сигнал в Изпълнителната агенция по медицински одит, за да започне разследване и е информирала здравно министерство. 4-то РПУ в София също проверява случая. От “Майчин дом” изразяват съболезнования към близките на починалата. ", "date": "2017.10.25", "title": "Угасна родилка, докарана от частна клиника в тежко състояние, спасиха бебето й в “Майчин дом”"}
