{"url": "https://www.24chasa.bg/novini/article/7034086", "text": "По данни от месечните отчети на първостепенните разпоредители с бюджет салдото по КФП на касова основа към месец юли 2018 г. е положително в размер на 2 015,0 млн. лв. (1,9 % от прогнозния БВП) и се формира от излишък по националния бюджет в размер на 2 360,4 млн. лв. и дефицит по европейските средства в размер на 345,5 млн. лева. Постъпилите приходи и помощи по КФП към юли 2018 г. са в размер на 22 547,5 млн. лв. или 59,0 % от годишните разчети. Съпоставени със същия период на предходната година, данъчните и неданъчните приходи нарастват с 2 075,8 млн. лв. (10,6 %), а постъпленията от помощи са близки по размер. Това съобщиха от Министерството на финансите на сайта си. Общата сума на данъчните постъпления, вкл. приходите от осигурителни вноски, възлиза на 18 754,5 млн. лв., което представлява 60,2 % от планираните за годината данъчни приходи. Съпоставено с данните към месец юли 2017 г. данъчните постъпления нарастват номинално с 10,3 % (1 751,6 млн. лева). Приходите от преки данъци са в размер на 3 619,3 млн. лв. или 62,9 % от предвидените в разчетите за годината, като спрямо същия период на предходната година нарастват с 393,6 млн. лева (12,2 %). Приходите от косвени данъци са в размер на 8 978,6 млн. лв., което е 59,2 % от разчетите за годината. Съпоставено с данните към юли 2017 г., постъпленията в групата нарастват с 639,9 млн. лв. (7,7 %). Постъпленията от ДДС са в размер на 5 949,5 млн. лв. или 60,8 % от планираните. Размерът на невъзстановения ДДС към 31.07.2018 г. е 66,0 млн. лева. Приходите от акцизи възлизат на 2 868,4 млн. лв. (55,7 % от разчетените за годината). Постъпленията от мита са 137,4 млн. лв. или 72,3 % от разчета за годината. Постъпленията от други данъци (вкл. имуществени данъци и др. данъци по ЗКПО) са в размер на 763,7 млн. лв. или 69,6 % изпълнение на годишните разчети. Приходите от социални и здравноосигурителни вноски са 5 392,8 млн. лв., което представлява 59,1 % от разчетените за годината. Съпоставено със същия период на предходната година, приходите от осигурителни вноски нарастват номинално с 13,9 % (656,8 млн. лева). Неданъчните приходи са в размер на 2 920,4 млн. лв., което представлява 62,1 % изпълнение на годишните разчети. Приходите от помощи са в размер на 872,7 млн. лева. Разходите по КФП (вкл. вноската на Република България в бюджета на ЕС) към юли 2018 г. възлизат на 20 532,5 млн. лв., което е 52,2 % от годишните разчети. За сравнение разходите за същия период на предходната година са в размер на 18 505,9 млн. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средствата от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.), по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи. Нелихвените разходи са в размер на 19 388,3 млн. лв., което представлява 52,0 % от годишните разчети. Текущите нелихвени разходи към юли 2018 г. са в размер на 17 742,2 млн. лв. (57,0 % от разчета за годината), капиталовите разходи (вкл. нетния прираст на държавния резерв) възлизат на 1 615,8 млн. лв. (26,3 % от разчетите към ЗДБРБ за 2018 г.). Предоставените текущи и капиталови трансфери за чужбина са в размер на 30,3 млн. лв. Лихвените плащания са в размер на 489,9 млн. лв. или 67,8 % от планираните за 2018 година. Частта от вноската на Република България в бюджета на ЕС, изплатена към 31.07.2018 г. от централния бюджет възлиза на 654,4 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (EС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (EС, Евратом) 2016/804 на Съвета от 17 май 2016 година. Размерът на фискалния резерв[1] към 31.07.2018 г. е 10,8 млрд. лв., в т.ч. 10,0 млрд. лв. депозити на фискалния резерв в БНБ и банки и 0,8 млрд. лв. вземания от фондовете на Европейския съюз за сертифицирани разходи, аванси и други. Данните за изпълнението на консолидираната фискална програма към 31 юли 2018 г. са публикувани на интернет страницата на Министерството на финансите, в категория „Статистика\". Освен статистическите данни е публикуван и Информационен бюлетин за изпълнението на държавния бюджет и основните показатели на консолидираната фискална програма, който представлява кратък анализ на изпълнението на основните бюджетни параметри на консолидирано ниво и по съставни бюджети. На база на предварителни данни и оценки се очаква салдото по консолидираната фискална програма (КФП) на касова основа към август 2018 г. да бъде положително в размер на 2 468,3 млн. лв. (2,4 % от прогнозния БВП). Основни параметри по КФП на база предварителни данни и оценки: Приходите и помощите по КФП към август 2018 г. се очаква да бъдат в размер на 25 973,3 млн. лв. (68,0 % от годишния разчет), като спрямо август 2017 г. се отбелязва ръст от 2 688,5 млн. лева. Ръстът спрямо предходната година се дължи основно на по-високите данъчни и неданъчни приходи, които нарастват с 2 398,1 млн. лв. (10,8 %). Увеличение се отчита и при постъпленията от помощи, които нарастват с 290,4 млн. лева. Разходите по консолидираната фискална програма (вкл. вноската на Република България в бюджета на ЕС) към август 2018 г. са в размер на 23 505,0 млн. лв., което е 59,8 % от годишния разчет. За сравнение разходите по КФП за същия период на 2017 г. бяха в размер на 21 133,4 млн. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.), по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи. Частта от вноската на Република България в бюджета на ЕС, изплатена към 31.08.2018 г. от централния бюджет, възлиза на 738,2 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (EС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (EС, Евратом) 2016/804 на Съвета от 17 май 2016 година. Статистическите данни и Информационният бюлетин за изпълнението на държавния бюджет и основните показатели на консолидираната фискална програма, на база на данни от месечните отчети за касовото изпълнение на бюджетите на първостепенните разпоредители с бюджет към август 2018 г. ще бъдат публикувани на интернет страницата на Министерството на финансите в края на месец септември 2018 година.", "date": "2018.08.31", "title": "Над 2, 360 млрд. излишък в бюджета"}
{"url": "https://www.24chasa.bg/novini/article/7034047", "text": "Австралийски учени представиха подводен робот, способен да открива и ликвидира морските звезди, убийци на корали, нанасящи големи щети на Големия бариерен риф, предаде Франс прес. Умната машина е кръстена \"Рейнджърбот\"като конструирането й бе финансирано чрез дарение на търсачката Гугъл. Тя бе изготвена от специалисти от Технологическия университет в Куинсланд, предава БТА. Роботът разполага с акумулатор, който му осигурява автономно придвижване в продължение на осем часа. Той може да патрулира и да картографира обширни зони с коралови образувания. Неговата главна цел са морските звезди Ancanthaster planci, познати също под наименованието Трънен венец. Това е инвазивен вид, който ще бъде унищожаван от робота със специална смъртоносна инжекция. Тя няма да бъде опасна за останалите морски обитатели.", "date": "2018.08.31", "title": "Робот ще преследва морските звезди, убийци на корали"}
{"url": "https://www.24chasa.bg/novini/article/7034052", "text": "На интернет страницата на Министерството на финансите е публикуван за обществено обсъждане проект за промени на Закона за корпоративното подоходно облагане и мотивите към него. Това съобщи пресцентърът на МФ. Проектът на Закон за изменение и допълнение на Закона за корпоративното подоходно облагане е изготвен във връзка с необходимостта от въвеждане в националното данъчно законодателство на Директива 2016/1164 от 12 юли 2016 г. за установяване на правила срещу практиките за избягване на данъци, които пряко засягат функционирането на вътрешния пазар, както и във връзка с усъвършенстване на данъчното законодателство и прецизиране на разпоредбите на закона с цел отстраняване на неясноти и улесняване на практическото му прилагане, пише в съобщението. В преходните и заключителни разпоредби на проектозакона са предложени промени в Закона за данъците върху доходите на физическите лица, Закона за местните данъци и такси, Закона за акцизите и данъчните складове, Закона за данъка върху добавената стойност, Закона за счетоводството, както и в други нормативни актове във връзка с предложените промени.", "date": "2018.08.31", "title": "Публикуваха за обществено обсъждане промени на Закона за корпоративното облагане"}
{"url": "https://www.24chasa.bg/novini/article/7034064", "text": "Предвиденото за декември откриване на нова метролиния в Лондон, която ще свързва летище \"Хийтроу\" и лондонското Сити с цел облекчаване на претовареното движение, се отлага с близо година, съобщи днес компанията за управление на обществения транспорт в британската столица, Ти еф Ел (TfL), цитирана от Франс прес. Откриването на първия участък на линия \"Елизабет\" - централната отсечката между \"Аби Уд\" и гара \"Падингтън\" - е било отложено за есента на 2019 г. \"Забавянето е разочароващо, но е от първостепенно значение, за да се гарантира, че линията е сигурна и надеждна за клиентите ни още от първия ден\", обясни в комюнике генералният директор на лондонското метро Марк Уайлд, предаде БТА. Удължаването на срока ще даде възможност да се извършат проверки на сигурността в тунелите и да се разработи софтуерът за железопътните системи. При завършването на този внушителен проект пътниците ще имат връзка от Рединг и летище \"Хийтроу\", в западната част на британската столица, до Шенфилд, в източните предградия. По трасето с дължина над 100 км ще има 41 станции и 42 тунела. Дата за пускане в експлоатация на цялата линия не бе съобщена. Компания \"Кросрейл лимитид\", която строи и ще управлява линията, заяви, че това ще стане възможно най-скоро след откриването на централния тунел. Според нея новата линия ще увеличи с 10 процента капацитета на жп транспорта в британската столица. Освен това тя ще съдейства за облекчаване на мрежата от влакове, метро и автобусен транспорт, която от десетилетия страда от фрапиращ недостиг на инвестиции. Според прогнозите новата метролиния, която ще носи името на кралица Елизабет Втора, ще се използва от 200 милиона пътници годишно. Строежът на линията започна през октомври 2009 г. и тогава себестойността му беше 14,8 милиарда лири, но през юли тази година тя беше ревизирана на 15,4 млрд. лири (17 млрд. евро). Новата метролиния представлява \"един от най-сложните и предизвикателни инфраструктурни проекти, предприемани някога в Обединеното кралство\", каза главният изпълнителен директор на \"Кросрейл\" Саймън Райт, цитиран от Асошиейтед прес. Линията е представяна като най-големия строителен проект в Европа, за осъществяването на който работят 12 000 души, отбелязва Франс прес.", "date": "2018.08.31", "title": "Откриването на лондонската метролиния \"Елизабет\" се отлага с близо година"}
{"url": "https://www.24chasa.bg/novini/article/7034066", "text": "Турция включи сирийската бунтовническа групировка \"Тахрир аш Шам\" в списъка на терористичните организации, според президентско решение, публикувано днес, в момент, когато Дамаск подготвя военна операция в Северозападна Сирия, където групировката контролира територии, предаде Ройтерс. Този ход е в съответствие с решение на ООН от юни за включване на \"Тахрир аш Шам\" в списък на лица и организации, чиито авоари ще бъдат замразени заради връзки с въоръжени групировки като Ал Кайда и \"Ислямска държава\". Решението идва преди очакван щурм от сирийската армия, подкрепяна от Русия, в северозападния район Идлиб, намиращ се близо до границата с Турция. \"Тахрир аш Шам\", която обединява всички свързани с Ал Кайда групи, които преди бяха известни под името Фронт \"Ан Нусра\", е най-силният джихадистки съюз в Идлиб, последния голям анклав, контролиран от бунтовниците в Сирия. Турският външен министър Мевлют Чавушоглу заяви миналата седмица, че би било катастрофално да се търси военно решение в Идлиб. Анкара, която има незначително военно присъствие в Идлиб, предупреди, че подобен щурм може да отприщи нова бежанска вълна. \"Важно е за всички нас да неутрализираме тези радикални групи\", посочи той. \"Но ние трябва да разграничим цивилните от терористите\".", "date": "2018.08.31", "title": "Турция призна \"Тахрир аш Шам\" за терористична организация"}
{"url": "https://www.24chasa.bg/novini/article/7034077", "text": "Турският президент Реджеп Тайип Ердоган нарече международните рейтингови агенции \"измамници\", предаде в.\"Хюриет дейли нюз\". Те казват, че рейтинговите агенции казват това или онова...Оставете тези измамници. Те казват много неща за нас, посочи Ердоган в реч днес пред свои поддръжници в окръг Балъкесир /Северозападна Турция/. Тези фирми са онези, които повишиха кредитните рейтинги на банкрутиращи държави с четири степени наведнъж, каза той. Коментарът му бе направен, след като рейтинговата агенция Фич, която понижи рейтинга на 24 турски банки миналия месец, заяви на 30 август, че 25-процентното обезценяване на турската лира оттогава е засилило рисковете и би могло да доведе до по-нататъшни понижения на рейтинга, информира БТА. По-рано днес Ердоган заяви в реч пред дипломирали се възпитаници на военно училище в Балъкесир: \"Турция ще се справи с тази атака. За тези, които питат за валутните курсове, нашият отговор е: И това ще мине\". Часове преди това турският министър на финансите и хазната Берат Албайрак каза, че рейтинговите агенции полагат интензивни усилия, за да създадат песимистична представа за турските банки. На 28 август рейтинговата агенция Мудис понижи оценката си за кредитоспособността на 20 турски финансови институции. Има нарастващ риск от сценарий за ограничени възможности за финансиране, при който спадът в доверието на инвеститорите затруднява достъпа до пазарите за финансиране, посочи Мудис в доклада си. Според рейтинговата агенция турските банки са отслабени от зависимостта си от финансиране в чуждестранни валути.", "date": "2018.08.31", "title": "Ердоган: Рейтинговите агенции са измамници"}
{"url": "https://www.24chasa.bg/novini/article/7033976", "text": "Истинският план на президентите на Сърбия и Косово Александър Вучич и Хашим Тачи може би е Сърбия да признае независимостта на Косово в замяна на автономия на Северно Косово в рамките на косовската територия, пише електронното издание на британското списание \"Икономист\", цитирано от Танюг. В статия, озаглавена \"Лидерите на Косово и Сърбия разговарят за размяна на територия\", изданието припомня, че след войните в бивша Югославия хиляди хора са останали в държава, която не смятат за своя, и много миротворци са предупреждавали, че прекрояването на граници води само до нови конфликти. Последицата от войната в Косово беше, че около 120 хиляди сърби останаха да живеят в Косово, а 60 хиляди албанци - в Прешевската долина в Южна Сърбия, предава БТА. \"Икономист\" припомня, че някои местни лидери отдавна говорят за размяна на територии, но Европейският съюз и САЩ до неотдавна не подкрепяха тази идея. Ситуацията обаче вече се промени. \"Казват, че Федерика Могерини иска споразумението за признаване на Косово от Сърбия да бъде сключено до края на мандата й като върховен представител на ЕС по външната политика и сигурността следващата година, а размяната на територии може да бъде един от начините\", пише \"Икономист\", като добавя, че и Америка вече не се противопоставя на тази идея, а сръбските и косовските представители също желаят да ускорят нещата преди изборите за Европейски парламент през май следващата година, тъй като може новата Европейска комисия да бъде по-популистки настроена и да бъде против разширяването. Мнозина анализатори вярват, че Тачи и Вучич всъщност нямат намерение да разменят територии, а се подготвят за споразумение, с което Сърбия ще признае независимостта на Косово, а Косово ще даде автономия на населеното главно със сърби Северно Косово в рамките на своята територия, посочва \"Икономист\".", "date": "2018.08.31", "title": "\"Икономист\": Истинският план на Вучич и Тачи може би е Сърбия да признае Косово в замяна на автономия за Северно Косово"}
{"url": "https://www.24chasa.bg/novini/article/7033979", "text": "Бил Клинтън, Хилари Клинтън, кметът на Детройт Майк Дъган, Тайлър Пери, Упи Голдбърг, Стиви Уондър, Фейт Хил са сред многото знаменитости, които се стекоха в Храма на великата божия милост в Детройт за опелото на Арета Франклин, съобщи Асошиейтед прес. Венци и букети, изпратени от музиканти като Барбра Стрейзанд, Тони Бенет, семейство Джексън, \"Атлантик рекърдс\", Елтън Джон, Марая Кери, Даяна Рос и Залата на славата на рокендрола бяха поставени в предверието на храма. Бялата катафалка с ковчега на Арета Франклин пристигна два часа преди службата. Кралицата на соул музиката е облечена в дълга златиста рокля, предава БТА. Церемонията ще съчетае речи и изпълнения. Слова ще произнесат бившият президент Бил Клинтън, който дълги години поддържаше приятелски отношения с Арета Франклин, бившият главен прокурор Ерик Холдър, музикалният продуцент Клайв Дейвис, пасторът Джеси Джексън, кметът на Детройт Майк Дъган, музикантът Смоуки Робинсън. Сред изпълнителите ще са Стиви Уондър, Шака Кан, Фейт Хил, Ариана Гранде, Дженифър Холидей и синът на Арета Франклин - Едуард Франклин, както и редица госпъл изпълнители. Арета Франклин почина на 16 август на 76 години от рак на панкреаса. След траурната церемония, която ще продължи шест часа, тя ще бъде погребана в местно гробище Удланд. Във вторник, сряда и четвъртък тялото на Арета Франклин беше изложено за поклонение в музея на Чарлз Райт, посветен на историята на американските цветнокожи и в баптистката църква в Детройт, в която като тийнейджърка Франклин е пяла в госпъл хор. Вчера вечерта повече от 40 изпълнители участваха в концерт в Детройт, посветен на големите й хитове. През дългата си кариера Арета Франклин е спечелила 18 награди \"Грами\". През 2005 г. тя получи Медала на свободата - най-високото американско гражданско отличие. Арета Франклин е първата жена, въведена в Залата на славата на рокендрола. През 2008 г. сп. \"Ролинг стоун\" я обяви за най-великата певица в историята.", "date": "2018.08.31", "title": "Знаменитости изпълниха храма за погребението на Арета Франклин в Детройт"}
{"url": "https://www.24chasa.bg/novini/article/7034002", "text": "Косовският премиер Рамуш Харадинай не изключва нова намеса на НАТО в случай на корекция на границата между Косово и Сърбия, макар че той смята този сценарий за нежелателен, предаде ТАСС, позовавайки се на косовската телевизия РТК. \"Предложението за обществено обсъждане за промяна на границите и размяна на територии е призив към нова трагедия на Балканите, което ще доведе до дестабилизация и ще подложи на риск дългосрочната политика и инвестициите в стабилността и мира в Косово и региона\", каза Харадинай пред журналисти днес. Премиерът каза, че народът на Косово е благодарен за многогодишната подкрепа на САЩ, Европейския съюз и други приятелски страни от международната общност и е готов непрестанно да работи за добри отношения с всички съседи, включително със Сърбия, предаде БТА. Харадинай заяви, че ще продължи да се противопоставя на идеите за промяна на границите и ще търси подкрепа сред съюзниците. Той каза, че Сърбия трябва да признае Косово в съществуващите граници. През последните месеци Белград и Прищина активно обсъждат някакво компромисно решение, свързано с корекция на границите, но съдържанието му все още остава неизвестно. Вчера президентът на Косово Хашим Тачи, премиерът Рамуш Харадинай, председателят на парламента Кадри Весели и вицепремиерите Беджет Пацоли и Фатмир Лимай се договориха да не се преговаря със Сърбия за корекция на границите.", "date": "2018.08.31", "title": "Косово не изключва нова намеса на НАТО в случай на промяна на границата със Сърбия"}
{"url": "https://www.24chasa.bg/novini/article/7034019", "text": "Великобритания и Европейският съюз все още се надяват да постигнат до средата на октомври споразумение за гладък преход след Брекзита през март догодина. Това заяви днес британският главен преговарящ Доминик Рааб, цитиран от ДПА. Рааб каза това в Брюксел, където се срещна с колегата си от ЕС Мишел Барние. И двамата съобщиха за постигнат напредък по някои теми, включително за обмена на информация между правоохранителните органи, но всеки от тях призна, че най-големите проблеми остават нерешени, предаде БТА. Ако до средата на октомври бъде постигнато споразумение, то ще съвпадне със следващата среща на върха на ЕС на 18 октомври. Рааб обаче отказа да прогнозира какви са шансовете за такъв успех. Барние беше по-предпазлив, заявявайки, че двете страни трябва да постигнат споразумение до ноември, за да може то да влезе в сила до 29 март догодина, когато е предвидено Великобритания да напусне ЕС. Това може да изисква извънредна среща на високо равнище. Един от ключовите въпроси е за бъдещата граница между Република Ирландия, която е член на ЕС, и британската провинция Северна Ирландия. Барние подчерта, че без постигането на споразумение по този въпрос, няма да се стигне до цялостно споразумение за Брекзита. През декември миналата година Лондон и Брюксел сключиха предварително споразумение, изключващо възстановяването на граничния контрол на остров Ирландия, припомня Франс прес. Барние заяви, че е поискал от Рааб и неговия екип да предоставят необходимите данни за техническата работа по контрола, който ще трябва да бъде въведен. С приближаването на крайния срок се засилват опасенията, че Великобритания може да напусне Европейския съюз без да бъде сключено споразумение, което ще доведе до икономически хаос, отбелязва ДПА. ЕС обещава на Великобритания партньорско споразумение с безпрецедентен обхват за трета страна, ако се намери решение за проблемите, припомя Асошиейтед прес. То ще бъде сключено след 29 март, уточни Барние. Той добави, че освен въпроса за границата, страните не са постигнали съгласие съдилищата на коя страна трябва да имат приоритет при определени спорове, както и за обозначаването на произхода на хранителни продукти.", "date": "2018.08.31", "title": "Великобритания и ЕС се надяват да се споразумеят за Брекзит до средата на октомври"}
{"url": "https://www.24chasa.bg/novini/article/7034036", "text": "Командирът на проруските бунтовници в отцепилата се от Украйна Донецка област Александър Захарченко е загинал при експлозия на бомба в кафене в Донецк, предаде Ройтерс, като се позова на руски медии. Администрацията на \"президента\" на самопровъзгласилата се Донецка народна република (ДНР) потвърди, че Захарченко \"е получил смъртоносно нараняване\" след взрив към 17,30 ч. (и българско време) в ресторант \"Сепар\". Най-малко трима човека били ранени, съобщи ТАСС, цитирана от БТА. Гибелта на Александър Захарченко бе потвърдена от Донецката информационна агенция - официалната медия на т. нар. ДНР, цитирана от Ройтерс. През април 2014 г. Захарченко заедно с други сепаратисти участва в операцията по превземането на сградата на градската администрация в Донецк, По-късно през годината той бе избран за \"премиер\"и за \"президент\" на самопровъзгласилата се ДНР.                                                                                                                                                                                                                                                                                                                                                                                                                                               ", "date": "2018.08.31", "title": "Проруски сепаратистки лидер убит при експлозия в Донецк"}
{"url": "https://www.24chasa.bg/novini/article/7033955", "text": "Хората, които гласуват за крайнодесни и десни популисти имат крещяща нужда от любов. До този извод стигнаха психолози, анализирали политическите предпочитания на абонатите на различни платформи за онлайн запознанства в Германия. Оказва се, че избирателите на „Алтернатива за Германия“ са сексуално незадоволени и страдат от това. Мнозинството от тях са били често разочаровани от любовните си връзки. За сравнение огорчение от актуалния си любовен живот или липсата на такъв имали един от всеки 18 избиратели на Зелените, 1 от всеки 8 при Левицата, а при избирателите на “Алтернатива за Германия“ нещастен сърдечно бил един от всеки четирима. Направо прецакани от бивши и настоящи любими пък се чувствал една пета от избирателите на „Алтернатива за Германия“, но само един от 25 зелени или 1 от 12 леви. Любовта е лъжа – под това се подписват една шеста от популистите, една четиринайста от целените и една двайста от левите. Друг мит, който се разбива в проучванията за поведението на избирателите е, че крайните биват избирани от хора, неуспели в професията си, безработни или без образование. Според сравненията избирателите на „Алтернатива за Германия“ са толкова недоволни от политиката, колкото и избиратели на други партии. Единствената разлика между избиратели на крайнодесните и избиратели на други партии е отношението към чужденците.", "date": "2018.08.31", "title": "Учени: Крайнодесните са нещастни в любовта"}
{"url": "https://www.24chasa.bg/novini/article/7033959", "text": "Първи случай на африканска чума по свинете в България е потвърден от лабораторни изследвания. Положителни са пробите за африканска чума по свинете от провадийското село Тутраканци, потвърдиха пред \"24 часа\" от Българската агенция по безопасност на храните.  Агенцията за безопасност на храните разпространи следното съобщение по този повод: \"На 31.08.2018 г. Националната референтна лаборатория потвърди инфекция с вируса на африканска чума при домашни свине, в с. Тутраканци, общ. Провадия, обл. Варна\", се посочва в официално съобщение на Българската агенция по безопасност на храните (БАБХ). От там уточняват, че сигнал за съмнения за заболяването, е получен ден по-рано. В засегнатия животновъден обект са отглеждани общо 7 прасета за угояване.  \"Незабавно взетите проби са изследвани и потвърдени положителни за наличие на вируса на Африканската чума по свинете от Националната референтна лаборатория\", посочват от агенцията.  Със заповед на директора на БАБХ Дамян Илиев се предприемат мерки за ликвидиране на огнището и ограничаване разпространението на заболяването. Също така се обявява 3 км предпазна зона около огнището, в която влизат с. Тутраканци, общ. Провадия, обл. Варна и с. Бозвелийско, общ. Провадия. Обявена е и 10-километрова зона, която ще бъде наблюдавана около огнищата. В нея влизат населените места от следните варненски общини: Провадия, Аврен, Долни Чифлик, Дългопол. \"В тези населени места ще започне преброяване и актуализация на данните за домашните свине и животновъдните обекти в информационната система ВетИС, ежеседмични клинични прегледи за чума по домашните свине и други заразни болести във всички обекти с домашни свине\",  допълват от БАБХ.  В област Варна се забранява търговията, придвижването и транспорта на домашни свине. Изключение има за тези, предназначени за незабавно клане и след разрешение от официален ветеринарен лекар или на такива преминаващи транзит. Забранява се организиране на пазари и изложби на свине и свободно пасищно отглеждане на Източнобалкански свине и кръстоски на Източнобалканската свиня. Тези породи незабавно трябва да бъдат затворени във фермите. \"Собствениците на убитите животни ще получат обезщетение съгласно чл. 141-148 от Закона за ветеринарномедицинската дейност и Наредбата за условията и реда за разходване на средствата за покриване на разходите, свързани с епизоотичните рискове\", допълват от агенцията. ", "date": "2018.08.31", "title": "Потвърдено: Първи случай на африканска чума по свинете в България"}
{"url": "https://www.24chasa.bg/novini/article/7033960", "text": "Слънчевите лъчи започват отново да достигат до повърхността на Марс и надеждите на НАСА роботът \"Опортюнити\" да даде признаци за живот се увеличиха, съобщи АФП. Инженерите от НАСА обявиха, че изчистването на прахоляка от марсианското небе би трябвало да даде възможност на 15-годишния роувър да зареди батериите си с помощта на слънчевите панели, стига той да не е излязъл от строя заради няколкомесечния престой в сянка, предава БТА. Когато прахолякът намалее под определено ниво, \"започваме да се опитваме да се свържем с робота\" - каза ръководителят на проекта \"Опортюнити\" Джон Калас. Ако роботът отговори, започваме процедура, за да разберем в какво състояние е и да го задвижим\". Ако мълчанието на \"Опортюнити\" продължи повече от 45 дни, екипът ще бъде принуден да признае, че марсоходът няма да се събуди и опитите за установяване на контакт ще спрат. НАСА има три активни спътника на орбита около Марс и два робота на повърхността на планетата. \"Опортюнити\" е по-старият от тях. Той е изминал повече от 45 км от 2004 г. Другият - \"Кюриосити\", е ядрен и изследва планетата от 2012 г.", "date": "2018.08.31", "title": "Слънцето отново достига до Марс и роботът  \"Опортюнити\" може да се \"съживи\""}
{"url": "https://www.24chasa.bg/novini/article/7033972", "text": "Израелските сили за сигурност използваха днес сълзотворен газ и гумени куршуми срещу хвърлящи камъни палестинци, които протестираха срещу изземването на земя за изграждане на еврейски селища на окупирания Западен бряг, предаде Ройтерс, цитирана от БТА. Според очевидци десетина от хилядите палестинци, събрали се в село Рас Каркар, са били ранени при вълненията. Израелската полиция не коментира случая. Във вторник израелски съд създаде прецедент, като предостави правото за изграждането на еврейско селище без разрешението на израелското правителство върху частни палестински имоти. Понастоящем около половин милион евреи живеят на Западния бряг и в Източен Ерусалим, където съжителстват с над 2,6 милиона палестинци. Според палестинците бързото разрастване на еврейските селища през последните години застрашава жизнеспособността на евентуалната палестинска държава. Другата палестинска територия - ивицата Газа - днес беше относително спокойна въпреки очакваните в петък обичайни демонстрации по границата с Израел, отбелязва Ройтерс.", "date": "2018.08.31", "title": "Палестинци се сблъскаха с израелските сили за сигурност при протест на Западния бряг"}
{"url": "https://www.24chasa.bg/novini/article/7033971", "text": "Сирийските власти имат пълното право да преследват и ликвидират \"терористите\" в провинция Идлиб, заяви днес руският външен министър Сергей Лавров, цитиран от ТАСС. \"Законните власти на Сирия имат пълното право да защитават своя суверенитет и да прогонват и ликвидират терористичната заплаха на своя територия\", каза Лавров, цитиран от БТА. Той отбеляза, че в тази \"зона на деескалация\" трябва да има разграничение между въоръжената опозиция, която е готова за диалог с правителството, и \"терористите\" от Фронта \"Ан Нусра\" и други терористични организации. \"Терористите се противопоставят на такова разграничение и искат да използват мирните граждани като жив щит, което е военно престъпление\", констатира Лавров. Руският външен министър обяви, че страната му е готова на контакти със САЩ на равнище министерства на отбраната, доколкото има готовност от другата страна. По думите му това взаимодействие може да е от полза за уреждане на кризите в Близкия изток и Северна Африка, включително с политически средства. Лавров каза още, че с държавния секретар на САЩ Майк Помпейо имат желание да се срещнат в кулоарите на годишната сесия на Общото събрание на ООН другия месец в Ню Йорк, където да проведат \"специална, наситена и съдържателна\" дискусия по всички важни въпроси на двустранните отношения и международните работи.", "date": "2018.08.31", "title": "Лавров: Правителството на Сирия има право да преследва терористите в Идлиб"}
{"url": "https://www.24chasa.bg/novini/article/7033857", "text": "Експерти от СО допускат изграждане на бетонно съоръжение за подземно разполагане на съдове за битови отпадъци, силови кабели без защитни канали под пътното платно и шахти за подземни кабели върху пътното платно на улица \"Луи Леже\", сигнализира председателят на групата на БСП в СОС Калоян Паргов, съобщиха от пресцентъра на БСП - София. Управляващите в Столична община творят абсурд след абсурд в сагата с ремонта на ул. \"Граф Игнатиев\" в София. Това коментира лидерът на БСП - София и председател на групата на социалистите в СОС Калоян Паргов. В края на работния ден в сряда той, заедно с експерти, направи инспекция на ремонтните работи по централната улица в София. А след това се срещна с граждани, живеещи на ул. \"Луи Леже\", която е пряка на ул. \"Граф Игнатиев\". Хората сигнализираха за неправилно и нерегламентирано изграждане на бетонно съоръжение за подземно разполагане на съдове за битови отпадъци и се оплакаха от безотговорно отношение на органите, които трябва да дадат решение на техния проблем. Гражданите са крайно недоволни, че сигналите им са прехвърляни от институция на институция и в крайна сметка нищо не се случва по проблема им. \"Оказа се, че около 18,00 часа на строителния обект - ул. \"Граф Игнатиев\" - няма работници, коментира Калоян Паргов. - Живеещите в кооперациите по улицата споделиха впечатления, че не тече особено напрегнат строително-ремонтен процес. Логично това поставя въпроса за крайните срокове и буди съмнение у гражданите, че те ще бъдат спазени\". По повод изграждането на бетонното съоръжение за подземно разполагане на съдове за битови отпадъци на ул. \"Луи Леже\" Калоян Паргов получи от гражданите папка с документи с цялата им кореспонденция по проблема с отговорните институции. \"Случаят изобщо не е сложен, но за сметка на това е, меко казано, абсурден, коментира той. - На ул. \"Луи Леже\" има една жилищна кооперация, магазини и два входа за автомобили към двора на 6-о ОУ \"Граф Игнатиев\". В този участък досега не са разполагани съдове за битови отпадъци. Те са били в зоната на ул. \"Граф Игнатиев\". А самата ул. \"Луи Леже\" е \"синя зона\" и живеещите в кооперациите си плащат годишен абонамент за паркиране там. По проект бетонното съоръжение е предвидено да бъде изградено от източната страна на улицата, откъм оградата на училищния двор. Според отговор на Евгени Крусев, в кадастъра не са били отбелязани подземни кабели, които са под пътното платно от тази страна. По тази причина в заповедната книга проектантът нанася промени и бетонното съоръжение е изградено върху пътното платно в западна посока, на не повече от три метра от входовете на жилищните кооперации. Освен това не е предвидена връзка с канализация и отмиване на евентуални отпадъчни води от битови отпадъци. Опитът с изградени такива съоръжения показва, че в резултат на експлоатацията им има миризми и отпадъци извън заложените съдове, което може да доведе дори до плъзване на различни зарази. Изобщо не е ясно това бетонно съоръжение за отпадъци как ще бъде затваряно и нивелирано, как ще бъде изолирано от повърхности води, дори при миене на улицата, колкото и рядко да става това. Друг абсурд е изграждането на две шахти за подземните кабели, които също са разположени на пътното платно, а върху тях не би трябвало да има автомобилно движение, както и преминаване под уличното платно на окабеляване, без изграждането на защитни канали. В момента кабелите са положени в PVC тръби, които ще се спукат още при полагането на настилките“. Според Калоян Паргов, ако бетонното съоръжение за подземно разполагане на съдове за битови отпадъци, и двете шахти за подземни кабели останат по този начин на уличното платно, почти сигурно ще бъде възпрепятстван подходът на специализираните автомобили като камионите за събиране на боклук, линейка и пожарна, например, до жилищните кооперации и до входовете на училището. \"Гражданите ни показаха отговори от различни институции на техните жалби. За мен тези отговори са напълно формални. Институциите за пореден път си прехвърлят отговорността. В крайна сметка обаче, голямата отговорност е на управляващите в Столична община, коментира още Калоян Паргов. - Затова настоявам заместник-кметът по транспорта Евгени Крусев, проектантът и надзорът на обекта да докладват в специализираните комисии на СОС още на първите заседания, които предстоят преди редовната сесия на 13-и септември. Очаквам да чуя от тях набелязани възможни решения на този проблем. Според експертите, с които бяхме на срещата с гражданите в сряда, подобно съоръжение за подземно разполагане на съдове за битови отпадъци може да бъде изградено в зоната на пресечката на ул. \"Граф Игнатиев\" и ул. \"Луи Леже\" от северната страна върху тротоара и така да бъде разрешен този проблем\".", "date": "2018.08.31", "title": "Паргов: Управляващите в СО творят абсурд след абсурд около ремонта на \"Граф Игнатиев\""}
{"url": "https://www.24chasa.bg/novini/article/7033858", "text": "Руският президент Владимир Путин ще участва в тристранна среща на върха в Техеран на 7 септември с колегите си от Турция и Иран, съобщи днес говорителят на Кремъл Дмитрий Песков, цитиран от Ройтерс. Агенцията припомня, че тримата лидери се срещнаха през април в Анкара, където обсъдиха развоя на събитията в Сирия. Песков потвърди и информация от турска страна, че в кулоарите на септемврийските тристранни разговори Путин и турският президент Реджеп Тайип Ердоган ще имат двустранна среща, предаде ТАСС, цитирана от БТА. На въпрос какви теми ще обсъждат Путин и Ердоган, Песков отговори лаконично: \"Традиционните.\"", "date": "2018.08.31", "title": "Кремъл потвърди срещата на президентите на Русия, Турция и Иран на 7 септември"}
{"url": "https://www.24chasa.bg/novini/article/7033856", "text": "Президентът на Южна Корея Мун Дже Ин ще изпрати през следващата седмица специален пратеник в Пхенян за обсъждане на среща на високо равнище със севернокорейския лидер Ким Чен Ун по-късно този месец, съобщи днес южнокорейската агенция Йонхап, цитирана от Франс прес, предаде БТА. Специалният пратеник ще замине за Пхенян на 5 септември, допълва Йонхап, като цитира говорител на президентството. Сеул отправи предложението до Пхенян в петък сутринта и няколко часа по-късно то беше прието, уточни говорителят, който допълни, че още не е определено кой ще е пратеникът на Сеул. Специалният пратеник ще обсъди още \"установяването на мир\", \"напредъка на връзките между двете Кореи\" и \"освобождаването на Корейския полуостров от ядрено оръжие\", каза говорителят, цитиран от Ройтерс. Мун и Ким имаха две двустранни срещи - първата беше в края на април в граничното селище Панминчжон, където бе подписано примирието след Корейската война (1950-1953 г.). Тогава за пръв път след конфликта севернокорейски лидер беше на южнокорейска земя. Двамата лидери се срещнаха и втори път там, за да се опитат да спасят срещата на върха между Ким и президента на САЩ Доналд Тръмп, която впоследствие се състоя благополучно в Сингапур. Лидерите на двете Кореи се договориха да проведат и трета срещу помежду си в столицата на КНДР на още неуточнена дата през септември.", "date": "2018.08.31", "title": "Президентът на Южна Корея изпраща идната седмица свой човек в Пхенян"}
{"url": "https://www.24chasa.bg/novini/article/7033869", "text": "Двама мъже, участвали в  , са обявени за национално издирване. Ще им бъдат предявени обвинения веднага, след като бъдат открити. Това съобщи административният ръководител на Окръжната прокуратура в града Георги Чинев, но отказа да назове имената им. Чинев свика пресконференция, за да даде разяснения по повдигнатите обвинения, както и по сроковете за задържане на обвиняемите, предаде БТА. Срещу двамата, обявени за издирване ще бъдат повдигнати обвинения за хулиганство в съучастие при опасен рецидив, отличаващо се в изключителна дързост. Други двама, участвали в сбиването, са задържани за 72 часа. Това са Петър Г. и Димитър К. Ще им бъдат поискани мерки за постоянното им \"задържане под стража\". Към настоящият момент по делото са привлечени четирима обвиняеми за хулиганство. Двама от тях са с криминално минало и осъждани. В масовото сбиване са участвали повече от 10 мъже. Инцидентът е станал на 29 август около 2.00 часа в заведението \"Сакса бийч\". Пострадали са сериозно двама посетители. По-рано днес кметът Димитър Николов издаде заповед, с която бе отнето правото на заведението да обслужва клиенти след полунощ.", "date": "2018.08.31", "title": "Обявиха за издирване двама, участвали в масовото сбиване в нощния бар в Бургас"}
{"url": "https://www.24chasa.bg/novini/article/7033870", "text": "Областната дирекция на МВР - Бургас обяви за издирване 43-годишния Радослав Лефтеров Георгиев от Обзор, който е в неизвестност от 11 юли. Тогава той е напуснал дома си и се отправил в посока Западна България. Това съобщиха от пресслужбата на полицията. За последно Радослав Георгиев е локализиран в района на Гранично контролно-пропускателния пункт \"Златарево - Ново село\", където е качен на автобус за Петрич. Мъжът е на видима възраст 40-45 години; ръст - 175 см.; телосложение - нормално; коса - кафява, очи - кафеви. ОД на МВР - Бургас призовава гражданите, разполагащи с някаква информация относно местонахождението на издирвания, да съобщят незабавно на тел. 112 или в най-близкото поделение на МВР.", "date": "2018.08.31", "title": "Издирват Радослав от Обзор, за последно го качили на автобус за Петрич"}
{"url": "https://www.24chasa.bg/novini/article/7033890", "text": "В разгара на туристическия сезон в североизточния турски окръг Карс заваля сняг, съобщиха турски медии. По данни на синоптици тази седмица температурата на въздуха в източния окръг падна до седем градуса по Целзий. За няколко часа пътищата, водещи до известни курорти, бяха покрити със сняг, предава БТА. Причина за анормалното явление е студен фронт, преминал над района. Североизточният окръг Карс в момента е окръгът с най-ниски температури в Турция. В повечето части на страната температурите са над 35 градуса, а на редица места и над 40 градуса.", "date": "2018.08.31", "title": "В разгара на туристическия сезон в турския окръг Карс заваля сняг"}
{"url": "https://www.24chasa.bg/novini/article/7033888", "text": "Областно пътно управление - София изиска от кмета на Своге информация кой е възложителят и изпълнителят на монтираната мантинела на пътя Своге - София в урбанизираната територия на града, съобщиха от пресцентъра на АПИ. Това е участъкът от водостока, при които стана тежкия пътен инцидент до моста над река Лесковдолска. Поставената ограничителна система в тази отсечка не е отразена в проекта за рехабилитацията на второкласния път и екзекутивните чертежи. Според Правилника за прилагане на Закона за пътищата в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на селата и селищните образувания. За повишаване безопасността на движение в участъка от 28 август т. г. скоростта на движение в участъка е намалена от 40 км/ч на 30 км/ч. Данните от трафик камерите показват, че въпреки ограничението на скоростта и поставените пътни знаци шофьорите карат с 30% по-висока скорост от допустимата.", "date": "2018.08.31", "title": "Изискват от кмета на Своге информация кой е поставил мантинелата на пътя"}
{"url": "https://www.24chasa.bg/novini/article/7033900", "text": "Германската канцлера Ангела Меркел очаква Кремъл да използва влиянието си върху сирийското правителство, за да предотврати хуманитарна катастрофа в контролираната от бунтовници северна провинция Идлиб, предаде Ройтерс, като се позова на нейна говорителка. През последните дни Меркел повдигна въпроса както пред президента на САЩ Доналд Тръмп, така и пред руския му колега Владимир Путин. Германското правителство наблюдава случващото се в региона с нарастващо безпокойство, предава БТА. \"Очакваме Русия да възпре сирийското правителство от ескалация на ситуацията, за да предотврати хуманитарна катастрофа\", заяви говорителката на Меркел на редовна пресконференция. Тя добави, че е наложително хуманитарни организации да получат достъп до засегнатите мирни граждани. Вчера сирийският външен министър Уалид ал Муалем заяви, че правителствените сили \"ще стигнат до край\" в планираната офанзива срещу Идлиб и основната цел са ислямистите от Фронта Ан Нусра. Дамаск не разполага с химически оръжия, които да използва при офанзивата, увери Муалем и обеща, че сирийските сили ще опитат да избягват смъртта на мирни граждани. Утре Русия започва големи военноморски учения в Средиземно море. Изглежда, че тази стъпка цели да възпре западните сили от нанасяне на удари по войските на Дамаск, отбелязва Ройтерс.", "date": "2018.08.31", "title": "Меркел призова Русия да помогне за избягване на хуманитарна криза в Сирия"}
{"url": "https://www.24chasa.bg/novini/article/7033926", "text": "Оставките на тримата министри - Николай Нанков, Ивайло Московски и Валентин Радев, не са съгласувани с коалиция ”Обединени патриоти” (НФСБ, ВМРО и Атака), което а абсолютно нарушение на политическото споразумение с партия ГЕРБ. След като премиерът Бойко Борисов се допитва лично до мен и останалите мои колеги от ОП за всякакви неща, редно беше и сега да се обърне към нас. Това заяви вицепремиерът по икономическата и демографската политика и лидер на ”Национален фронт за спасение на България” Валери Симеонов, съобщават от НФСБ. ”Това е като при еднолично управление и не може да задоволи нашите коалиционни отношения. Освен това не виждам какво общо имат с инцидента в Своге Валентин Радев и Ивайло Московски”, каза Валери Симеонов. Ще седнем с коалиционните ми партньори да обмислим ситуацията. Трябва да видим как и защо се случва това, след това ще видим как ще действаме, допълни вицепремиерът.", "date": "2018.08.31", "title": "Валери Симеонов недоволен от оставките на министрите, не го питали"}
{"url": "https://www.24chasa.bg/novini/article/7033924", "text": "Турският външен министър Мевлют Чавушоглу и холандският му колега Стеф Блок са се договорили възможно най-скоро да назначат посланици в Хага и в Анкара, предаде ТАСС. Срещнах се с холандския ми колега Стеф Блок във Виена. В съответствие с решението за нормализиране на нашите отношения се договорихме възможно най-скоро да назначим посланици, написа днес Чавушоглу на страницата си в Туитър. Не се уточнява дата за назначаването на посланиците. Чавушоглу отбеляза също, че Блок ще направи официално посещение в Турция в началото на октомври, предаде БТА. Отношенията между Холандия и Турция се влошиха, след като през март 2017 г. холандските власти отказаха разрешение за кацане в Холандия на самолета на турския външен министър Мевлют Чавушоглу, който искаше да говори на митинг пред турски избиратели в Ротердам преди референдума в Турция за конституционни промени, разширяващи президентските пълномощия. По-късно холандските власти експулсираха турската министърка на семейството и социалната политика Фатма Бетюл Саян Кая, която пристигна с кола в страната, за да се срещне с избиратели в турското консулство в Ротердам. След експулсирането на турската министърка в Ротердам избухнаха сблъсъци. Полицията разпръсна протестиращите с кучета, коне и водни оръдия. След това Турция поиска извинения от холандския премиер Марк Рюте за отношението към турската министърка и отказа да разреши връщане на холандския посланик в Анкара, който по това време беше извън страната.", "date": "2018.08.31", "title": "Турция и Холандия се договориха за посланици в Хага и Анкара възможно най-скоро"}
{"url": "https://www.24chasa.bg/novini/article/7033941", "text": "Столичната община е глобила компанията „Трейс груп холд” с 450 000 лева. Санкцията е за забавяне на обект в район „Младост”. Често забавянето на обект се дължи и на лошо изпълнение, каза кметът на София Йорданка Фандъкова, цитирана от  . По нейни данни компанията „Трейс груп холд” е работила и работи в последните години по по-малко от 10% от общия процент на обектите в Столична община, което е между 90 и 100 обекта. „Никога не съм спокойна, защото обектите са много, огромно е количеството, обектите са огромни по мащаби, но съм категорична, че съм заложила всички възможни механизми за контрол, които позволяват, ако нещо се появи, да се знае точно кой е отговорен и съответно отговорните да си носят последствията”, увери Фандъкова. В момента компанията се занимава с преасфалтирането на булевард „България”. Движението по него ще бъде пуснато на 10 септември.", "date": "2018.08.31", "title": "Столичната община е глобила компанията „Трейс груп холд” с 450 000 лева"}
{"url": "https://www.24chasa.bg/novini/article/7033947", "text": "Окръжната прокуратура в Бургас задържа за срок до 72 часа български и турски гражданин, обвинени в опит за извършване на контрабанда на стоки за търговски цели в големи размери, предава БТА. Задържаните са Денислав З. и Саид Б., съобщават от прокуратурата. Те са обвинени за това, че около 22.00 часа снощи на Гранично контролно-пропускателния пункт \"Малко Търново\" направили опит да пренесат през границата на страната ни към Република Турция стоки за търговски цели в големи размери - препарати, електронни цигари, течност за електронни цигари, хард дискове и др., всички на обща стойност за близо 100 000 лева. Мъжете се предвижвали с лек автомобил. Стоката е открита при митническа проверка. За това престъпление е предвидено наказание \"лишаване от свобода\" от 3 до 10 година, \"глоба\" от 20 000 до 100 000 лева, отнемане на предмета на контрабандата в полза на държавата и отнемане в полза на държавата на превозното средство, послужило за превозване на стоките, уточниха от Окръжната прокуратура в Бургас. Предстои тя да внесе в съда искане за вземане на постоянна мярка за неотклонение \"задържане под стража\" спрямо обвиняемите.", "date": "2018.08.31", "title": "Задържаха българин и турчин, опитали да внесат контрабандни стоки през \"Малко Търново\""}
{"url": "https://www.24chasa.bg/novini/article/7033790", "text": "Пощенска банка разработи първия банков кредитен чатбот у нас – EVA ( lectronic  irtual  ssistant), който ще отговаря на клиенти в популярното приложение Facebook Messenger. Той ще е на линия 24/7, за да предоставя полезна и структурирана информация за различни банкови продукти като потребителски кредити, кредитни карти и програми за обединение на задълженията. Със стартирането на собствен чатбот Пощенска банка прави поредна крачка в прилагането на иновативни финансови решения и услуги, които да улесняват максимално потребителите. „Идеята за създаването на EVA дойде като естествено продължение на стратегията за дигитализация на Пощенска банка и стремежа ни да общуваме с клиентите си по най-удобния за тях начин. Броят на използващите платформата Facebook непрекъснато се увеличава, като техният брой в България, по данни на  , е повече от два милиона. Анализите ни показаха, че хората все по-често търсят неформално общуване със своята банка, независимо дали са вкъщи, в офиса, на кафе или пътуват с приятели – те искат банковият клон да е в телефоните им. Нашият отговор на тази потребност е създаването на чатбота EVA. Сега потребителите могат да получат необходимата им информация в директен разговор с него в Messenger-а, без да нарушават комфорта си. Чрез EVA даваме на потребителите уникалната възможност да изберат подходящи решения според финансовите си нужди, като общуват с банката лесно – така, както комуникират със своите познати. Идеята ни е чатботът постоянно да се развива и услугите, които ще се предоставят чрез него, да стават все повече“, коментират от Пощенска банка. Чатботът представлява софтуерно решение, което позволява да се отговаря автоматично на най-често задаваните въпроси чрез текст, снимки, линкове и други елементи. Той е електронен виртуален асистент, който консултира потребителите дистанционно по-бързо и чрез предпочитаните от тях устройства. Чатботът е модерен и все по-предпочитан начин за комуникация, защото подобрява процеса на обслужване, предлага на потребителите персонализирани услуги и подобрява изживяването им в контакта с компанията. Големият му позитив е, че е на линия 24 часа и е леснодостъпен – само с влизане в Messenger. EVA, чатботът на Пощенска банка, има собствена Facebook страница –  . Потребителите могат да пишат на EVA и през официалната фейсбук страницата на Пощенска банка –  . Това е пример за стъпки от приятния и полезен разговор, който можеш да проведеш с чатбота на Пощенска банка:", "date": "2018.08.31", "title": "Пощенска банка пуска първия банков кредитен чатбот"}
{"url": "https://www.24chasa.bg/novini/article/7033774", "text": "Генералният секретар на НАТО Йенс Столтенберг пристига в Скопие идната седмица, съобщава скопският в.\" Слободен печат\", който се позовава на портала \"Фактор\", предава БТА. През седмицата гост на Македония ще бъде и австрийският канцлер Себастиан Курц, чието посещение е насрочено за 7 септември. Столтенберг ще остане в Македония два дни и ще разговаря с държавното ръководство и лидерите на най-големите политически партии. Столтенберг ще пристигне в Скопие само три седмици преди референдума за името на страната, който е насрочен на 30 септември. На 12 юли тази година той връчи на македонския премиер покана страната да започне присъединителни преговори с НАТО.", "date": "2018.08.31", "title": "Столтенберт и Курц в Скопие преди референдума за името"}
{"url": "https://www.24chasa.bg/novini/article/7033787", "text": "През юли 2018 г. активите на банковата система нарастват на месечна база с 2.1 на сто (2.2 млрд. лв.) до 102.3 млрд. лв., сочат данните на Българската народна банка. Собственият капитал в баланса на банковата система в края на юли 2018 г. възлиза на 12.2 млрд. лв., като за месец нараства със 174 млн. лв. (1.4 на сто). Печалбата за януари - юли 2018 г. е 951 млн. лв. (при 790 млн. лв. за същия период на миналата година). Разходите за обезценка на финансови активи, които не се отчитат по справедлива стойност в печалбата или загубата, за този период са 270 млн. лв. (при 287 млн. лв. година по-рано). Позицията пари, парични салда при централни банки и други депозити на виждане се увеличава, а делът й в общите активи в края на месеца е 19.8 на сто. Балансовата (нетната) сума на кредитите и авансите отбелязва месечно увеличение, като делът й в активите достига 62.2 на сто. При портфейлите с ценни книжа има слабо намаление и делът им се понижава до 13.1 на сто. Брутните кредити и аванси се увеличават спрямо края на юни с 2.6 на сто (2.2 млрд. лв.). Растеж има при вземанията от кредитни институции и в кредитния портфейл, а намаление - при експозициите в централни банки, отчита БНБ. Брутният кредитен портфейл (без кредитите и авансите за секторите централни банки и кредитни институции) се увеличава през месеца с 1.4 на сто (826 млн. лв.) до 59.7 млрд. лв. Нарастват кредитите за нефинансови предприятия (с 390 млн. лв., 1.1 на сто), за други финансови предприятия (с 257 млн. лв., 9.5 на сто), за домакинства (със 174 млн. лв., 0.8 процента) и за сектор държавно управление (с 6 млн. лв., 0.9 процента). Депозитите в банковата система нарастват през месеца с 2.1 на сто (1.8 млрд. лв.) и в края на юли възлизат общо на 88.0 млрд. лв. Увеличение има при депозитите от нефинансови предприятия (с 1.4 млрд. лв., 5.9 процента), от домакинства (с 410 млн. лв., 0.8 на сто) и от кредитни институции (с 284 млн. лв., 5.3 на сто). Намаление е отчетено при депозитите от други финансови предприятия (с 254 млн. лв., 8.1 на сто) и от сектор държавно управление (с 58 млн. лв., 2.4 на сто). Собственият капитал в баланса на банковата система в края на юли 2018 г. възлиза на 12.2 млрд. лв., като за месец нараства със 174 млн. лв. (1.4 на сто). Печалбата за януари - юли 2018 г. е 951 млн. лв. (при 790 млн. лв. за същия период на миналата година). Разходите за обезценка на финансови активи, които не се отчитат по справедлива стойност в печалбата или загубата, за този период са 270 млн. лв. (при 287 млн. лв. година по-рано), показват данните на БНБ.", "date": "2018.08.31", "title": "БНБ: Печалбата на банките за първите седем месеца на годината е 951 милиона лева"}
{"url": "https://www.24chasa.bg/novini/article/7033797", "text": "Отказът от смяната на часовото време в Европейския съюз е много важен приоритет, заяви германският канцлер Ангела Меркел, цитирана от ДПА, при посещението си в Нигерия. Испанският външен министър Жозеп Борел не изключи възможността страната му да премине в друг часови пояс, който би съответствал по-добре на географското й положение, предаде ТАСС, като се позова на испанската осведомителна агенция ЕФЕ.  Той каза, че е привърженик на идеята лятното часово време да се запази за постоянно, но изтъкна, че окончателното решение ще вземат парламентите в страните от съюза.", "date": "2018.08.31", "title": "Меркел: Отказът от смяната на часовото време в ЕС е важен приоритет"}
{"url": "https://www.24chasa.bg/novini/article/7033592", "text": "Екипи от отдела за борба с тероризма на истанбулската полиция днес задържаха осем членове на групировката Марксистко-ленинска комунистическа партия (МЛКП), съобщи турската телевизия НТВ. Полицията е предприела операцията след получени сведения, че групировката подготвя терористично нападение, предаде БТА. Силите на реда са обискирали 14 адреса в Истанбул, при което са били задържани осем членове на МЛКП. При обиските са иззети много дигитални материали и документи на организацията. Марксистко-ленинската комунистическа партия е крайнолява групировка, смятана за терористична организация в Турция.", "date": "2018.08.31", "title": "Задържаха осем членове на крайно лява групировката в Истанбул"}
{"url": "https://www.24chasa.bg/novini/article/7033597", "text": "Германската канцлерка Ангела Меркел се срещна с президента на Нигерия Мухамаду Бухари, предадоха Асошиейтед прес и ДПА, цитирани от БТА. Преговорите на лидерите на най-големите икономики в Европа и Африка вероятно ще се фокусират върху спирането на нелегалната миграция. Нигерийците са най-многобройната група сред африканските мигранти, тръгващи на опасно пътуване до Европа през Средиземно море - отчасти поради ислямисткия бунт в северната част на страната, отбелязва ДПА. Очаква се Меркел и Бухари да обсъдят и начини за стабилизиране на Нигерия. От началото на офанзивата на групировката \"Боко харам\" през 2009 г. бяха убити 20 000 души и около 2,5 милиона напуснаха страната. В Германия има около 8600 нигерийци, чиито искания за убежище са били отхвърлени и които подлежат на депортиране. Темата вероятно ще бъде повдигната на преговорите на двамата лидери. Обиколката на Меркел в Сенегал, Гана и Нигерия се фокусира върху засилването на икономическото развитие и възпирането на нелегалната миграция, отбелязва ДПА. Канцлерката е придружавана от десетина изпълнителни директори на германски компании. Целта й е да повиши инвестициите в региона, отбелязва АП. Голяма част от нигерийците живеят в крайна бедност. През 2017 г. проучване на Афробарометър установи, че над една трета от гражданите на Нигерия са обмисляли да заминат за чужбина.", "date": "2018.08.31", "title": "Меркел се срещна с президента на Нигерия, за да обсъдят миграцията (Снимки)"}
{"url": "https://www.24chasa.bg/novini/article/7033598", "text": "Аварийно кацане на самолет \"Чесна\" принуди бургаското летище да затвори пистата за половин час между 14 и 14,30 ч. след като при захода за рулиране машината нагази в тревата. При инцедента няма пострадали. 10-местният самолет американско производство бил празен и кацнал само с екипажа от 3-ма души, за да изпълянвва бизнес полет. Засега не е ясно какво е предизвикало излизането му от пистата при захода. При кацането му го чакаха линейки и пожарна, но до намесата им не се стигна. При нагазването в тревата се е повредил предния колесник. Докато машината бъде издърпана на безопасно място, летището затвори временно пистата, но след половин час полетите бяха възобновени.", "date": "2018.08.31", "title": "Самолет \"Чесна\" нагази в тревата преди да литне от пистата в Бургас (Обновена)"}
{"url": "https://www.24chasa.bg/novini/article/7033615", "text": "Писмото на Рудолф Джулиани можеше да бъде успешна лобистка операция. Скъпо платена и успешна, но ако я бяха задържали в границите на неоспоримата личност на бившия прокурор и бивш кмет на Ню Йорк и наред с това бяха запазили умерен тон. Но отчаяните и политически неграмотни хора правят фатални грешки. Антена 3, Ромъния ТеВе, консулът на Румъния в Ню Йорк, назначен от Социалдемократическата партия (СДП), и много социалдемократи и членове на Алианса на либералите и демократите (АЛДЕ) се хвърлиха на темата като папуаси и вкараха думите на Джулиани дълбоко в устата на Доналд Тръмп, демонстрирайки индиректно, че самите те не дават пет пари за подателя. Ливиу Драгня не е назначил американския президент, но като коментираше надълго и нашироко писмото и искаше от президента Клаус Йоханис да изрази позиция по него, индиректно предаде посланието, че става дума за позиция от най-високо равнище в САЩ, макар че няма какво да я коментира третият човек в държавата. Бе направен опит в колективното съзнание да се насади един наратив, който очевидно не е бил съгласуван с Рудолф Джулиани: че самото американско правителство, начело с Доналд Тръмп, казва чрез г-н Джулиани, че подкрепя идеята за амнистия и помилване. Естествено, че подобна глупост не може да намери почва, освен в държава, която не разбира нищо от лобита - изключително разпространена практика в САЩ, където платените пледоарии са законни, но се четат с правилния ключ. Да не би някой да си представя как една сутрин Рудолф Джулиани, с подути и зачервени от безсъние очи, хвърля чашата си с кафе на земята и казва: \"Край, не мога повече с тези протоколи в Румъния, не мога да спя и нямам апетит. Докато не дойде амнистията, няма да намеря спокойствие\". Хайде да бъдем сериозни! Превръщането на една класическа лобистка операция, абсолютно очевидна за всеки с минимална политическа култура, в политическа декларация на най-високо равнище, която би представлявала съществена промяна в позицията на САЩ по въпроса за борбата с корупцията в Румъния, абсолютно предвидимо предизвика категорични опровержения. Най-важното дойде от Държавния департамент на САЩ чрез посолството. След което самият Рудолф Джулиани трябваше да се оправдава в медиите, включително в \"Ню Йорк таймс\" (което показва мащаба на щетите, нанесени на американската администрация), и да казва, че не представлява американското правителство и че е взел пари за изявлението си от фирмата на адвоката на Дан Адамеску - Луис Фрий, който на свой ред бе подателят на идентично писмо, изпратено преди известно време. Нещо повече - посолството сметна за необходимо да препотвърди позицията на САЩ относно правосъдието в Румъния, която не включва амнистия под никаква форма, а точно обратното, след което посланик (Ханс) Клем направи изненадващо и достатъчно дълго посещение в кабинета на Ливиу Драгня. Значи посланикът на Румъния в САЩ Джордже Майор е имал право, въпреки истерията, създадена от уточненията му, включително на равнище министерство на външните работи. Един след друг отчаяните папуаси хвърлиха през прозореца милионите, платени от Адамеску и Поповичу (става дума за двама румънски бизнесмени, осъдени за корупция, които са използвали адвокатските услуги на Луис Фрий - бел. прев.), и направиха на пух и прах лобистката операция. Та даже създадоха проблеми в САЩ на Рудолф Джулиани, обвинен сега, че е замесил САЩ в дипломатически скандал. Под егидата на тази катастрофа, достойна за \"Зорба гъркът\", започва Изпълнителният комитет на СДП в Нептун. Това писмо трябваше да бъде един от малкото дарове, които Ливиу Драгня да сложи на масата на партията като гаранция, че амнистията и помилването са много близо. Дори това не може да предложи на партията си Драгня. Главата на (шефката на антикорупционната агенция Лаура) Кьовеши, макар че има голямо символично значение, все още е твърде малко и е смятана повече за заслуга на (министъра на правосъдието) Тудорел Тоадер. Твърде малко най-вече, за да компенсира цената за имиджа на най-разрушителното управление, което е имала тази партия откакто съществува. Процентите на СДП, когато не ги коафира (социолога Мариус) Пиеляну, намаляват. Марката СДП е вече дрипа. Социалното недоволство нараства, което вече се усеща и сред обикновените хора. Партията е ръководена от един диктатор, скрил се в имението в Скровища, до което имат достъп само трима души: Олгуца Василеску, Клаудиу Манда и Дариус Вълков. И от там идват едиктите. Един толкова отчаян диктатор, че прибягва до диверсии от типа опит за убийство, който вкара партията в друга нелепост, диверсии, които не могат да прикрият онова, което ректорът на Националното училище по политически науки и публична администрация Ремус Прикопие заяви пред Зиаре: \"Не изключвам възможността редица западни канцеларии да официализират това, което се знае вече неофициално, съответно г-н Ливиу Драгня да бъде обявен за персона нон грата. (...) Има гласове във Вашингтон, които искат г-н Драгня да бъде включен в списъка Магнитски, което очевидно би било унищожително не само за него, но и за СДП\". Едно след друго, нищо от това, което обеща Ливиу Драгня на своите съпартийци, не се осъществи, докато политическата цена е огромна, а Екатерина Андронеску - пряка потомка на Йон Илиеску в мисленето на СДП, даде гласност на тази истина в писмо, прочетено от седем милиона. И за капак - сметката за насилието от 10 август (по време на митинга на румънската диаспора - бел. прев.) е елемент, който никой не трябва да пренебрегва, а той отвори твърда линия на конфронтация между Ливиу Драгня и (кмета на Букурещ) Габриела Фиря. Драгня опитва да прехвърли отговорността върху Сперанца Клисеру, близка до Габриела Фиря, и разбира се, г-жа Фиря не преглътна горчивия хап, а г-жа Клисеру започна да говори за 10 август с кресчендо, което обещава цунами. От политическа гледна точка не трябва да си някакъв гений, за да разбереш, че съюзът СДП-АЛДЕ скърца, г-н Таричану (Калин Попеску Таричану - лидер на АЛДЕ - бел. прев.) заема все по-твърди позиции спрямо г-н Драгня и СДП, а президентските му намерения са ясни. На този фон и управлението става нестабилно и съм сигурна, че никой не е забравил 2009 г., нито пък съдбата на Социал-либералния съюз (съюз между Национално-либералната партия и Социалдемократическата партия, който се разпадна през 2014 г.). Така изглежда една партия, ръководена от един ограничен и отчаян диктатор, така изглежда една политическа катастрофа. Но за нея не е виновен само Ливиу Драгня. Виновни са социалдемократите, които го оставят да прави каквото иска - някои от опортюнизъм, други от страх. Те са тези, които унищожават СДП, съучастниците на Ливиу Драгня. /От БТА/", "date": "2018.08.31", "title": "Кой унищожава СДП? Съучастниците на Драгня"}
{"url": "https://www.24chasa.bg/novini/article/7033613", "text": "В стремежа си да пести от какво ли не Франция ще намали средствата, предвидени до 2022 г. за дипломатическата й мрежа, въпреки афишираните амбиции на президента Еманюел Макрон на международната сцена. Премиерът Едуар Филип описа положението пред посланиците, събрани тази седмица в Париж за традиционното откриване на новия дипломатически сезон. Той разкритикува \"добавянето на нови пера\" и призова за \"връщане към основните\". Поставената цел е до 2022 г. да се намали с 10 на сто общата сума на заплатите - това означава 100 милиона евро, тъй като френската държава използва в чужбина услугите на 20 000 души от различни професии: дипломати, военни, преподаватели, бизнесмени . . . \"Може да помислим за по-добро разпределение на държавните постове в чужбина и на извършваните дейности (. . .), без да преразглеждаме нито вашите мисии, нито качеството на условията за работа\", забеляза премиерът. Още не се знае къде ще удари теслата - неясен е примерно броят на застрашените постове, но дипломатите вече се възпротивиха. \"За 30 години ресурсите на министерството са намалели с 53 на сто и с една трета за 10 години\", което води до \"напрежение, несравнимо с това в другите министерства\", се посочва във вътрешна записка на Ке д'Орсе, изтекла през юни в медиите. Досегашните усилия в тази насока, включително затварянето на консулства и преотстъпването на престижни сгради, няма как да продължат, без да бъдат \"накърнени възможностите за действие на министерството\" и \"силните амбиции на Франция\" в лицето на Еманюел Макрон, допълва документът. С оглед новите бюджетни условия посланиците ще трябва занапред да действат като мениджъри, по логиката на стартъп компаниите, и всеки да предложи в кратък срок проект за реорганизация на своя екип, разкрива един дипломат. Посланици-\"мениджъри\" =================== Правителството се кани да ограничи по-специално постовете от поддръжката (логистиката, човешките ресурси, информационните системи и т. н.). Възможно е също вместо служителите, изпращани в чужбина, да се използва местна работна сила, например в културните и търговско-икономическите служби. За да подслади горчивия хап, външният министър Жан-Ив Льо Дриан предпочита да акцентира върху допълнителните суми, осигуряващи в някои сектори \"уверена в себе си\" и \"находчива\" дипломация. \"2019-а ще бъде година, в която ще си възвърнем средствата (. . .) Ще станат повече нашите конкретни лостове за действие\", обеща пред посланиците в сряда френският първи дипломат, свикнал с по-благосклонни решения на властта, докато бе министър на отбраната (2012-2017 г.) Даренията за развойни проекти например ще нараснат догодина четворно - на 1,3 милиарда евро. Заемите за хуманитарни акции, по-ниски от тези в страни като Белгия, ще бъдат увеличени с 40 процента - на 100 милиона евро. Доброволните помощи за агенции на ООН, спаднали под 50 милиона евро през последните години, също ще достигнат 100 милиона евро. Щом пое държавното кормило, Еманюел Макрон се ангажира да увеличи средствата, отделяни от Франция като помощи за развитие, спаднали през 2016 г. на 0,38 процента от брутния национален доход, за да достигнат 0,55 процента в края на петгодишния му мандат през 2022 г. При все това нивото им ще остане под 0,7 процента, какъвто е международно приетият ангажимент, изпълнен вече от Великобритания и Германия. По друга тема министърът обеща за две години да бъдат отделени и 100 милиона евро за подсилване на мерките за сигурност във френските посолства и училища в чужбина, все повече застрашени от тероризма. В тези трудни условия някой може и да се подразни от назначаването на писателя Филип Бесон, приятел на Еманюел и Брижит Макрон, за генерален консул на Франция в Лос Анджелис. \"Изобщо не раздавам постове срещу услуги\", увери Еманюел Макрон. Писателят, който го следваше в перипетиите на президентската кампания през 2017 г., описва в последния си роман пътя му към Елисейския дворец. \"С тези длъжности се разпорежда правителството\", отбелязват хората на Ке д'Орсе без повече коментари. Министерството току-що добави нови 22 \"особено важни\" места за генерални консули в списъка на позициите, достъпни за кандидати извън държавния апарат. /БТА/", "date": "2018.08.31", "title": "Френската дипломация ще трябва да затегне коланите"}
{"url": "https://www.24chasa.bg/novini/article/7033641", "text": "Налягането на въздуха в Международната космическа станция (МКС) беше възстановено напълно след изтичането вчера, съобщиха световните информационни агенции. \"Безопасността и здравето на екипажа не са застрашени\", заявиха от Роскосмос. Налягането на въздуха е \"в установените параметри\". , припомня БТА. Причина за него се оказа малка дупка в руския кораб \"Союз\", скачен за станцията, с който пристигат и отпътуват всички членове на екипажа. Най-вероятно тя се е образувала от удар на метеорит. Пробойната вече е запечатана херметически. Първоначално руският космонавт Сергей Прокопиев е използвал епоксидна смола върху марля, за да запуши дупката. За да противодейства на изтичането, руският наземен контрол използва въздух от скачения с МКС товарен кораб. ", "date": "2018.08.31", "title": "Възстановиха налягането на въздуха в Международната космическа станция"}
{"url": "https://www.24chasa.bg/novini/article/7033265", "text": "Китай разработи търговски чипсет за високоскоростно предаване на данни с помощта на светлината, предаде bulgarian.cri.cn. VLC технологията (технология за предаване на данни с помощта на светлината) използва светоизлъчващ диод (LED), за да предава данните с висока скорост. Крайната цел на проекта е да се разшири достъпът до безжична комуникация. Чипсетът е разработен съвместно от екипа за VLC технологии на Националната система за инженеринг на цифрови технологии и център за технологични проучвания, института за интегрирани иновации „Дунгуан Синда\", иновативния център за информационни технологии в новия район Бинхай и зоната за високи технологии в Чунцин. Очакванията се чипсетът да предоставя екологичен, повсеместен и евтин достъп до 5G мобилната комуникация в затворени пространства, както и да поддържа интелигентните семейни услуги, базирани на виртуалната реалност, високоскоростните цифрови системи и подводната високоскоростна безжична информационна мрежа.", "date": "2018.08.31", "title": "Китай разработи чипсет за високоскоростно предаване на данни чрез светлина"}
{"url": "https://www.24chasa.bg/novini/article/7033677", "text": "Библиотеката на бившия президент на САЩ Бил Клинтън публикува над 1000 архивни единици, отнасящи се до руско-американските отношения през 90-те години на ХХ век. Сред публикуваните документи има стенограми на разговори на Клинтън с тогавашния руски президент Борис Елцин, в които той му съобщава, че е избрал Владимир Путин за свой приемник, предава  .  През 1999 година Елцин казал на американския си колега, че е избрал приемник и че Путин е надежден и „обстоятелствен“ човек. В стенограма от 8 септември 1999 година Елцин пояснява, че е проучил биографията на Путин, обкръжението му и интересите му и че според него той добре разбира какви отговорности има. Руският президент също така казал на Клинтън, че е уверен в победата на Путин на президентските избори. Той ще продължи моята линия за демократизация и разширяване на контактите на Русия. Има енергия и ум, за да постигне успехи, добавил Елцин. Той предупредил Клинтън да не се допускат комунистите в Русия отново да вземат властта. Половината от тези хора са фанатици, те могат да разрушат всичко. Те ще отменят границите между републиките от бившия СССР, искат да върнат Крим в състава на Руската федерация и предявяват претенции и за Аляска, което ще доведе до война, казва Елцин. Елцин предава властта на Путин на 31 декември 1999 година, а на 7 май 2000 сегашният господар на Кремъл печели президентските избори.", "date": "2018.08.31", "title": "Разсекретиха разговори на Елцин и Клинтън за Путин"}
{"url": "https://www.24chasa.bg/novini/article/7033681", "text": "Кога БСП - Техноимпекс и Корнелия Нинова ще поемат политическа отговорност? Това попита на пресконференция във Варна депутатът от ГЕРБ Тома Биков. БСП - Техноимпекс и тяхното говорене по темата за корупцията нямат абсолютно никакво значение, а причината е, че това са хора и партия, които организираха модел на управление, наречен от медиите \"батко и братко\", при който директор на агенцията за пътна инфраструктура раздаваше обществени поръчки на брат си. Заради това бяха спрени европейски пари, и автомагистрала \"Тракия\" и строителството й се проточиха във времето, а за това никой не пое политическа отговорност, обясни той. Никой не пое политическа отговорност за спирането на европарите при двете правителства на БСП- Техноимпекс - на Станишев и на Орешарски, допълни той.  \"Не приемаме господин Кирил Добрев да говори за корупция, ще го повтаряме на всяка пресконференция. Ако той продължи да говори за корупция, следващият, който трябва да говори за организирана престъпност, вероятно трябва да е Димитър Желязков-Очите. Трябва и той да почне да им се явява на пресконференциите. Никой не пое отговорност и за връзките на БСП-Техноимпекс с него\", заяви още той. \"В политиката действието на политическа отговорност е подаване на оставка. Ние не сме БСП. Ние можем да носим отговорност и очакваме на всички нива да бъде поета подобна отговорност\", каза Биков. Разбираме акта на тримата министри на ГЕРБ, които подадоха оставки, и го разбираме като ефективно носене на политическа отговорност за една голяма трагедия, каза още депутатът. \"За нас властта не е самоцел. Няма да си позволим авантюрата да хвърлим българското общество в хаос, в ръцете на хора, които са крайно съмнителни, не просто не могат да управляват. В ръцете на хора, които се възползват от един хаос, за да изчистят своите грешки. Ако БСП-Техноимпекс внесе вот на недоверие, управляващото мнозинство ще го отхвърли\", коментира депутатът.", "date": "2018.08.31", "title": "ГЕРБ: Кога БСП и Корнелия Нинова ще  поемат политическа отговорност? (Видео)"}
{"url": "https://www.24chasa.bg/novini/article/7033676", "text": "Правова държава сме, следствието и съдът ще кажат кой е виновен, посочи той по отношение на катастрофата край Своге. На въпрос дали самият той е подписал договора за ремонт на пътя, Лазаров припомни, че е шеф на АПИ от септември 2011г. Бившият шеф на пътната агенция беше пестелив в отговорите си с мотива,че е подписал декларация да не разгласява данни от разследването, информира БТА. Държавната приемателна комисия не е на подчинение на АПИ. Тя е независима и никой не може да й се меси,посочи още Лазаров. Колкото до критичния завой край Своге, Лазаров беше категоричен, че ако се кара със съобразена скорост, участъкът не е опасен. Хиляди коли минават на ден от там без инциденти, допълни той.", "date": "2018.08.31", "title": "Четири часа разпитваха Лазар Лазаров за пътя до Своге"}
{"url": "https://www.24chasa.bg/novini/article/7033684", "text": "Отнето е разрешението за удължено работно време на нощния бар \"Сакса бийч\", където преди два дни бе извършено  . Заповедта е издадена днес от кмета на града Димитър Николов. Той уточни, че е отнето правото на заведението да обслужва клиенти след полунощ. Целта на рестрикцията е да се опази здравето на хората, посещаващи заведението и да се предотврати извършването на нови нарушения и престъпления, предаде БТА. Заповедта на кмета идва в отговор и в подкрепа на постъпило в Община Бургас писмо от директора на Областната дирекция на МВР старши комисар Калоян Калоянов, с което той дава подробности за масовото сбиване, в което са участвали повече от 10 мъже. Инцидентът е станал на 29 август около 2.00 часа. Пострадали са сериозно двама посетители. Причинени са им телесни повреди, като по случая е образувано досъдебно производство за престъпление по член 131 от Наказателния кодекс. В писмото се посочва още, че в Пето Районно управление \"Полиция\"-Бургас са получени осем сигнала за нарушаване на нощната тишина, в които се съобщава за силна музика от заведението, предимно в дните петък и събота. Бар \"Сакса бийч\" представлява временен преместваем обект с три дървени стени, открит откъм плажната ивица 24 часа в денонощието. От страна на лицата, стопанисващи заведението, не се предприемат мерки за затваряне на обекта откъм плажа през нощта, което е предпоставка за нарушения на разпоредения пропускателен режим и превишаване нивото на шума след 22.00 часа, каза Димитър Николов. На управителя на заведението са съставени четири протокола за предупреждение, като до настоящия момент собствениците на обекта не са предприели мерки за отстраняване на нарушенията. В тази връзка в Община Бургас е постъпило и копие от Заповед на Регионалната здравна инспекция за спиране озвучаването в посочения обект в часовия диапазон от 23.00 до 07.00 часа, от която се установява, че дружеството, стопанисващо обекта, не спазва установените здравни изисквания за нива на шума. Директорът на ОД на МВР - Бургас изразява в писмото си до Общината становище, че относно допуснатото непрекъснато нарушаване на правилата за вътрешния ред и настъпилия инцидент с масово сбиване дружеството, стопанисващо бар \"Сакса бийч\", не може да гарантира сигурността, живота и здравето на посетителите и персонала в заведението.", "date": "2018.08.31", "title": "Отнеха разрешителното за работа след полунощ на бара в Бургас, където се сбиха 2 компании"}
{"url": "https://www.24chasa.bg/novini/article/7033663", "text": "Европейският съюз ще подкрепи всяко споразумение между Сърбия и Косово, което ще е приемливо за Белград и Прищина и ще съответства на международните норми, заяви днес върховният представител на ЕС за външната политика и сигурността Федерика Могерини на пресконференция във Виена след края на двудневната неформална среща на министрите на външните работи на ЕС, предаде ТАСС, цитирана от БТА. ЕС като посредник ще подкрепи всяко споразумение между Сърбия и Косово, което ще е приемливо за Белград и Прищина и ще съответства на международните норми, посочи Могерини. Тя обаче се отказа да коментира възможността за размяна на територии между Сърбия и Косово, но изрази надежда, че споразумение ще бъде постигнато в близките месеци.", "date": "2018.08.31", "title": "Могерини: ЕС ще е \"за\" всяко споразумение, което ще е приемливо за Белград и Прищина"}
{"url": "https://www.24chasa.bg/novini/article/7033688", "text": "Синът на Ветко Арабаджиев - Вълчо, е сред 10-имата задържани тази сутрин при акцията на Специализираната прокуратура в столичния хотел \"Маринела\", научи \"24 часа\". Както стана ясно по-рано, разследващите претърсват и изземват документи за данъчни престъпления освен в \"Маринела\" и пловдивския хотел \"Марица\", чиито собственици са семейство Арабаджиеви. Вълчо бил изненадан, докато спял в \"Маринела\", след като снощи открил заведение. Засега арестът му е за 24 ч. Той обаче може да бъде удължен от прокурор, ако му бъдат повдигнати обвинения.  За прокуратурата интерес представляват и други членове на фамилията, но те от началото на август не са в България и не са задържани.", "date": "2018.08.31", "title": "Синът на Ветко Арабаджиев сред задържаните в \"Маринела\" (Видео)"}
{"url": "https://www.24chasa.bg/novini/article/7033720", "text": "Румънският министър на научните изследвания и иновациите Николае Бурнете подаде оставка днес, съобщава Аджерпрес. Министърът съобщи в сайта на институцията, че тази сутрин е внесъл оставката си в канцеларията на премиера Виорика Дънчила и че решението му е \"окончателно\", но не уточни какви са причините за оттеглянето му от поста, предаде БТА.", "date": "2018.08.31", "title": "Румънският министър на науката и иновациите подаде оставка"}
{"url": "https://www.24chasa.bg/novini/article/7033737", "text": "Проекти за близо 300 млн. евро в страната ни са подкрепени до този момент от Китайската банка за развитие, съобщи пресцентърът на Министерството на икономиката. Финансирането е допринесло за развитие на важни за икономиката на България проекти в областта на транспорта, възобновяемите източници, строителство, промишленост и други сектори, съобщиха от министерството сред среща на министъра на икономиката Емил Караниколов и Уан Уейдонг, директор на Китайската банка за развитие, клон Чунцин, отговарящ за България. Уан Уейдонг е на посещение в страната ни във връзка с договарян нов двустранен заем с Българската банка за развитие. Той изтъкнал, че България е важен партньор на Китайската банка за развитие, като представителите на банката виждат силен потенциал и възможности в страната ни. Министър Караниколов и Уан Уейдонг са обсъдили възможностите за подкрепа от страна на банката и на ключови проекти в България в сферата на телекомуникации, земеделие, енергетика и инфраструктура. Икономическият министър представил индустриалните зони в страната ни, като посочил, че те предлагат отлични условия на китайските инвеститори. Двамата са оценили високо развиващото се сътрудничество между Китайската и Българската банка за развитие, които през 2017 г. подписаха споразумение за получаване на дългосрочен междубанков заем в размер на 80 милиона евро. През тази година, в присъствието на премиерите на България и Китай, между двете банки бе подписано и Рамково споразумение за 1,5 милиарда евро, което предвижда договаряне на финансиране за следващите 5 години по инициативата \"Един пояс, един път\", припомнят от МИ. \"Като цяло икономическите ни връзки с Китай през последните години се развиват с все по-бързи темпове, а домакинството на 7-та Среща на правителствените ръководители на Инициативата \"16+1\" очерта нови възможности за партньорство и допринесе за задълбочаване на икономическото сътрудничество\", допълнил Караниколов.", "date": "2018.08.31", "title": "Проекти за близо 300 млн. евро в страната са подкрепени от Китайската банка за развитие"}
{"url": "https://www.24chasa.bg/novini/article/7033739", "text": "По-горещият климат означава по-гладни насекоми, които ще изяждат милиони тонове посеви. Това предупреждават учени от Университета на щата Вашингтон в изследване, публикувано в научното списание \"Сайънс\", предадоха световните информационни агенции. Според учените универсална физиологична характеристика на насекомите е, че когато е по-топло, те похапват повечко. Освен това в умерените райони повишаването на температурите води до бързото въпроизвеждане на насекомите. Резултатът от глобалното затопляне ще бъде, че ще има повече насекоми, които ще ядат повече, обобщава Къртис Дойч, един от авторите на изследването, който е и професор по океанография в Университета на Вашингтон, предаде БТА. Тези гладни насекоми ще се нахвърлят върху посевите от жито, царевица и ориз, предупреждават експертите. Франция, Европа и САЩ, големи производители на зърнени култури, ще бъдат по-засегнати от феномена на \"гладните прегрели буболечки\", отколкото тропическите райони като Бразилия или Виетнам, където насекомите се възползват максимално от метеорологичните условия. Да се даде оценка на загубите от този феномен е трудно упражнение. Учените са взели предвид покачване на температурата с 2 градуса по Целзий и ефектът, който ще има това върху метаболизма и допълнителния апетит на насекомите. Те обаче не са взели предвид евентуално допълнително използване на пестициди или други промени, които биха предотвратили подобно бедствие. Резултатът от изчислението е, че при увеличаване с 2 градуса на температурите на повърхността ще бъдат изядени 213 милиона тона посеви от трите фундаментални култури. Сега насекомите изяждат 166 милиона тона. Резултатът ще е увеличаване на цената на храните, а най-бедните ще бъдат най-засегнати. В глобален план един на девет души вече страдат от липса на достатъчно храна. Очаква се населението на света да достигне 9,8 милиарда души до 2050 г. Учените изтъкват, че най-големи загуби ще понесат големите производители САЩ, Франция и Китай. А най-голяма полза от феномена ще извлече насекомото от вида Diuraphis noxia. На френски неговото по-разпространено име е руска житна въшка, припомня Франс прес.", "date": "2018.08.31", "title": "Вредните насекоми ще унищожават повече посеви заради глобалното затопляне"}
{"url": "https://www.24chasa.bg/novini/article/7033330", "text": "Подалата оставка от поста постоянен секретар на Шведската академия Сара Даниус няма намерение да се завръща на предишния си пост, съобщава Асошиейтед прес, цитирана от БТА. Шведската академия е институцията, която присъжда Нобеловите награди за литература. Даниус подаде оставка във връзка с възникналите скандали в споменатото управително тяло, свързани със сексуални посегателства и финансови злоупотреби. Наскоро се появиха информации, че Даниус ще се завърне на предишния си пост, които тя отрече. \"Нямам подобни планове, написа във Фейсбук бившият постоянен секретар. Публикацията в тази насока, която се появи във вестник \"Свенска дагбладет\", не беше вярна!\" Изданието беше публикувало материал, според който Дариус, Кейл Еспмарк и Петер Енглунд се завръщат в 18-членната Шведска академия. Те бяха сред седемте й членове, които подадоха оставка през месец април след избухването на скандалите.", "date": "2018.08.31", "title": "Сара Даниус няма намерение да се връща на поста си в Шведската академия"}
{"url": "https://www.24chasa.bg/novini/article/7033324", "text": "Полицията във Велинград задържа извършщител на убийство, извършено в Сърница, съобши говорителят на регионалната полицийска дирекция Мирослав Стоянов. Арестуваният Васил С. / 36г./ от Панчарево първоначално заблудил полицията, като се обадил на телефона за спешни случай в сряда сутринта, че е открил мъртъв в микробус край Сърница своя работник Георги К. / 47г./ от София. Возилото се намирало в местността \"Таш Капия\" в землището на родопския град. Изпратеният на мястото медицински екип констатирал смъртта на мъжа, а при извършения първоначален оглед не били открити видими следи от насилие. Трупът бил транспортиран за аутопсия в отделението по съдебна медицина в областната болница в Пазарджик. При извършването й съдебните лекари установили, че смъртта е настъпила вследствие на черепно-мозъчна травма, по всяка вероятност причинена от силен удар в главата с твърд предмет. След получаване на данните за това в полицейското управление на Велинград бил сформиран оперативен екип за разкриване на убийството. В хода на разследването полицаите установили, че извършител на тежкото престъпление е подалият сигнала Васил С. Убитият бил нает за извършване на строително-ремонтни дейности в имота на извършителя. Изясняват се причините довели до убийството. С постановление на окръжната прокуратура в Пазарджик убиецът е задържан за 72 часа. От държавното обвинение ще поискат от съда налагане на най-тежката мярка за неотклонение - \"задържане под стража\" за извършителя на тежкото престъпление.", "date": "2018.08.31", "title": "Арестуваха мъж, убил свой работник в Сърница, опитал да се прикрие"}
{"url": "https://www.24chasa.bg/novini/article/7033336", "text": "Турският президент Реджеп Тайип Ердоган се надява да говори пред членове на турската общност в Кьолн или Берлин по време на предстоящото му посещение в Германия, съобщиха източници, запознати с подробности от посещението, предаде ДПА, цитирана от БТА. Турските власти търсят подходящи места в Кьолн за организиране на мероприятие на 29 септември, както и в Берлин, посочиха снощи източниците пред ДПА. Турските политически демонстрации в Германия остават актуален проблем, откакто Германия забрани на Ердоган да се обърне към 40 хиляди свои поддръжници на митинг в Кьолн чрез видео връзка през 2016 г. Поради тази причина организаторите на посещението опитват да превърнат събитието в дискусия между германския президент Франк-Валтер Щайнмайер и представителите на турската общност в Германия. Германското президентство бе съобщило, че Ердоган ще се срещне със Щайнмайер и канцлера Ангела Меркел по време на държавното му посещение в Германия на 28 и 29 септември. Отношенията между Берлин и Анкара се влошиха, след като през 2016 г. германският парламент призна масовите убийства на арменци по време на Първата световна война за геноцид.", "date": "2018.08.31", "title": "Ердоган се надява да говори пред турската общност в Кьолн или Берлин"}
{"url": "https://www.24chasa.bg/novini/article/7033346", "text": "Бившият шеф на АПИ и настоящ член на Управителния съвет на агенцията Дончо Атанасов си тръгна без обвинение от Националната следствена служба. Той бе разпитван като свидетел почти 3 ч за пътя убиец край Своге. Атанасов каза, че не се чувства виновен. Според него АПИ като възложител е нямала правомощие да въздейства на фирмата, ремонтирала пътя Своге-София, по време на гаранционния срок, който изтича в края на 2018 г. АПИ е препращала само сигнали на граждани за проблемния път на фирмата строител. Атанасов каза, че около 1600 коли минавали през рисковия път на ден. \"Сложили сме повече от необходимите знаци там и освен това шофьорите карат с превишена скорост\", добави той. Все още в следствието е другият призован за днес бивш шеф на АПИ Лазар Лазаров.", "date": "2018.08.31", "title": "Дончо Атанасов: Не чувствам вина за пътя край Своге"}
{"url": "https://www.24chasa.bg/novini/article/7033368", "text": "Премиерът Бойко Борисов търси експерт за поста регионален министър, който току-що освободи Николай Нанков. Вариантът с партиец бил по-малко вероятен, научи \"24 часа\" от близки до министър-председателя, с които сутринта е обсъждал министерските смени. Борисов категорично не желаел да даде поста на някой от сегашния екип на министерството, защото според него те също носели отговорност като Нанков.", "date": "2018.08.31", "title": "Борисов търси експерт за регионалното министерство, нямало да връща Лиляна Павлова"}
{"url": "https://www.24chasa.bg/novini/article/7033369", "text": "Турският президент Реджеп Тайип Ердоган заяви днес, че турската лира е взета на прицел, но Турция ще преодолее атаката и нестабилността на валутата ще премине, предаде Ройтерс, цитирана от БТА. Ердоган посочи, че Турция предприема необходимите мерки в отговор на поевтиняването на лирата и вече се виждат конкретни резултати от тези стъпки. Турция има нужда от руските ракетни системи С-400 и ще се сдобие с тях колкото е възможно по-скоро, заяви днес още турският президент. Ердоган посочи, че Турция също така има нужда от изтребителите Ф-35 и ще продължи да плаща вноските си, за да се сдобие с тях от САЩ, но ще търси изтребители от друга страна, ако САЩ блокират доставката им.", "date": "2018.08.31", "title": "Ердоган: Турската лира е взета на прицел, но ще преодолеем атаката"}
{"url": "https://www.24chasa.bg/novini/article/7033378", "text": "Експерти на РИОСВ – Русе са направили съвместна контролна проверка с представители на Басейнова дирекция „Дунавски район“, Регионалната лаборатория към ИАОС в Русе и Изпълнителната агенция „Морска администрация“ по два сигнала за замърсяване на река Дунав, съобщиха от есоинспекцията в дунавския град. Извършен е обход на бреговата ивица на реката, в района на Дунавска индустриална зона „Тегра“, гр. Мартен и с. Ряхово. Не са констатирани мазни петна във водата и отлагания по брега. Около точката на заустване на канализационния колектор, в който се включват производствените отпадъчни води от предприятията в зоната, също не са установени замърсявания и миризми. Взети са водни проби от изхода на пречиствателните станции на две инсталации, извършващи дейност на площадката на бившето КТМ. Резултатите ще бъдат ясни до две седмици, уточниха от РИОСВ-Русе.", "date": "2018.08.31", "title": "Екоинспектори в Русе търсят замърсители на река Дунав"}
{"url": "https://www.24chasa.bg/novini/article/7033386", "text": "Депутатите от Плевен Ралица Добрева, от София Йорданка Фикирлийска и от Ловеч Калин Василев се разделят с парламента, след като в Народното събрание се върнат подалите оставка министри Ивайло Московски, Валентин Радев и Николай Нанков. Това показва рулетката на Народното събрание. И тримата станаха народни представители на 10 май 2017 г., след като на 4 май Московски, Радев и Нанков положиха клетва като министри в кабинета \"Борисов 3\" и овакантиха местата си на парламентарните банки.", "date": "2018.08.31", "title": "Вижте кои депутати стават бивши, след като в НС се върнат тримата министри"}
{"url": "https://www.24chasa.bg/novini/article/7033383", "text": "Прокуратурата в сицилианския град Агридженто започна разследване срещу италианския вицепремиер Матео Салвини по още едно обвинение във връзка с казуса с кораба с мигранти \"Дичоти\", съобщава в. \"Кориере дела сера\", цитиран от БТА. Новото обвинение е за отказ от оказване на спешна медицинска помощ на мигрантите. Прокуратурата разполага с данни, че много от мигрантите са страдали от различни болести. Дни наред италианските власти не разрешаваха достъп на тези мигранти до италианска територия. Досега Салвини е разследван за незаконно ограничаване на свободата на хора, намиращи се на национална територия, както и в превишаване на служебни правомощия във връзка с \"Дичоти\".", "date": "2018.08.31", "title": "Разследват Матео Салвини по още едно обвинение във връзка с кораба \"Дичоти\""}
{"url": "https://www.24chasa.bg/novini/article/7033384", "text": "Върховният комисариат на ООН за бежанците (ВКБООН) е призовал днес гръцките власти да ускорят трансфера на мигрантите, които имат право на убежище, в континентална Гърция, съобщава Ройтерс, цитирана от БТА. Според агенцията на ООН ситуацията в пренаселения център за настаняване на остров Лесбос \"достига точката на кипене\". Лесбос, който е недалеч от Турция в североизточната част на Егейско море, през 2015 г. беше предпочитаната точка за влизане в ЕС за близо един милион сирийци, афганистанци и иракчани, които все още представляват 70 процента от далеч по-слабия миграционен поток, се казва в позицията на ВКБООН. Повече от 7000 кандидати за убежище, една четвърт от които - деца, са подслонени във временни постройки в центъра за настаняване Мория на острова, предназначен за 2000 души, е заявил на брифинг представител на Върховния комисар по бежанците. \"Има все по-нарастващ брой хора, които проявяват проблеми с психическото здраве, а реакцията и лечението са печално недостатъчни\", е заявил той.", "date": "2018.08.31", "title": "ООН: Ситуацията в бежанския център на остров Лесбос достига до точката на кипене"}
{"url": "https://www.24chasa.bg/novini/article/7033392", "text": "Във връзка с   ви информираме, че министерство на правосъдието е безкомпромисно към подобни инциденти, съобщиха от пресцентъра на държавното ведомство. Надзирателят незабавно е отстранен от длъжност и срещу него е образувано дисциплинарно производство от Главна дирекция \"Изпълнение на наказанията“. Той е задържан от органите на МВР и срещу него се води разследване. Министерство на правосъдието изказва искрените си съболезнования на близките на починалото дете.", "date": "2018.08.31", "title": "Отстраниха от длъжност пияния надзирател, който уби дете на пътя"}
{"url": "https://www.24chasa.bg/novini/article/7033171", "text": "Министерството на националната отбрана на Китай вчера обяви плановете си за военен обмен и сътрудничество с редица държави и организации, предаде bulgarian.cri.cn. Китай ще проведе морски учения с всички 10 държавите от АСЕАН през октомври във водите край гр. Джандзян, провинция Гуандун, каза говорителят на министерството У Циен. Той отбеляза, че те ще се фокусират върху прилагането на Кодекса за поведение при непланирани контакти в морето, морското издирване и спасителните операции. Китай ще засили и военното сътрудничество с Африка по отношение на обучението на персонал, оборудването, мироопазването, здравните грижи и други области, каза У Циен. Китайски военни ще участват в стратегическите тренировки „Восток-2018\" в Русия, каза още говорителят, добавяйки, че осмият форум за сигурността Сяншна ще се проведе в Пекин от 24 до 26 октомври.", "date": "2018.08.31", "title": "Китай обяви плановете си за военен обмен и сътрудничество с други държави"}
{"url": "https://www.24chasa.bg/novini/article/7033411", "text": "2-годишно дете пострада при катастрофа по пътя от Хасково към Конуш, на разклона за Войводово. Момиченцето пътувало с майка си и баща си в лек автомобил Фолксваген Поло, движещ се към областния град, съобщи  . Колата на турските изселници от село Тракиец била засечена от движещ се насреща Фолксваген Голф с великотърновска регистрация. Зад волана на колата бил млад мъж от Димитровград. Той тръгнал да изпреварва движещото се пред него Рено. Водачът на френския автомобил обаче вече бил подал мигач за завой наляво към село Войводово. В този момент трите коли се ударили. „Разсеях се и не видях, че колата пред мен ще завива“, обясни водачът на Голфа. При инцидента най-сериозно е омачкано Полото, в което пътувало детенцето. То е откарано с майка си в хасковската болницата, обясни таткото. Той уточни, че предстои дъщеря му да мине скенер. По думите му тя не е тежко пострадало, но имала оток по лицето, тъй като ударът бил от страната на детското столче. На място пристигнаха полицаи за изясняване на обстоятелствата около инцидента. Търговци от крайпътните маси коментираха, че катастрофите са зачестили в района. „Пътят е тесен за трафика към Маказа, а и разклонът за Войводово е много остър. Трябва да се вземат мерки“, категорични бяха продавачите край пътя.", "date": "2018.08.31", "title": "2-годишно пострада при верижна катастрофа край Хасково"}
{"url": "https://www.24chasa.bg/novini/article/7033400", "text": "Мъж е в тежко състояние след битов скандал вчера, съобщават от МВР.  Около 3 часа на тел. 112 постъпила информация, че на адрес на ул. \"Крайна\" в Пловдив 35-годишен употребил алкохол пловдивчанин се скарал с 21-годишния си племенник. Пристигналите на място служители на Шесто РУ установили, че при прерасналата физическа саморазправа помежду им младежът ударил с твърд предмет по главата родственика си. Пострадалият е настанен в болница с опасност за живота. Извършителят е отведен за едно денонощие в районното управление. По случая е образувано досъдебно производство, уведомена е окръжната прокуратура.", "date": "2018.08.31", "title": "Мъж се бори за живота си в Пловдив, племенникът му го ударил по главата"}
{"url": "https://www.24chasa.bg/novini/article/7033439", "text": "Стефка Григорова – една от пострадалите в автобусната катастрофа край Своге, разказа пред камерата на NOVA за преживения ужас. Жената загубила съпруга си при тежкия инцидент. \"След като се изправих, реших, че съм добре. Започнах да се чудя с него какво става. Той беше във фаза, в която нито мърдаше, нито се виждаше живот\", разказва тя. Стефка споделя, че направила няколко опита да помогне на половинката си. Проверявала пулса му, както и това дали не е глътнал езика си. Не приела факта, че е мъртъв, докато лекар от пристигналите на място спешни екипи не констатирал смъртта му. „Тогава започнах да се чудя дали не мога да помогна на другите хора, като не мога да помогна на него”, споделя през сълзи Стефка.", "date": "2018.08.31", "title": "Пострадала край Своге, загубила съпруга си: Не исках да приема смъртта му (Видео)"}
{"url": "https://www.24chasa.bg/novini/article/7033450", "text": "10 души са задържани за 24 ч след акция на спецпрокуратурата за укриване на данъци в хотелите \"Маринела\" в София и \"Марица\" в Пловдив, съобщи зам. главният прокурор Иван Гешев. От 7 ч разследващи са влезли да претърсват стаи в хотелите, преправени на офиси и да изземват документи за данъчни престъпления и пране на пари. Разследва се престъпна група, която е действала от началото 2018 г. досега. \"Следователи са намерили 150 хил. лв. с неясен произход. Около 60 хил. лв. са били скрити в кутия за обувки\", каза Гешев. Фамилията, чиято собственост са хотелите, също е обект на разследване. Интерес за прокуратурата представляват трима членове от семейство Арабаджиеви, които не са задържани. \"Собственикът на хотела, ако използвам думата \"собственик\", по официални данни, от началото на август месец не се намира в страната заедно с хора от семейството си. Обект на разследване за извършени престъпления са и това лице, хора от семейството му, както и управители и собственици на различни фирми\", обясни Гешев. До края на деня ще стане ясно на кого ще бъдат повдигнати обвинения за укриване на данъци.", "date": "2018.08.31", "title": "10 задържани след акция в хотелите \"Маринела\" и \"Марица\" (Видео)"}
{"url": "https://www.24chasa.bg/novini/article/7033089", "text": "Видинските полицаи задържаха 26-годишен бургазлия, съпричастен към извършена телефонна измама във Видин, съобщиха от ОД на МВР. Измамникът е задържан с прокурорско постановление за срок до 72 часа. Криминално проявеният мъж, осъждан за телефонни измами, е привлечен като обвиняем съучастник-помагач по досъдебно производство, образувано от РУ-Видин, уточняват от полицията. На 29 август вечерта 68-годишна жителка на крайдунавския град сигнализирала на полицейски патрул, че минути по-рано до кофи за смет оставила плик с ценности. Тя обяснила как \"помага на органите на реда да задържат терористи\", след като в телефонни разговори била убедена да съдейства. Униформените служители на реда реагирали незабавно и заловили лицето, изпратено да прибере плика от мястото, посочено от жената. В него имало 280 лева, 200 евро, златни накити и множество монети от различни валути. Вчера, с постановление на прокурор от Районната прокуратура-Видин, 26-годишният е задържан и приведен в следствения арест.", "date": "2018.08.31", "title": "Хванаха 26-годишен телефонен измамник във Видин"}
{"url": "https://www.24chasa.bg/novini/article/7033097", "text": "Съюз за Сърбия ще бъде формиран на 2 септември, но поне в началото без Демократическата партия на Сърбия, съобщава белградският вестник \"Блиц\". Лидерите на партиите, които ще бъдат част от този съюз, заявиха, че след тази дата политическата сцена в страната няма да бъде същата. Част от съюза ще са осем партии и организации, сред които Демократическата партия, Народната партия, Левица на Сърбия, Здрава Сърбия, Заедно за Сърбия, Двери. Инициативата за създаването на опозиционния блок тръгна от лидера на Демократическата партия Драган Джилас. Лидерът на Народната партия Вук Йеремич определи пред \"Блиц\" като \"много важно обединяването на опозицията\", предава БТА. Уверен съм, че 2 септември ще бъде запомнен като начало на края на потъването на Сърбия, което започна с идването на Вучич на власт преди цели шест години. Политическата сцена вече няма да бъде същата, тъй като за първи път ще се създаде единна алтернатива на хегемонията на управляващата партия. Тя в предишния период до голяма степен оцеляваше и укрепваше благодарение на фрагментираността на опозицията и разочарованието сред мнозинството от избирателите, заяви пред \"Блиц\" Йеремич. Вероятно в опозиционния съюз ще влезе и Демократическата партия на Сърбия, но това би могло да стане в средата на септември, когато се очаква заседание на Главния съвет на партията, посочва източник на вестника.", "date": "2018.08.31", "title": "8 опозиционни партии в Сърбия формират съюз на 2 септември"}
{"url": "https://www.24chasa.bg/novini/article/7033100", "text": "Председателството на Съвета на ЕС беше първо за нас, но не само за нас и Балканите, но и за Европа остави траен положителен ефект, заяви министър Лиляна Павлова, която участва в международната конференция \"Ефективният социален диалог - важен инструмент в интеграционния процес на страните от Западните Балкани\" в централата на КТ \"Подкрепа\" днес, цитирана от БТА. Павлова отчете, че по един от приоритетите - социалната сфера и заетостта, сме направили пробив. Поставихме си високи цели, но постигнахме дори и повече от очакваното, защото много от темите бяха тези, по които не можеше да се постигне компромис и единно решение от много години, но ние успяхме, отбеляза министърът. Павлова даде като примери директивата за командированите работници, европейската рамка за ефективно чиракуване, както и досието за координация на системите за социална сигурност. Тя посочи, че добрата координация между социалните системи ще допринесе за защита на правата на работещите и на работодателите. Както Балканите се нуждаят от Европа, така и Европа се нуждае от Балканите, коментира още Лиляна Павлова. Ние на Балканите умеем да бъдем диалогични и прагматични, когато трябва, и да търсим това ,което ни обединява, защото знаем колко лесно можем да намерим това, което ни разделя, каза тя. Нашата амбиция и желание е как да разпространим това, което натрупахме като опит и добър диалог между институции, в Западните Балкани, 11 години след присъединяването ни към ЕС научените уроци са тези, които искаме да споделим, коментира министърът. Павлова припомни, че т.нар. Софийски дневен ред включва редица проекти за свързаност, включително и за обмяна на опит и проекти, насочени към предоставяне на добри практики. Президентът на КТ \"Подкрепа\" Димитър Манолов отбеляза, че България е постигнала относителен напредък и е натрупала много опит в процеса на интеграция. След 10 години членство в ЕС можем да говорим и за грешките, които допуснахме, и бихме могли да бъдем полезни на другите да не допуснат същите грешки, коментира той. Програмата на конференцията включа теми, свързани с развитието на националните индустриални отношения, предизвикателствата пред социалния диалог и възможностите за задълбочаване на сътрудничеството между синдикалните организации от региона за по-активно участие в интеграционния процес на Западните Балкани. Конференцията се провежда под егидата на Европейския работнически център EZA.", "date": "2018.08.31", "title": "Павлова: Председателството ни остави траен положителен ефект за Европа"}
{"url": "https://www.24chasa.bg/novini/article/7033105", "text": "Екип от следователи, предложени от зам.-главния прокурор и шеф на следствието Борислав Сарафов пристигнаха на мястото на катастрофата в Своге, където 17 души загинаха след автобусна катастрофа.  В момента те вземат проби от асфалта на мястото на инцидента. Заради това пътят е затворен от 10 часа сутринта и ще остане затворен до 18 часа. Засега не е ясно на колко точно места ще бъде рязан асфалтът. След минути Сарафов ще направи изявление пред медиите. ", "date": "2018.08.31", "title": "Следователи вземат проби от асфалта на мястото на катастрофата в Своге (Снимки)"}
{"url": "https://www.24chasa.bg/novini/article/7033119", "text": "Турция повиши данъка върху депозитите в чужда валута и отмени данъка върху депозитите в турски лири в рамките на усилията си да подкрепи затруднената си валута, съобщава Асошиейтед прес. Според публикуваното днес решение данъкът при източника върху депозитите в чужда валута със срок до шест месеца се увеличава от 18 на 20 процента. Същевременно данъкът при източника на депозитите в турски лири със срок над една година се намалява от 10 на нула процента, предаде БТА. Курсът на лирата се повиши с 2,1 процента след решението и достигна до 6,51 лири за долар. Турската валута загуби около 40 процента от стойността си тази година заради безпокойството от икономическата политика на президента Тайип Реджеп Ердоган и заради продължаващия търговски и дипломатически спор със САЩ, пише АП.", "date": "2018.08.31", "title": "Турция вдигна данъка върху депозитите в чужда валута"}
{"url": "https://www.24chasa.bg/novini/article/7033136", "text": "16-годишно момче е починало на място, след като е било блъснато от лек автомобил на пътя между пазарджишките села Ивайло и Сарая, съобщи за \"24 часа\" говорителят на полицията Мирослав Стоянов.  Тежкият инцидент е станал около 20:30 часа вечерта в четвъртък. Зад волана на лекия автомобил е бил надзирател от затвора в Пазарджик. Група деца с велосипеди са се прибирали към Сарая, когато лекият автомобил е блъснал послденото от тях и го е убил на място. Пристигналите на място полицейски патрули установили, че надзирателят, управлявал автомобила, е седнал зад волана с 1.56 промила алкохол. Окръжната прокуратура в Пазарджик е сезирана по случая, а пияният служител на правосъдното министерство е задържан. ", "date": "2018.08.31", "title": "Пиян надзирател блъсна и уби дете на пътя край Пазарджик"}
{"url": "https://www.24chasa.bg/novini/article/7033145", "text": "Бившият македонски премиер Никола Груевски днес, на своя 48 рожден ден, трябва да обясни в Апелативния съд в Скопие какви са неговите основания да обжалва присъдата за покупката на луксозен мерцедес, съобщи Макфакс. Присъдата по делото за мерцедеса е написана на над 200 страници, предаде БТА. Съд в Скопие осъди на 23 май бившия македонски премиер Никола Груевски на две години затвор по случая \"Танк\", отнасящ се за покупка на луксозен правителствен мерцедес за 600 000 евро. Бившият македонски премиер бе осъден като подстрекател за извършване на деянието. Присъдата бе произнесена в отсъствието на Груевски.", "date": "2018.08.31", "title": "Никола Груевски обяснява обжалването на присъдата си в съда на рождения си ден"}
{"url": "https://www.24chasa.bg/novini/article/7033152", "text": "На 30 август Националното статистическо бюро на Китай публикува доклад, според който през 40 години от реформи и отварянето към света Китай е реализирал скокообразно развитие на външната търговия, а нивото на отваряне се е повишило всестранно, съобщи агенция Синхуа, предаде bulgarian.cri.cn. В областта на търговията със стоки обемът расте с бързи темпове. Според статистиката, от 1978 г. до 2017 г. общият внос и износ на Киатй се е повишил от 35,5 милиарда юана на 27,8 трилион юана, което е увеличение със 782 пъти. Същевременно в търговията със стоки непрекъснато се усъвършенства структурата на продукцията. От 1985 г. до 2017 г. китайският износ на механични и електрически продукти се е увеличил от 1,68 милиарда щатски долара до 1,3 трилиона щатски долара, което е 785 пъти повече. За поредни 9 години страната е на първо място по износ на механични и електрически продукти в света. Освен това търговският пазар се разнообразява непрекъснато. От 1978 г. до 2017 г. търговските партньори на Китай са се увеличи от 40 на 231 страни и региона.", "date": "2018.08.31", "title": "От отварянето и реформите Китай е реализирал скокообразно развитие на външната търговия"}
{"url": "https://www.24chasa.bg/novini/article/7033159", "text": "Европейската комисия ще се погрижи възможно най-бързо да бъде прекратено смяната на часовете през зимата и лятото и да остане само с часово лятно време. Това заяви председателят на ЕК Жан-Клод Юнкер пред германската телевизия ZDF тази сутрин. 80% от участниците в допитване на Еврокомисията са гласували за оставане към лятното часово време. „Щом хората искат лятно часово време, ще получат лятно часово време“, заяви председателят на ЕК Жан-Клод Юнкер в интервю за германската телевизия ZDF. И добави, че още днес в комисията ще гласуват това. Първо Еврокомисията трябва да изготви законопроект за отмяна на промяната в часовете. Той се гласува в Европейския парламент и накрая трябва да бъде одобрен от всяка страна-членка поотделно. Това ще отнеме известно време. Основният проблем при промяната ще е, че всяка страна-членка има право да реши дали да остане към зимно или да остане в лятното часово време. Така ЕС може да се превърне в континент с най-различни часови региони, пише вестник \"Билд\". В допитването сега са участвали 4,6 милиона души, като цели три милиона гласа идват от Германия. Преминаването само към лятно време означава, че през зимата ще се съмва по-късно, но и денят ще е с час по-дълъг. Страните в ЕС мърдат стрелките на часовника заедно от 1996 година. Това става винаги в последната неделя на март – местим с един час напред, и последната неделя на октомври – местим с един час назад. Промяната има за цел да се използва максимално дневната светлина и да се пести енергия. Много хора обаче се оплакват от физически проблеми, които им носи промяната на часа и нуждата да свикват с по-ранно ставане или по-късно лягане.", "date": "2018.08.31", "title": "\"Билд\": ЕС осъмва в хаос с часовете?"}
{"url": "https://www.24chasa.bg/novini/article/7033168", "text": "Пиян мъж нанесе побой на баща си в Берковица. Минути след 20.00 часа в четвъртък в полицията е получен сигнал за семеен скандал в града, предава Дарик.  Пристигналите на място полицаи установили, че 31-годишен пиян мъж е нанесъл побой на баща си. 69-годишният човек бил с комицио, имал травми, синини и охлузвания по главата. На възрастния мъж е оказана спешна помощ и е настанен за лечение в болницата в Монтана, като опасност за живота му няма. След побоя по-младият мъж счупил стъкло и се наранил. Той също е настанен в болницата в Монтана.", "date": "2018.08.31", "title": "Пиян мъж преби баща си в Берковица, после се наръга на стъкло, и двамата са в болница"}
{"url": "https://www.24chasa.bg/novini/article/7033144", "text": "Делото за груповото изнасилване на 13-годишно момиче във Велберт започна тази сутрин в 9:15 часа в районния съд на Вупертал. Шестима български младежи на възраст между 14 и 17 години са обвинени по случая. Момчетата причакали момичето, завлекли я в гората в покрайнините на града и я изнасилили там.   Делото срещу младежите ще се гледа при закрити врата.  И осемте младежи са участвали в изнасилването. След това двама от тях заминали за България със семействата си и бяха арестувани там. Те ще бъдат изправени пред съда в отделна процедура.", "date": "2018.08.31", "title": "Започна делото срещу шестима български младежи за груповото изнасилване в Германия"}
{"url": "https://www.24chasa.bg/novini/article/7033178", "text": "Брюксел, 31 август 2018 г. – Космическата програма на ЕС, включително и програмата на ЕС за наблюдение на Земята „Коперник“ имат голямо значение за внедряването на нови услуги, свързани с космическото пространство, които ще бъдат от полза за всички граждани на ЕС. Селското стопанство е един от основните сектори, към които приложенията на космическите технологии имат добавена стойност. Това съобщиха от пресслужбата на евродепутата. Приветствам предложението на ЕК за увеличаване на бюджета за Космическата програма с 28%, но имайки предвид зачестяващите природни или предизвикани от човека катастрофи в целия ЕС, трябва да си поставим по-амбициозни цели и аз бих предложил увеличение с 50% до 18,75 милиарда евро на бюджета на Космическата програма на ЕС през следващия програмен период 2021 - 2027 г. Това заяви евродепутатът от Групата на Прогресивния алианс на социалистите и демократите в ЕП Момчил Неков по време на обсъждане в Комисията по земеделие и развитие на селските райони към ЕП на становище, относно предложението за регламент на Европейския парламент и на Съвета за създаване на космическа програма на Съюза и на Агенция на Европейския съюз за космическата програма. „Всички знаем за негативните тенденции в земеделието - все по-малко хора виждат в него потенциален поминък. Бюрокрацията и непредвидимостта на природните феномени са основни пречки. Поради тази причина аз съм на мнение, че Европейският съюз трябва да вложи допълнителни ресурси в технологии, които ще улеснят работата както на администрацията, така и на настоящите или потенциални фермери. Космическите технологии, данни и услуги се превръщат в абсолютна необходимост в ежедневния живот на европейските граждани и играят съществена роля за опазването на редица стратегически интереси.“, заяви Неков. Той допълни, че в становището трябва да бъде обърнато внимание и на острата необходимост от бърза и точна информация относно селскостопанското производство и тук е ролята на Програмата „Коперник“, която предоставя безплатни и открити данни от наблюдение на Земята. „Искам да обърна внимание на нуждата от по-детайлно наблюдение на почвите и земните маси. В моята страна - България често ставаме свидетели на свлачища, които са пък предпоставка за други бедствия като наводнения или инциденти. Смятам, че в дейностите на „Коперник“ трябва да се добави събиране на информация, която да следи състоянието на земните маси и качеството на почвите“, допълни Неков.", "date": "2018.08.31", "title": "Момчил Неков настоява за увеличаване с 50 % на бюджета за Космическата програма на ЕС"}
{"url": "https://www.24chasa.bg/novini/article/7033167", "text": "В Закона за пътищата ще бъде вкаран член за задължително поставяне на коланите в автобусите, съобщи днес във Варна председателят на Народното събрания /НС/ Цвета Караянчева, която участва в работата на 11-тия летен университет на младежката структура на ГЕРБ, предаде БТА.  Тя каза, че законът е сред приоритетните. На 4 септември той ще се гледа на комисия, а на 5 септември е второто четене на закона в зала. Караянчева посочи, че поема ангажимент това, което се предложи от колегите специалисти да бъде обсъдено и в най-кратък порядък ще бъде прието от НС. Сред другите приоритети в работата на парламента през есента са социалните закони, които министерството и работната група обработваха през целия август, коментира председателят на парламента. Законът за хората с увреждания е чисто нов, той вече е на сайта на министерството. Сега има 30 дни обсъждания, след това междуведомствено съгласуване, ще мине през Министерски съвет и се надявам до края на септември той да е в Народното събрание, обясни тя и допълни, че се работи и по Закона за социалните услуги, който се очаква в парламента през ноември. Караянчева поясни, че тя и нейните колеги ще осигурят взаимодействие и бързо преминаване на тези закони през НС, защото по думите й \"знаем колко са важни както Законът за пътищата, така и социалните закони\". За предстоящата есенна сесия председателят на парламента коментира, че се надява колегите й от всички парламентарни групи да бъдат диалогични, да работим по политики, а не на база на лични нападки. \"Разбира се ще чуем и посланията, които ще отправят председателите на Парламентарни групи, но моите препоръки и надежди са да работим за хората, да бъде диалогични и последователни в своите политики, обобщи председателят на НС.", "date": "2018.08.31", "title": "Караянчева: В Закона за пътищата ще има член за задължителни колани в автобусите"}
{"url": "https://www.24chasa.bg/novini/article/7033177", "text": "С белезници бе докаран в Пловдивския районен съд 38-годишният Георги Моллов, който е арестуван във връзка с разбитите 5 тайни фабрики за цигари. Има доказателства, че е зареждал две от тях - в Горна Оряховица и Тутракан. Прокуратурата иска за Моллов постоянно задържане. В помещение в мандрата си Моллов бил инсталирал машина за рязане на тютюн. Събраните досега доказателства сочат, че техниката е работила от пролетта на тази година. За това са свидетелствали работници, наемани от Моллов от Шуменско. \"Предстои да направим следствен експеримент, за да се види какво количество тютюн е излизало от машината всеки ден\", заяви наблюдаващият прокурор Георги Гешев. По думите му акцията по разбиването на тайните предприятия е изпреварила преместването на машината в Горна Оряховица, където е и една от базите.  \"Целта явно е била да не се харчат пари за транспортиране на тютюна\", посочи прокурорът. Разследващите са установили, че Моллов е наемател на сградата в пазарджишкото село Калугерово, където са работили мандрата му и машината за рязане на тютюн. Самият той обаче е преотдал помещенията на трето лице. Предполага се, че го е направил за конспирация - по този начин трудно може да се установи кой стопанисва реално сградата. ", "date": "2018.08.31", "title": "Ето го собственика на мандрата, зареждал с тютюн тайните фабрики (Снимки)"}
{"url": "https://www.24chasa.bg/novini/article/7033182", "text": "В Истанбул започна среща между руския патриарх Кирил и Вселенския патриарх Вартоломей. \"Радваме се да приветстваме Светейшия патриарх на Москва и на цяла Русия, пристигнал, за да обсъдим актуални въпроси от взаимен интерес\", каза Вартоломей в приветственото си слово, цитирано от ТАСС и БТА. \"Вярваме в силата на диалога. Ние, религиозните водачи, трябва да използваме диалога за решаване на тези въпроси\", добави той. Предстоятелят на Цариградската патриаршия напомни, че утре започва работа епископски събор на оглавяваната от него православна църква, \"на който ще бъдат представени всички действащи митрополити. За последен път те се събраха преди три години\", уточни той. Киевската патриаршия, самопровъзгласила се в Украйна след разпадането на Съветския съюз и непризната от другите православни църкви, изпрати неотдавна до Вартоломей официална молба, подкрепена от украински депутати, да бъде призната за пълноправна църква в православния свят. Украинските власти неведнъж са правели опити да създадат поместна православна църква, независима от Московската патриаршия, отбелязва ТАСС. Украинската православна църква към Московската патриаршия се надява днешната среща между патриарсите Кирил и Вартоломей да се отрази положително на отношенията между православните църкви в света и да укрепи единството им. Това написа днес във Фейсбук протойерей Миколай Данилевич, заместник-ръководителят на Отдела за външноцърковни връзки на УПЦ (МП). Според анализатори на днешната среща руският патриарх ще се опита да убеди Вартоломей да не приема отделяне на украинската църква, подчинена на Киевската патриаршия.", "date": "2018.08.31", "title": "Започна среща между руския патриарх Кирил и Вселенския патриарх Вартоломей"}
{"url": "https://www.24chasa.bg/novini/article/7033195", "text": "Взехме проби за изследване както от повърхността на асфалта от мястото на катастрофата в Своге, така и от сърцевината и основата на асфалта. Това съобщи зам.-главният прокурор и шеф на следствието Борислав Сарафов. Той посочи, че по разследването работи екип от 15 следователи. \"Пробите може да бъдат пратени в чужда лаборатория\", посочи още зам.-главният прокурор.", "date": "2018.08.31", "title": "Борислав Сарафов: Изследваме и основата, и повърхността на асфалта в Своге (Снимки)"}
{"url": "https://www.24chasa.bg/novini/article/7033183", "text": "\"Ловът\" на чужденци, разиграл се в Кемниц, е жестока илюстрация на спецификата на германската провинция Саксония, превърнала още през 90-те години на миналия век в крепост на най-радикалните групи от крайната десница като цяло. \"Преди това, по времето на ГДР, нямахме право да произнасяме думата фашист\", си спомня Сабине Кюнрих, певица и музикантка, \"родена в Карлмарксщат\", днес Кемниц. Въпреки това в града от дълго време прикрито съществува \"цяла мрежа от радикални десни движения под формата на студентски обединения, граждански сдружения, неонацистки музикални прояви и футболни агитки\", казва тази енергична жена, член на гражданското движение за демокрация и толерантност \"Арбайтсгрупе Фриденстаг\" (Arbeitsgruppe Friedenstag). А насилието в града придоби ново измерение. \"Много хора ми казват, че никога не са виждали такава омраза и такава склонност към насилие\", споделя тя по повод кадрите на хулигани и неонацисти, които нападат хора с чуждестранен произход след смъртта на 35-годишен германец в края на миналата седмица. По случая арестувани иракчанин, подал молба за убежище, и сириец. \"Нищо ли не са научили в Саксония?\", пита тази седмица сп. \"Тагесшпигел\", като прави дълъг списък на инциденти с расов характер след обединението на Германия. Още по-изненадващо е, че чужденците не представляват повече от 4,4 процента от населението от 4,1 млн при 15 на сто в някои западни провинции например. Историята изглежда се повтаря в този регион, който граничи с Полша и Чехия и от дълго време е бастион на десни екстремистки движения и център на противопоставяне на Ангела Меркел и нейната миграционна политика. Още през 1991 г., малко след обединението, хулигани вилняха няколко дни в център за търсещи убежище в Хойесверда и ги тероризираха с одобрението на съседите. 230 чужденци трябваше да напуснат града под полицейски ескорт. Пак в тази провинция неонацистите постигнаха първите си изборни успехи през 90-те години и след 2000 г. По онова време Саксония вече имаше \"много голям проблем\", подчертава Анета Кане от антирасистката фондация \"Амадеу Антониу\". \"Саксония е имунизирана срещу \"десния екстремизъм\", обичаше въпреки това да казва консерваторът, който тогава я управляваше - Курт Биденкопф (1990-2002 г.). Той системно оставяше кметовете на градове в региона сами да се оправят с проблема, подчертава Анета Кане в интервю по новинарския телевизионен канал ntv. Днес антиимигрантската партия \"Алтернатива за Германия\" (AfD), която шумно влезе в парламента през 2017 г., е първа политическа сила в Саксония с 27 процента от гласовете. Теренът без съмнение не е по-благоприятен за десните екстремистки движения, отколкото в други региони на бившата ГДР като Тюрингия и Мекленбург, смята Дитер Рухт, берлински политолог, специалист по изследване на протестни движения. Но \"Саксония е специфична, защото управляващите партии в провинцията, особено ХДС на Ангела Меркел, \"много дълго време напълно отричаха проблема\", казва той. Регионът беше силно засегнат от масовото напускане на хора след обединението, след 1989 г. са го напуснали 750 000 души. \"Те заминаха и в Саксония липсва цяло поколение, особено в селските райони\", посочва саксонският министър за интеграцията Петра Кьопинг пред всекидневника \"Зюддойче цайтунг\". Жителите, които останаха, както навсякъде в бившата ГДР, имат чувството, че са граждани втора класа с жизнен стандарт, който продължава да е много по-нисък, отколкото в западната част на страната. \"Цели слоеве на обществото се чувстват объркани\", защото с падането на комунистическата ГДР \"са загубили ориентацията си, идеологическата си стабилност\", обяснява Франк Рихтер, директор на регионалния център за политическо образование в Саксония. Този фактор, съчетан с трудностите на приспособяването към либералната икономика на Запада, прави \"десния национализъм особено примамлив\", посочва той и вижда определена политическа и културна хомогенност между бившата ГДР и Полша или Унгария. /БТА/", "date": "2018.08.31", "title": "Германската провинция Саксония и крайната десница - една стара история"}
{"url": "https://www.24chasa.bg/novini/article/7033205", "text": "Цистерна се преобърна на пътя София - Варна, в отсечката между Брестница и Български извор, сигнализира зрител на NOVA. Заради инцидента движението в района беше временно затруднено. \"Пътна полиция\" регулира трафика до изтеглянето на цистерната.                                                                                                                                                                                                                                                                                                                       ", "date": "2018.08.31", "title": "Цистерна се преобърна на пътя София - Варна"}
{"url": "https://www.24chasa.bg/novini/article/7033206", "text": "За първите седем месеца на годината - от януари до юли, повече от 5.2 милиона чуждестранни туристи са посетили страната, каза днес във Варна министърът на туризма Николина Ангелкова, която участва в 11-ия университет на младежката структура на ГЕРБ в курорта \"Св.св. Константин и Елена\", цитирана от БТА. Тя уточни, че ръстът на чуждестранните туристи за периода е 6.9 процента. Само за юни и юли чуждестранните туристи са над 2.6 милиона, което е ръст с около 3.6 процента, така че прогнозата ни за 5 процента ръст от юни до септември, предполагам, ще бъде достигната, каза още министърът. Тя обясни, че най-голям ръст има при гостите от Румъния - 34 процента за летния сезон, следват туристите от Германия, а трета е Русия. След това е Великобритания с около 20 процента ръст, много добър ръст има на броя на туристите от Полша - около 16 на сто. Министърът каза, че за трета поредна година страната ни е в графата \"устойчива дестинация\" във всички доклади на Световната организация по туризъм. Хубавото е, че България все повече се превръща в дестинация на добро качество с разумна цена, добави Ангелкова. За зимния туристически сезон очакванията към момента са в много широк диапазон, защото още няма данни за най-ранните записвания, каза в отговор на въпрос министърът. Имаме данни от заявен интерес, който отново гони ръст в рамките между 5 и 10 процента. Зимният сезон през последните две години има изключително сериозен ръст, посочи министърът и допълни, че през 2016/2017 г. той е почти 19 процента, а през миналата зима - 12.6 на сто. Надявам се да постигнем една от поставените си цели - ако не тази година, то най-късно през следващата да достигнем над 10 милиона чуждестранни туристи през летния и зимния сезон, обобщи министър Николина Ангелкова.", "date": "2018.08.31", "title": "Повече от 5.2 млн. чужди туристи \nпосетили България от януари до юли"}
{"url": "https://www.24chasa.bg/novini/article/7033201", "text": "СДСМ подценява гражданите на Република Македония, мислейки, че могат да прикрият престъпността с измислено разделение на народа, че някой е \"за\", а друг \"против\" НАТО и ЕС в зависимост от това дали подкрепя или не вредния и капитулантски договор на Зоран Заев с южната ни съседка, заяви в декларация опозиционната ВМРО-ДПМНЕ, предаде МИА. Картелът, воден от Зоран Заев, се лъже, когато си мисли, че може да убеди някого, че техните криминални и разсипнически действия са по европейските стандарти, се казва в декларацията, предава БТА. Според тази партия, за да постигне европейските ценности Република Македония, е необходимо СДСМ и Зоран Заев да напуснат властта, защото само така държавата и гражданите ще тръгнат напред. Опозиционната ВМРО-ДПМНЕ призова гражданите да се присъединят към протестното шествие, което ВМРО-ДПМНЕ организира в Кичево в неделя в 13 часа.", "date": "2018.08.31", "title": "ВМРО-ДПМНЕ призова гражданите да участват в протестно шествие в неделя в Кичево"}
{"url": "https://www.24chasa.bg/novini/article/7033235", "text": "Паника сред жителите на две префектури в Тесалия - Трикала и Кардица - е предизвикало земетресението с магнитуд от пета степен по скалата на Рихтер, което беше регистрирано тази сутрин в централна Гърция, съобщава агенция АНА-МПА, цитирана от БТА. Много жители са излезли по улиците на населените места. Засега се съобщава за активизирали се свлачища по второкласни пътища в района. Сеизмологът от Националната обсерватория в Атина Танасис Ганас е заявил, че според него трусът е естествен за областта на Пинд и не буди безпокойство.", "date": "2018.08.31", "title": "Паника и свлачища след земетресението в Централна Гърция"}
{"url": "https://www.24chasa.bg/novini/article/7033246", "text": "Японското министерство на отбраната поиска днес рекордно голям бюджет за следващата година, за да укрепи военновъздушните си сили и противоракетна защита, предаде Франс прес. Става дума за 5,298 милиарда йени (40 милиарда евро) за периода между април следващата година и март 2020 г. Япония ще използва парите, за да изгради на две места противоракетна система \"Иджис\". По този начин ще се осигури защита на цялата японска територия от ракетни нападения. Ще бъдат закупени и шест американски изтребители Ф-35, два самолета \"Хокай\" и противоракети СМ-3 блок IIA, предаде БТА.  В публикувания си тази седмица годишен доклад японското министерство на отбраната посочва, че Северна Корея продължава да е \"сериозна и непосредствена заплаха\" въпреки дипломатическите прояви от последните месеци. Япония изразява също така безпокойство от военноморските амбиции на Китай, отбелязва Франс прес.", "date": "2018.08.31", "title": "Япония дава 40 милиарда евро за въоръжаване"}
{"url": "https://www.24chasa.bg/novini/article/7033270", "text": "Трус с интензивност три степени според Европейската макросеизмична скала бе усетен тази сутрин в Югозападна Македония, съобщи МИА, цитирана от БТА. Сеизмологичната обсерватория към Природо-математическия факултет в Скопие съобщи, че епицентърът на труса е в съседна Гърция. Трусът в Гърция е бил с магнитуд 5,1 по скалата на Рихтер и е регистриран в 10,12 часа. Епицентърът е на 27 км западно от гръцкия град Кардица. Трусът бил почувстван в много градове в Гърция, но също в Македония и Албания. Засега няма информация за ранени или нанесени материални щети.", "date": "2018.08.31", "title": "Трусът в Гърция усетиха и в Македония"}
{"url": "https://www.24chasa.bg/novini/article/7033281", "text": "Днес пред   Николай Колев- Босия обяви, че при евентуално потвърждение на новината за оставката на Ивайло Московски прекратява гладната си стачка. Това вероятно ще стане факт в 12:30 ч, за когато е обявено изявление на тримата министри. Именно това, че Московски заема поста в транспортното ведомство беше причина за продължаващата 81 дни гладна стачка на известния дисидент Николай Колев-Босия.", "date": "2018.08.31", "title": "Николай Колев-Босия: Спирам гладната стачка"}
{"url": "https://www.24chasa.bg/novini/article/7033294", "text": "Безработен, на чието име се водили 20 фирми, е фигурирал по документи като наемател на нелегалния цех за тютюн в пазарджишкото село Калугерово. Михаил Люпаров е получил 20 лв., за да подпише договора за наем на цеха. След това той е трябвало всеки месец да внася по 1200 лв. по банковата сметка на собственика на базата. Това заяви в Пловдивския районен съд наблюдаващият прокурор Георги Гешев. По думите му 38-годишният Георги Моллов също първоначално е бил наемател на въпросния цех, но го е преотдал на Михаил Люпаров.  \"Направено е с цел конспирация, за да не се знае кой е истинският наемател,\" обясни прокурорът. Събрани са доказателства, че машината за рязане на тютюн, с който са се зареждали тайните фабрики в Тутракан и Горна Оряховица, открита в Калугерово, е била на Георги Моллов. Прокурорът поиска за него най-тежката мярка - \"Задържане под стража\". Очаква се решението на съда.", "date": "2018.08.31", "title": "Безработен с 20 фирми, бил наемател на тайния тютюнев цех"}
{"url": "https://www.24chasa.bg/novini/article/7033309", "text": "Поемаме политическата отговорност за катастрофата край Своге, защото така постъпваме в ГЕРБ. Може да нямаме персонална вина, но ние сме лицата на министерствата, които не са се справили достатъчно добре, за да предотвратят ситуацията. Това каза вътрешният министър Валентин Радев, който заедно с регионалния министър Николай Нанков дадоха брифинг, след като депозираха оставките си при премиера Бойко Борисов. Транспортният министър Ивайло Московски също е подал оставка, но той е в болнични и не бе в Министерския съвет. \"Още в неделя след срещата изявихме готовност да поемем политическа отговорност. Поехме този морален ангажимент като ръководители на министерствата. В началото на седмицата заявих, че нашата основна цел е справедливостта максимално бързо да дойде на дневен ред. Ще съдействаме и занапред, за да може следствието да приключи работа най-справедливо\", коментира Нанков. Те обясниха, че оставките се забавили с пет дена, защото е трябвало да се съберат всички необходими документи за следствието, така че всичко да е на светло. Според министъра в оставка Нанков една от грешките на тримата е недобрата координация между отделните ведомства.", "date": "2018.08.31", "title": "Валентин Радев: Трима министри подаваме оставка, поемаме политическа отговорност (Обновена)"}
{"url": "https://www.24chasa.bg/novini/article/7033160", "text": "Говорителят на китайското министерство на отбраната У Циен заяви, че от 24 до 26 октомври в Пекин ще се проведе 8-мия форум за сигурността Сяншан. Организаторите вече са отправили покани до военни представители, международни организации и бивши висши военни служители и учени от 79 държави, предава bulgarian.cri.cn. Тема на тазгодишния форум ще бъде създаването на нов тип партньорство в сигурността, базирано на взаимното доверие, справедливостта и взаимната изгода. Участниците ще разговарят за новите идеи за международното управление на сигурността, справянето със заплахите от тероризма, сътрудничеството и перспективите в морската сигурността, мироопазващите операции на ООН и др. У Циен подчерта, че Китай се надява да засили стратегическата координация и диалога с всички страни, за да задълбочат прагматичното сътрудничество и да се справят заедно с предизвикателствата.", "date": "2018.08.31", "title": "Форумът за сигурността Сяншан ще се проведе през октомври"}
{"url": "https://www.24chasa.bg/novini/article/7033325", "text": "Късно снощи на Порта Македония в центъра на Скопие започна поставянето на брояч, който ще показва как откраднатите пари от държавата се връщат в бюджета, съобщава в. \"Нова Македония\", цитирана от БТА. Македонският премиер Зоран Заев каза вчера, че скоро ще бъде поставен брояч на Порта Македония в Скопие, но не уточни кога точно ще се случи това, отбелязва изданието. Броячът ще се завърта, когато се произнасят съдебни присъди и когато институциите от областта на финансовите разследвания инкасират върнатите пари, които са били взети от бюджета, заяви вчера Заев на пресконференция, отговаряйки на журналистически въпрос. Премиерът заявил, че в бюджета на правителството няма пари за брояч и той ще го плати със собствени средства. След като отброи връщането на средствата в хазната, броячът ще бъде дарен на министерството на културата и на институцията, която е собственик на триумфалната арка, където ще си остане. След като бъдат върнати всички откраднати пари, броячът най-вероятно ще показва температурата, географската ширина и дължина на Скопие и други подобни неща, заявил македонският премиер.", "date": "2018.08.31", "title": "Брояч в Скопие ще показва как откраднатите пари от държавата се връщат в бюджета"}
{"url": "https://www.24chasa.bg/novini/article/7033451", "text": "Огнеборци гасиха пожар в два автомобила тази нощ на ул. \"Света Петка\" в Русе. Това съобщиха от областната дирекция на МВР в крайдунавския град. Сигналът е подаден малко преди 3.00 часа. Седем огнеборци с два противопожарни автомобила са изпратени на мястото. Там установяват, че горят два автомобила - \"БМВ\" с русенска регистрация и \"Мазда\" с чужд регистрационен номер, като бил засегнат и паркиран в близост \"Форд Фиеста\" с русенска регистрация. Пожарът е загасен. Пламъците са унищожили напълно първите две коли, а при третия автомобил са нанесени щети по предната част. Случаят се разследва от полицията.", "date": "2018.08.31", "title": "Две коли изгоряха в Русе"}
{"url": "https://www.24chasa.bg/novini/article/7033471", "text": "Регулирането на трудовия пазар и увеличаването на минималната заплата е сред приоритетите на гръцкото правителство, които очерта министър-председателят Алексис Ципрас на първото заседание на кабинета след реорганизацията му тази седмица и след края на последната спасителна програма за страната по-рано този месец, съобщи агенция АНА-МПА. Приключи цикълът на надзора и съкращенията и може да започне цикълът на облекченията и на политиките за социална подкрепа, каза гръцкият премиер, като предупреди, че това трябва да става разумно и без да бъдат повтаряни грешките от миналото. Като основна цел Ципрас изтъкна подкрепата за тези слоеве на обществото, които са понесли несъразмерно тежестта на кризата чрез възстановяване на заетостта с достойни възнаграждения и условия на труд. Сред мерките в тази насока гръцкият премиер посочи регулирането на трудовия пазар и увеличаването на минималната работна заплата. Сред слоевете, които се нуждаят от подкрепа, Ципрас спомена не само наемните работници, но и свободните професии, самонаетите лица, земеделците, малките и средните предприятия. След приоритетите на правителството Ципрас подчерта и нуждата от създаването на благоприятен за инвестициите климат чрез по-голяма ефективност на администрацията и борба с гнездата на корупция в нея. Гръцкият премиер спомена и нуждата от задълбочаване на реформите в публичната администрация чрез цифровизация, опростяване на процедурите за създаване на нови фирми, ускоряване на правораздаването и др. Според гръцкия премиер политическият план на правителството ще бъде оценен с положителен или отрицателен знак според това дали ще съумее да изгради една нова социална държава и по-специално според резултатите в областта на социалното осигуряване, социалните грижи, здравеопазването и образованието.", "date": "2018.08.31", "title": "По-висока минимална заплата е приоритет на подновения гръцки кабинет"}
{"url": "https://www.24chasa.bg/novini/article/7033478", "text": "Иран е предоставил през последните пет месеца балистични ракети на свои шиитски \"маши\" в Ирак и има възможност да произвежда там ракети, за да противодейства на атаки срещу интересите си в Близкия изток и да даде на шиитските си съюзници средства за нанасяне на удари по враговете му в региона, предаде Ройтерс. Всеки знак, че Иран се готви да води по-агресивна ракетна политика в Ирак ще засили напрежението между Техеран и Вашингтон, чиито отношения и без това се влошиха след едностранното оттегляне на САЩ от иранското ядрено споразумение от 2015 г., отбелязва агенцията. Подобни действия от страна на Иран ще поставят в трудно положение Франция, Германия и Великобритания, които също са страни по споразумението и се опитват да го съхранят въпреки американските санкции срещу Техеран, предаде БТА. Според трима ирански служители, два източника от иракското разузнаване и два западноевропейски разузнавателни източника Иран е прехвърлил през последните няколко месеца на свои съюзници в Ирак балистични ракети с малък обсег. Петима от цитирани източници казаха, че Иран помага на тези групировки да започнат да произвеждат такива ракети. \"Идеята е да има резервен план, в случай че Иран бъде нападнат. Броят на ракетите не е голям - около 24, но може да бъде увеличен при необходимост\", заяви пред Ройтерс високопоставен ирански служител. Иракското правителство и иракските военни отказаха да коментират тези твърдения.", "date": "2018.08.31", "title": "Иран предостави балистични ракети на \nшиитски бойци в Ирак"}
{"url": "https://www.24chasa.bg/novini/article/7033486", "text": "Гори, пустини, пейзажи и жизненоважни екосистеми на земята може да преживеят голяма трансформация в идния век заради климатичните промени, предупредиха американски учени. Някои промени вече са започнали в югозападните части на САЩ, където мащабни горски пожари унищожиха големи горски площи. В идните 100-150 години тези промени вероятно ще се разпрострат до саваните и пустините, нарушавайки екосистемите и заплашвайки фауната и флората. Заплахата тегне по-специално и върху Европа и САЩ, посочват учените в публикация в научното издание \"Сайънс\", предава БТА. \"Ако оставим климатичните промени извън контрол, видът на растителността на тази планета ще бъде тотално различен от онова, което е тя сега днес и това ще е огромен риск за разнообразието на планетата\", предупреждава Джонатан Оувърпек, декан на Училището по околна среда и устойчиво развитие към Мичиганския университет. Изследването се базира на фосили и на данни за температурата, връщащи се 21 000 назад, когато е приключил последният ледников период и температурата на планетата е нараснала от 4 на 7 градуса по Целзий. Експертите подчертаха, че техните прогнози са предпазливи, защото затоплянето в далечното минало е било предизвикано от естествени вариации и е обхващало един много по-дълъг период. \"Говорим за същия мащаб на промяна, случил се в период 10 000-20 000 години, който сега ще се струпа за един или два века\", казва Стивън Джаксън, директор на Югозападния център за адаптация към Американския геоложки институт. \"Екосистемите ще трябва да побързат с адаптирането си\", допълва той. Изследването на учените се основава и на данни от близо 600 места от всеки континент без Антарктика. Най-поразяващите промени са били констатирани на средните ширини по високи места в Северна Америка и Европа и в южните части на Южна Америка. Става дума за райони, които са били покрити с най-общирни ледници и които са се затоплили най-много с еволюцията на климата. Според учените ако емисиите на парникови газове се ограничат до целите, фиксирани в Парижкото споразумение за климата от 2015 г., то вероятността за мащабна трансформация на растителността е под 45 процента. Но ако нищо се се направи тази вероятност надвишава 60 процента. Такава промяна няма да засегне само горите, но и питейната вода и цикъла на формиране на водата.", "date": "2018.08.31", "title": "Учени предупреждават за големи промени в екосистемите заради глобалното затопляне"}
{"url": "https://www.24chasa.bg/novini/article/7033503", "text": "Днес Европейската комисия публикува предварителните резултати от обществената консултация за преминаването към лятно часово време в Европа. Тази консултация онлайн, която се проведе между 4 юли и 16 август 2018 г., получи 4,6 милиона отговора от всичките 28 държави членки - най-големият брой отговори, получаван някога при обществена консултация на Комисията. Съгласно предварителните резултати (вж. приложението), 84 % от отговорилите предпочитат да бъде прекратено преместването на часовниците два пъти годишно. Това съобщиха от Европейска комисия. Европейският комисар по транспорта Виолета Булц представи предварителните резултати на колегиума на Комисията, който проведе първата си дискусия за възможните следващи стъпки. Комисар Булц заяви: Милиони европейци използваха нашата обществена консултация, за да бъде чут гласът им. Посланието е много ясно: 84 % от тях не желаят повече часовниците да бъдат премествани. Ние ще предприемем съответните действия и ще изготвим законодателно предложение до Европейския парламент и до Съвета, които след това заедно ще вземат решение. Предварителните резултати показват също, че повече от три четвърти (76 %) от отговорилите смятат, че опитът им с преместването на часовниците два пъти годишно е много отрицателен или отрицателен. Изтъкнатите от участниците в допитването основания за прекратяване на смяната на времето са свързани с отрицателните последици за здравето, увеличения брой пътни произшествия или липсата на икономия на енергия. Председателят на Европейската комисия Юнкер включи въпроса за лятното часово време в политическата програма като част от ангажимента да се действа мащабно по важните въпроси, като същевременно на държавите членки се оставя възможността да вземат решенията в области, където това е най-уместно. Обществената консултация по въпросите на лятното часово време беше организирана от Европейската комисия като част от текущата ? оценка на действащите разпоредби за смяна на времето в Европа. Тя е следствие също така от резолюцията на Европейския парламент, приета през февруари 2018 г., както и на искания от държавите членки, заинтересованите страни и гражданите. Следващи стъпки Окончателните резултати от обществената консултация ще бъдат публикувани през следващите седмици. Сега Комисията ще изготви предложение до Европейския парламент и до Съвета с оглед на промяна на настоящите разпоредби за смяна на часовото време. Дял на участие в консултацията във всяка държава членка (в процент от населението): Германия 3,79 % Австрия 2,94 % Люксембург 1,78 % Финландия 0,96 % Естония 0,94 % Кипър 0,88 % Словения 0,73 % Словакия 0,60 % Чешка република 0,59 % Франция 0,59 % Белгия 0,55 % Хърватия 0,52 % Швеция 0,48 % Латвия 0,39 % Полша 0,34 % Гърция 0,34 % Литва 0,34 % Португалия 0,33 % Малта 0,25 % Ирландия 0,24 % Унгария 0,21 % Испания 0,19 % България 0,18 % Нидерландия 0,16 % Дания 0,11 % Италия 0,04 % Румъния 0,04 % Обединеното кралство 0,02 %", "date": "2018.08.31", "title": "Вижте как са гласували държавите в ЕС в анкетата за смяната на лятното часово време"}
{"url": "https://www.24chasa.bg/novini/article/7033476", "text": "Окръжната прокуратура във Велико Търново внесе обвинителен акт срещу 19-годишен водач, нарушил правилата за движение и причинил произшествие с двама загинали пешеходци. Това съобщиха от Апелативната прокуратура в старата столица. Неопитният шофьор карал \"Тойота\" с 22 километра над допустимата в града скорост. Изгубил управлението, качил се на тротоара, помел двамата мъже и се забил в елтабло на жилищна кооперация. Освен за двойната смърт, той ще отговаря и за причинена средна телесна повреда на возещия се в лекия автомобил 15-годишен. В октомврийската вечер обвиняемият и негов приятел се срещнали в заведение в Горна Оряховица и решили да отидат до Лясковец, за да се видят със свои познати. Компанията поседяла за кратко в заведение там, а след това тръгнала обратно с два автомобила. Малко след разклона за болницата в Горна Оряховица младежът започнал да ускорява скоростта, като по ул. \"Отец Паисий\" в посока центъра се движел със 72 км/ч. При навлизане в ляв завой колата поднесла, озовала се на тротоара и ударила в гръб двамата пешеходци. Те получили тежки травми, в резултат на които единият починал на място, а другият - два дни по-късно в болницата във Велико Търново. Пострадал и возещият се на предната седалка на автомобила приятел на обвиняемия. Предстои насрочване на делото за разглеждане от съда.", "date": "2018.08.31", "title": "Изправят на съд 19-годишен шофьор, убил\nдвама пешеходци на тротоар в Горна Оряховица"}
{"url": "https://www.24chasa.bg/novini/article/7033514", "text": "Председателят на ПГ \"Обединени патриоти\" Волен Сидеров определи хода на премиера Борисов да поиска оставките като правилен. Пред   Сидеров каза, че този ход няма да доведе до проблеми в управляващата коалиция и че очаква да бъде правилно разбран от обществото: \"Аз не виждам никакъв проблем в това, че премиерът сменя министри, това е правото на министър-председателя да определя екипа си и с кого да работи. В случая става дума и за министри, от квотата на ГЕРБ, така че няма как да има претенции от Обединените патриоти\".", "date": "2018.08.31", "title": "Сидеров: Борисов постъпи правилно като поиска оставките на министрите"}
{"url": "https://www.24chasa.bg/novini/article/7033492", "text": "След одобрено от съда споразумение, постигнато с Районна прокуратура – Велико Търново, осъдиха мъж на 6 месеца условно наказание за извършени хулигански действия в офис на телекомуникационна компания.  От пресцентъра на Апелативната прокуратура във Велико Търново предадоха, че обвиняемият П. П. се признал за виновен за това, че на 26 юни т. г. , в офис на „БТК“ ЕАД гр. София в старата столица, извършил непристойни действия, грубо нарушаващи обществения ред и изразяващи явно неуважение към обществото, като безпричинно крещял, обиждал и се заканвал на работещите в офиса.  Хулиганът засипал с обидни и нецензурни думи служителите и се заканвал: „ще ви убия всичките“, „искаш ли да те изчакам след работа и да ти начупя зъбите“. Престъпление по чл. 325 от НК. Като деянието е извършено виновно при форма на вина пряк умисъл и с него не са причинени имуществени вреди, уточняват от прокуратурата. За извършеното деяние на обвиняемият е наложено наказание шест месеца лишаване от свобода, чието изпълнение на основание чл. 66 от НК е отложено за срок от три години. През първите две години на изпитателния срок той ще трябва да ходи на задължителни периодични срещи с пробационен служител. Споразумението има последици на влязла в сила присъда.", "date": "2018.08.31", "title": "6 месеца условно за хулиган, крещял в офис\nвъв Велико Търново: \"Ще ви убия всичките\""}
{"url": "https://www.24chasa.bg/novini/article/7033519", "text": "Двама души бяха ранени днес при нападение с нож на централната гара в Амстердам, а предполагаемият нападател беше ранен от полицаи, предадоха Асошиейтед прес и Франс прес, цитирайки холандската полиция. \"Полицаи стреляха по заподозрян след инцидент с хладно оръжие на централната гара на Амстердам\", съобщи полицията в Туитър, цитирана от БТА. Два от пероните бяха затворени, но сградата не бе евакуирана, съобщава АП. И тримата ранени, включително заподозреният, са откарани в болница за лечение. Все още не е ясно какви са били мотивите за нападението. По данни на местната телевизия АТ5, цитирана от Ройтерс, инцидентът е бил предшестван от скандал.", "date": "2018.08.31", "title": "2-ма са ранени при атака с нож на централната гара в Амстердам (Видео)"}
{"url": "https://www.24chasa.bg/novini/article/7033553", "text": "Седем германски граждани, задържани в Турция, трябва да бъдат освободени, преди двустранните отношения между Берлин и Анкара да се нормализират отново, е заявил германският външен министър Хайко Маас във Виена, цитиран от агенция ДПА. Маас е в австрийската столица за неформалната среща на министрите на външните работи на страните от ЕС. \"Тези случаи трябва да бъдат разрешени\", е казал Маас и е повторил позицията на германското правителство, че арестът на германските граждани е незаконен, предава БТА.  Турция обвинява задържаните във връзки с предполагаемия организатор на опита за преврат в Турция през 2016 г. - живеещия в САЩ ислямски проповедник Фетхуллах Гюлен, или с членове на забранената Кюрдска работническа партия. Маас ще посети Анкара в сряда за разговори в рамките на подготовката на държавното посещение на турския президент Реджеп Тайип Ердоган в Германия в края на септември.", "date": "2018.08.31", "title": "Хайко Маас отново поиска освобождаване на задържаните в Анкара германци"}
{"url": "https://www.24chasa.bg/novini/article/7033576", "text": "Иранското министерство на външните работи отхвърли призива на Франция към Техеран за още преговори по споразумението за ядрената програма и каза, че някои от партньорите на Франция се държат като \"хулигани\" и прекаляват с изискванията си, явно имайки предвид САЩ, предаде Ройтерс. Няма нужда от предоговаряне на споразумението от 2015 г. между Иран и шестте световни сили, каза говорителят на външно министерство Бахрам Касеми, цитиран от агенция ИРНА. \"При положение, че всички ирански усилия с другите световни сили се обезсмислят заради хулиганското и поведение и прекалените изисквания на някои от партньорите на френския външен министър и заради собствената им неспособност . . . няма основания, необходимост и доверие за преговори по въпроси, които не подлежат на предоговаряне\", каза говорителят, цитиран от БТА. Вчера френският министър на външните работи Жан-Ив Льо Дриан заяви, че след оттеглянето на САЩ от споразумението Техеран трябва да е готов да преговаря за бъдещите си намерения в ядрената сфера, за арсенала си от балистични ракети и за ролята си във войните в Сирия и Йемен. Иран от 90-те години развива своя ракетна програма. Той постигна сериозни успехи в разработването на балистични ракети. Същевременно Техеран отказва да води преговори за ограничаване развитието на ракетния отрасъл и изтъква като мотив, че съперниците му в региона имат на въоръжение балистични ракети, отбелязва ТАСС. Западните страни нееднократно са критикували Техеран, че развива ракетна програма. На 13 март президентът на САЩ Доналд Тръмп реши да продължи с една година санкциите срещу Иран, въведени заради разработваните балистични ракети. Тръмп заяви в обяснение за решението си, че иранските власти \"подкрепят международния тероризъм\" и нарушават правата на човека.", "date": "2018.08.31", "title": "Иран отхвърли призива на Франция за още преговори по ядрената сделка"}
{"url": "https://www.24chasa.bg/novini/article/7033593", "text": "“През 2014 г. този участък се пуска през месец юли. Правителството беше сменено на 4 август. БСП участие в този участък от 80 км няма. Може би има в друг път в годините назад - за виадуктите на магистрала \"Хемус\", които сега ги разбиват. Затова може би има вина, но за този участък няма.” Така депутатът от БСП Георги Свиленски отговори на журналистически въпрос - дали трябва да се търси отговорност на БСП за изработването на пътя край Своге, където стана тежката катастрофа миналата събота. “Днес трима възлови министри от правителството на “стабилността” си отиват. Вицепремиер, вторият по важност човек в държавата, за пореден път остро и реагира и възразява на премиера. По същество - това се нарича правителствена криза”, заяви пък зам-шефът на червените Кирил Добрев на пресконференция в централата на БСП. И отново поиска оставката на цялото правителство. Освен това посочи, че оставки незабавно трябва да подадат още двама възлови министри. На първо място това била правосъдната министърка Цецка Цачева, която трябвало да понесе отговорност за срива на Търговския регистър и избягалите затворници. Вторият пък бил министърът на земеделието, храните и горите Румен Порожанов заради кризата с убитите животни в Странджа. “Заменяме едни партийни функционери с други. Аз разбирам, че днес е актуална темата с Лиляна Павлова, защото ѝ търсим упорито работа. Едни казват, че ще я връщат в министерството на регионалното развитие, други казват, че ще я правят транспортен министър. Ние от БСП сме с предложение да я направим министър на вътрешните работи”, каза още Добрев. Според него след бившата министърка Румяна Бачварова и обявената обществена поръчка за реинженеринг всеки можел да управлява това министерство. “Истината е следната: камилите се сменят, а керванът си върви. От 10 г. този керван се води от един и същи човек. Оставка на цялото правителство е единственият изход от политическата криза в момента”, категоричен бе Добрев. И попита защо Лиляна Павлова не е била в следствието, тък като по време на ремонта на пътя е била министър на регионалното развитие. Червените обявиха още, че ще подкрепят оставките на тримата министри - Радев, Московски и Нанков, когато дойде време за гласуването им в пленарна зала. Все още обаче бюрото на социалистите не е решило дали ще започне новия политически сезон с трети вот на недоверие към правителството. “Хубаво е, когато има вот на недоверие, да не се подминава така арогантно, а да се вслушат в нашите аргументи, защото те рано или късно се оказват верни”, категоричен бе червеният депутат Крум Зарков.", "date": "2018.08.31", "title": "БСП: Пътят край Своге се пуска през юли 2014, кабинетът се смени на 4 август. Нямаме общо!"}
{"url": "https://www.24chasa.bg/novini/article/7033749", "text": "Тактически занятия с бойна стрелба проведоха от 22 до 30 август танкистите от 61-ви танков батальон на Центъра за подготовка на специалисти-Сливен на огневи комплекс „Батмиш“, съобщиха от пресцентъра на военното министерство. Танкистите показаха умения и в трите етапа на тренировката - действие на танковия взвод в района на разполагане, изнасяне и заемане на взводния опорен пункт, подготовка на огневата система и инженерното оборудване и воденето на отбранителни бойни действия. Военнослужещите проведоха и учебните стрелби с автомат „Калашников” и с пистолет „Макаров” за родовете и специалните войски на видовете въоръжени сили. Ръководители на тактическите занятия и на стрелбите бяха командирите на роти капитаните - Николай Николов, Красимир Николов и Христо Атанасов.", "date": "2018.08.31", "title": "Танкистите от Центъра за подготовка на специалисти проведоха бойна стрелба на \"Батмиш\""}
{"url": "https://www.24chasa.bg/novini/article/7033744", "text": "В опит да спре възхода на крайнодясната \"Алтернатива за Германия\" германската левица създава ново движение, имащо за цел да възпроизведе успеха на британската организация \"Moментум\" (\"Движеща сила\"), която изведе твърдолинейния Джереми Корбин начело на Лейбъристката партия. Анализаторите са скептични по отношение на шансовете му и твърдят, че това е безсмислено начинание на двама от най-известните и пораждащи разделение представители на германската левица - бившия министър на финансите Оскар Лафонтен и Сара Вагенкнехт, която е член на твърдолинейната партия Левите. Но дори преди официалното му създаване на 4 септември движението спечели вече около 50 000 последователи в интернет. Движението, наречено \"Изправи се!\" (Aufstehen), има за цел да събере подкрепа от симпатизантите на различни партии - от социалдемократите, еколозите от \"Зелените\" и радикалната партия Левите. То се описва като сила за социално и демократично обновление. \"През последното десетилетие ляволибералните партии не успяха да изградят надежден съюз и да изработят политическа идея, с която да спечелят властта. Дори изгубиха част от избирателите си, които в знак на протест гласуваха за \"Алтернатива за Германия\", посочва \"Изправи се!\". На изборите миналата година трите леви партии общо получиха само 38 процента от гласовете. Подобно на аналозите си във Великобритания и Франция Германската социалдемократическа партия загуби традиционния си електорат, след като през последните две десетилетия се измести към центъра на политическия спектър - първо с канцлера Герхард Шрьодер, а след това и с коалициите си с християндемократите на Ангела Меркел. Детайлите за политиката на новото движение още са неясни, но в интернет страницата на \"Изправи се!\" се говори за гарантиране на работни места, по-високи заплати, справедливи данъци, защита на околната среда, разоръжаване и борба с ксенофобията. Анализаторите виждат само някои прилики между перспективите пред \"Изправи се!\" и успеха на движението \"Моментум\", което помогна на Лейбъристката партия почти да утрои членската си маса, която в рамките на две години стана 600 000 души. \"В Германия всеки човек с леви възгледи може да избере между социалдемократите, Зелените или Левите. В Англия изборът е по-малък - или гласуваш за лейбъристите, или въобще не гласуваш\", казва политическият експерт от Берлинския свободен университет Геро Нойгебауер. Някои анализатори виждат повече прилики с лявото популистко движение на Жан-Люк Меланшон във Франция. Той получи малко под 20 процента от гласовете на първия тур от президентските избори във Франция през 2017 г. Други сравняват \"Изправи се!\" с американския лидер Бърни Сандърс, който бе сериозна конкуренция за Хилари Клинтън в борбата за излъчване на кандидат за президент от Демократическата партия за изборите през 2016 г. Нойгебауер не се уповава много на първоначалния изблик на подкрепа в интернет. \"Когато влизате в магазин, можете просто да разгледате и да си тръгнете, без да купите нищо\", казва той. В списание \"Цицерон\" бе публикувана прогнозата на политическия експерт Улрих фон Алеман, че потенциалната подкрепа за \"Изправи се!\" сред избирателите може да достигне 10 - 15 процента. Не е ясно дали движението въобще ще участва в избори, но социологическите агенции се съмняват, че ще успее да отнеме от гласовете на \"Алтернатива за Германия\", която се очаква да спечели около 15 процента. Тя се възползва от недоволството от политиката на Меркел на отворени врати за мигрантите, но няма по-широка политическа платформа. \"Не виждам как \"Изправи се!\" ще привлече избирателите на \"Алтернатива за Германия\". Това са хора с крайнодесен уклон\", казва Манфред Гюлнер от социологическата агенция \"Форза\". Според него повечето биха си останали вкъщи, вместо отново да гласуват за друга партия. Въпреки това \"Изправи се!\" се ползва с подкрепата не само на известни личности като сина на бившия канцлер социалдемократ Вили Бранд, но и на учители, пенсионери, автомонтьори и диджеи, които публикуват свои видеозаписи на интернет страницата му. \"Имаме нужда от инициатива за бъдещето, визия за страната ни\", казва в публикация в сайта икономистът Карл-Хайнц. Според него в бързо променящия се свят хората са уплашени. Една от най-големите пречки пред движението са неговите основатели. Въпреки че още не е обявен съставът на ръководството му, известно е, че то е замислено от Лафонтен и Вагенкнехт. Те са харесвани от някои хора с твърдолинейни позиции, но иначе не са особено популярни и до голяма степен са част от политическата система, която критикуват. Лафонтен е мразен от социалдемократическата партия, след като подаде оставка като финансов министър на Шрьодер във връзка с реформи в областта на социалната сигурност и се присъедини към Левите - партия, в която членуват и бивши комунисти от Източна Германия. \"Главната идея на \"Изправи се!\" не е лоша - да се съживи левицата, но ако това ще го прави Лафонтен, съм доста скептичен за резултата\", казва Гюлнер. /БТА/", "date": "2018.08.31", "title": "Германската левица се стреми към съживяване чрез ново движение \"от низините\""}
{"url": "https://www.24chasa.bg/novini/article/7033773", "text": "През последните години туризмът се утвърди сред водещите икономически сектори и се нарежда сред факторите за растеж на икономиката ни. Той създава около 13% от брутния продукт на България. Това заяви министърът на туризма Николина Ангелкова пред над 250 младежи от цялата страна по време на 11-ия летен университет на МГЕРБ „Само истината, НЕ на фалшивите новини“. Министър Ангелкова изнесе лекция на тема „Туризмът – силният коз в ръцете на България“. Тя благодари на премиера Бойко Борисов и на кабинета за усилията да бъде приоритизиран туризмът на национално ниво, за което свидетелстват и постигнатите резултати - плод на партньорството между държавата, общините и бизнеса, съобщиха от пресцентъра на ГЕРБ. Над 5,2 млн. чуждестранни туристи са посетили страната ни през периода януари-юли на 2018 г., което е ръст от 6,9% спрямо същия интервал на 2017 г., посочи министър Ангелкова и допълни, че приходите от международен туризъм през първите 6 месеца на 2018-а са 1,3 млрд. евро, като нарастването е още по-високо - 9,7 на сто. Тя прогнозира около 7 процента ръст в сектора през тази година, като обърна внимание, че само през юли общият брой туристически посещения на чужденци у нас надвишава 1,6 млн. и се отчита увеличение от близо 3% в сравнение с юли 2017 г. Има и проблеми, сред тях е дефицитът на кадри, отбеляза министър Ангелкова. За да може трайно да се реши въпросът, разчитаме на дуалното обучение и необходимостта в образователните програми да бъдат заложени потребностите на бизнеса. В тази връзка стартираме пилотна инициатива съвместно с Министерството на образованието и науката за създаване на Център за квалификация и преквалификация на кадрите в туризма. Работим активно и с професионалните гимназии по туризъм. Искаме тези млади хора да останат в България, за да се реализират кариерно именно тук, подчерта тя. Министър Ангелкова изтъкна още, че има нужда държава, кметове, бранш да работят още по-активно заедно не само в тази посока, но и за насърчаване развитието на сектора по места. Създадохме 9 организации за управление на туристическите райони. Варненската беше една от първите, между тях са още Родопи, Рила, Пирин, Южно Черноморие, припомни министър Ангелкова и изрази увереност, че до края на годината ще бъдат учредени и останалите. Николина Ангелкова изтъкна значението и на маркетинговата политика на ведомството, която е пряко свързана с надграждането на постигнатите успехи. Продължава промотирането на България по световни медийни и информационни канали, като приоритет е поставен върху дигиталните форми. Предвидени са различни видове телевизионна, радио- и печатна реклама, разработване на ново съдържание и популяризиране в онлайн каналите на CNN, BBC, Euronews, National Geographic и Travel Channel. През следващата година се планира актуализация и оптимизиране на функционалността на националния туристически портал www.bulgariatravel.org, развиване на профилите на Министерството на туризма в социалните мрежи Facebook, Instagram и YouTube и използването им за промотиране на бранд България, бе посочено в изказването. През миналата година Министерството на туризма беше сред първите институции, което разработи услуга с възможност за директно споделяне на туристически обекти чрез Chat Extension на Вайбър. Тя е съвместен проект на Министерството на туризма и iLoveBulgaria. В тези маркетингови активности сме заложили инициативи за промотиране на възможностите за туризъм и на вътрешния пазар. Планираме популяризирането на новите балено- и СПА дестинации, които министерството разработва, както и на винено-кулинарните дестинации, които се създават по съвместен проект между Министерството на туризма и Министерството на земеделието, храните и горите, подчерта министърът. Министър Ангелкова поясни, че се работи по съвместни кампании с водещите туроператори като Томас Кук и ТУИ Груп на 12 целеви европейски пазара. Предвижда се участие на водещи международни туристически изложения, форуми и други събития в чужбина през следващата година. Очаква се чрез тях да се постигне 8,5% ръст в броя на туристите през 2019 г. и да се запази тенденцията за ръст на туристическите посещения от всички водещи пазари. По време на лекцията си министър Ангелкова постави фокус и върху законодателните инициативи на ведомството, които също са много активни. Сред най-важните е статутът на националните курорти, групирането на плажовете и създаването на туристически инспекторат като звено за последващ контрол в сектора, посочи тя. Продължаваме и с административната реформа за облекчаване на бизнеса и гражданите, след като 19 вида документа вече отпаднаха от системата на туризма. За съжаление все още откриваме чести нарушение на нормативните изисквания, но проверките ни са постоянни и сме безкомпромисни към нарушителите, категорична бе министърът. Тя даде примери с недобросъвестни бизнесмени, които разполагат нерегламентирани обекти на плажовете, но с въвеждане на по-сериозни глоби тази практика според нея ще бъде спряна. Фактът, че България става взе по-предпочитана и качествена туристическа дестинация за четири сезона, се доказва и от нарастващия инвеститорски интерес на големи вериги като Marriott, Hyatt Regency, Four Seasons, които вече изграждат свои обекти у нас или имат готовност да го направят – както по Черноморието, така и във вътрешността на страната, обобщи министър Ангелкова.", "date": "2018.08.31", "title": "Ангелкова пред Младежи ГЕРБ: Туризмът стана силен коз за България"}
{"url": "https://www.24chasa.bg/novini/article/7033799", "text": "Уважени са били исканията на Окръжната прокуратура във Варна за вземане мерки за неотклонение „Задържане под стража“ на жена и мъж, привлечени като обвиняеми по дело за производство и държане с цел разпространение на различни видове наркотици – престъпление по член 354а, ал. 1 от НК, извършено в съучастие, съобщиха от пресцентъра на прокуратурата. На 29 август тази година при специализирана полицейска операция са установени като извършители двете обвиняеми лица. Е.П. и Т. И се занимавали с производство на синтетични наркотици. При проведените процесуално-следствени действия на два адреса във Варна и в лек автомобил са иззети 52,6 г амфетамин, 0,24 г марихуана, множество прекурсори и предмети, предназначени за приготвяне на наркотични вещества. Последвало задържането на лицата с постановление на Окръжната прокуратура във Варна за срок до 72 часа с цел довеждането им в съда. Е.П. е главна счетоводителка по професия и „готвач“ на пико, а съучастникът й Т.И. също бил вещ в производството на синтетични наркотици. Определението на Варненския окръжен съд, с което са взети мерки за неотклонение „Задържане под стража“ спрямо двамата, подлежи на обжалване пред Апелативния съд.", "date": "2018.08.31", "title": "Задържаха главна счетоводителка за производство на пико във Варна"}
{"url": "https://www.24chasa.bg/novini/article/7033808", "text": "Временно движението по път II-99 Отманли - Бургас се осъществява в една лента поради ПТП. Това съобщиха от пресцентъра на АПИ. Водачите да се движат с повишено внимание и съобразена скорост. Трафикът се регулира от пътна полиция.                                                                                                                                                                                                                                                                                                                       ", "date": "2018.08.31", "title": "Катастрофа ограничава движението по пътя Отманли - Бургас"}
{"url": "https://www.24chasa.bg/novini/article/7033823", "text": "Между 30 и 35 хиляди деца ще останат извън детските градини тази година, заяви вчера пред телевизионния канал \"Антена\" главният секретар на гръцкото министерство на труда Димитрис Карелас. Миналата година този брой е бил между 10 и 15 хиляди, предаде БТА. Причина за проблема е, че закъснява изграждането на нови детски градини. \"Нашето желание е максимално бързо да достигнем до 5000 детски градини от 3000, колкото имаме сега\", каза Карелас. Според него вина за недостига на места в детските градини имат общините, които са получили целево финансиране от 15 милиона евро от първичния излишък на бюджета.", "date": "2018.08.31", "title": "За над 30 000 деца няма място в гръцките детски градини тази година"}
{"url": "https://www.24chasa.bg/novini/article/7032597", "text": "Пътни станции за видеонаблюдение ще снимат регистрационни табели, а камери ще наблюдават трафика по магистрала “Струма” между Кресна и Крупник. Те трябва да работят и да дават ясно изображение при температура на околната среда от минус 30 до плюс 50 градуса. Освен това трябва да имат инфрачервен илюминатор за снимане по тъмно, както и възможност за разпознаване на скорости до 225 км/ч. Това става ясно от публикуваните приложения към документацията по обществената поръчка за строителство на участъка между Крупник и Кресна на магистрала “Струма”. 21 виадукта, 4 пътни възела, 12 надлези и подлези. А индикативната стойност на проекта е 875,3 млн. лв. Предвидено е в лявото платно да има три пътни станции за управление на трафика с разширено съдържание. В тунел “Св. Неделя” ще бъде поставена пътна станция за ранно откриване на инциденти в тунели. За обхода на Кресна са предвидени две станции за управление на трафика. Предвидени са и две пътни станции за метеорологично наблюдение. Те ще събират данни за състоянието на настилката и метеорологичните условия, които ще бъдат изпращани до Централното ниво за обработка от функциите на системата. Основната цел е да се оптимизира пътното поддържане и да се постигне превенция от опасни хлъзгави участъци. Станциите ще събират данни за скоростта и посоката на вятъра, за температурата и влажността на въздуха, обемите на дъжда или снега и състоянието на настилката. Според документите към търга които ще казват на шофьорите какво е времето и каква е интензивността на трафика. Чрез послания от букви и знаци табелите ще указват на водачите ограничения като забраната за изпреварване например. При възникване на събитие в съобщението трябва да са посочени причината, неговото местоположение и какво може да се направи. Препоръчва се това да става с между 4 и 7 думи. Агенция “Пътна инфраструктура” стартира обществените поръчки за определяне на изпълнител за проектиране и строителство на платното за София на автомагистрала “Струма”, в участъка Кресна - Крупник преди няколко дни. Това е платното в посока Кулата - София, което ще преминава източно от Кресненското дефиле по ново трасе. Обществените поръчки са две, тъй като участъкът е разделен на два лота, за да може на обекта да се работи едновременно и проектът да завърши в срока на оперативната програма - до 2023 г. Дължината на отсечката е 23,6 км. Според идейния проект приблизителната площ на големите мостове е 49 хиляди кв. м, габаритите им са 11 и 14 м, а общата дължина - около 3600 м. изцяло нов път, който ще преминава източно от Кресненското дефиле. Дължината му е 13,2 км. Ще има две ленти за движение с ширина по 3,5 м, водещи ивици по 0,25 м и два банкета, които ще са широки по 1,5 м. При надлъжен наклон над 4% ще бъде направена и трета лента за товарните автомобили. Прогнозната стойност на строителството е 444,8 млн. лв. Достъпът до трасето ще бъде осигурен през 3 пътни възела: “Полето”, който ще свързва трафика от посока Кулата до селата Брежани и Полето, както и включване в магистралата в посока София. Пътен възел “Мечкул” ще осигурява достъпа от посока Кулата до селата Мечкул и Брежани, както и включване в аутобана към София. Натам ще може да се минава и през пътен възел “Стара Кресна”. Той ще послужи на пътуващите от Кулата да стигнат до селата Стара Кресна и Ощава. В този участъка ще бъдат построени 3 тунела - “Симитли” с дължина 211 м, “Ракитна” - 1135 м и “Стара Кресна” - 1052 м. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 броя надлези и подлези. Другият е с дължина 10,4 км.Т ова е участъкът от лявото платно на автомагистралата в посока Гърция. В този лот е включен и обходният път на Кресна, който е 5,5 км. Габаритът на пътя е като този на новото трасе в обратна посока. При обходния път на Кресна ще бъде изградена площадка за краткосрочен отдих, която ще бъде с електричество, вода и канализация. От площадката ще има и връзка с населеното място. Предвидени са и четири тунела - “Тисата” с дължина 171 м, “Света Неделя” - 1,3 км, тунел “Кресна 1” - 358 м и “Кресна 2” - 230 м. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. В участъка ще има 11 виадукта с приблизителна дължина 5 км, както и 9 надлеза и подлези. Чрез пътен възел “Кресна” ще се осигурява достъпът в посока Кулата, София. Индикативната стойност за изпълнение е 430 525 209 лв. Срокът за изпълнение на всяка от обществените поръчки е 1556 дни и включва времето за проектиране и строителство. ", "date": "2018.08.31", "title": "Камери ще снимат по “Струма” при много студено  и много горещо време"}
{"url": "https://www.24chasa.bg/novini/article/7033824", "text": "Най-малко трима души загинаха, а четирима бяха ранени днес при взрив в завод за експлозиви в намиращия се на около 350 км източно от Москва руски град Дзержинск, предадоха ДПА, Асошиейтед прес и ТАСС. Ранените са с изгаряния и са откарани в болница. Трима са в неизвестност. След взрива е започнал пожар, обхванал 100 квадратни метра, който е бил потушен за около три часа, информира БТА. По първоначални сведения злополуката са дължи на нарушение на правилата при работа с експлозив от групата на амонитите, посочва ДПА.", "date": "2018.08.31", "title": "Трима души загинаха при взрив в руски завод за експлозиви"}
