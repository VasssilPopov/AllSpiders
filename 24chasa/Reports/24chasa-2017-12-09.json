{"url": "https://www.24chasa.bg/novini/article/6603321", "text": "Британският премиер Тереза Мей поздрави в събота своя иракски колега Хайдар ал Абади, по случай обявения от него край на войната срещу терористичната групировка „Ислямска държава“, пише вестник Guardian, цитиран от \"Фокус\". „Това поставя началото на нова страница за по-мирен и проспериращ“ Ирак, отбеляза Мей, но предупреди, че „Ислямска държава“ остава опасност за Багдад, не само заради възможността оцелелите бойци на групировката да започнат партизанска война, но и защото те все още контролират някои територии в Сирия, колкото и незначителни да са те. „Великобритания изигра водеща роля за подкрепата на иракските сили за сигурност, включително армията и пешмергите“, добави британският премиер, като подчерта, че английските военновъздушни сили са извършили над 1350 въздушни удари в Ирак и тренирали общо над 60 хил. иракски войници.", "date": "2017.12.09", "title": "Тереза Мей поздрави Ирак по случай края на войната срещу \"Ислямска държава\""}
{"url": "https://www.24chasa.bg/novini/article/6603277", "text": "Четирима души бяха убити миналата нощ при въздушни удари по сградата на йеменската обществена телевизия, контролирана от бунтовниците хуси, в столицата Сана, съобщи Франс прес, като се позовава на друга бунтовническа медия. Според телевизията на хусите \"Ал Масира\", водената от Саудитска Арабия военна коалиция е бомбардирала сградата на телевизия \"Йемен ТВ\", убивайки четирима граждани. Загиналите са пазачи, намирали се в сградата през нощта, информира БТА. \"Това не е военен пост, тук няма оръжия. Това е просто къща, където живее охраната\", заявил шефът на пазачите, които били на пост по време на въздушните удари. Хусите укрепиха контрола си върху йеменската столица Сана, след като убиха в началото на седмицата бившия президент Али Абдула Салех, техен бивш съюзник, и изгониха лоялните му сили. Бунтовниците сложиха ръка на няколко телевизионни станции в Сана, и арестуваха 41 журналисти и служители. Местният синдикат на журналистите призова хусите да прекратят тези \"злоупотреби\" и да освободят задържаните. Франс прес съобщи, че убитият експрезидент Салех е бил погребан днес в своето село недалече от Сана. Това съобщил член на неговото семейство. Представител на неговите бивши съюзници - хусите, пожелал анонимност, е потвърдил съобщението. Погребението е било извършено без много шум и под стриктния контрол на бунтовниците. Присъствали са само 20-ина души - един от синовете му, още няколко души от семейството и негови близки политически съратници, както и представител на хусите.", "date": "2017.12.09", "title": "Четирима убити в телевизия в столицата на Йемен"}
{"url": "https://www.24chasa.bg/novini/article/6603300", "text": "Пожар наложи евакуацията на търговския център под Лувъра, съобщава германският вестник BILD, като се позовава на радио France Info. По данни на френската полиция огънят е избухнал в сервизно помещение в търговския център, информира \"Фокус\". Посетителите му са били призовани да напуснат помещенията незабавно, а оживената улица пред музея е била затворена за преминаване на превозни средства и пешеходци. Не се привеждат данни за пострадали или за причинени материални щети.", "date": "2017.12.09", "title": "Евакуриаха подземния търговски център в Лувъра заради пожар"}
{"url": "https://www.24chasa.bg/novini/article/6603049", "text": "“Нашият позитивен лекарствен списък е с една от най-широките гами лекарства. Няма заболяване, което да не е осигурено с най-модерните в света медикаменти.” Това заяви министърът на здравеопазването Кирил Ананиев на извънреден брифинг по повод ветото на президента върху мораториума за въвеждането на нови молекули във фармацията. Той нарече мотивите на президентското вето несериозни, а тези, които са ги писали, не били добре запознати с темата. Населението ни се лекува с най-качествените лекарства с доказан терапевтичен ефект, цитира Ананиев червения проф. Радослав Гайдарски. Нали не смятате, че той обича правителството, попита министърът. 30% от разходите на НЗОК са за лекарства, докато в страните от ЕС са 15-20%, посочи Ананиев. Голяма част от тези молекули не фигурират в българското фармакотехнологично производство. И се иска плащане по клинична пътека, без да има алгоритъм за нейното извършване, обясни министърът. В началото говорехме за 17 нови молекули, после за 22, а сега вече са 37, каза Ананиев. Те изискват около 40 милиона и още 20 милиона за догодина - общо 60 млн. над преразхода за 2017 г., който е рекордните 100 млн. лева. Ананиев разказа, че на срещата на здравните министри на страните от ЕС в Брюксел повечето от колегите му споделили притесненията си от натиска на фармаиндустрията за бързо вкарване на новите молекули, за да си върне инвестициите, независимо че не е минал периодът на изследване и не е доказан терапевтичният им ефект. Една от основните теми на председателството ни щяла да е именно за лекарствата. С плакати “Никой не избира от какво да се разболее”, “Не налагайте вето върху здравето” и “Болестта не може да чака” по-рано вчера пациенти се събраха на протест срещу мораториума пред Народното събрание. Към него се присъедини омбудсманът Мая Манолова, която предупреди преди дни, че ще даде забраната да се реимбурсират иновативни терапии на КС. Както е известно, самата тя мина през онколечение, а забраната засяга главно пациенти с онкозаболявания. “Извършва се огромна манипулация от малък брой хора, които изпълняват определени корпоративни интереси”, смята обаче Ананиев. Зад тези хора стоят бизнесинтереси, не мога да кажа политически, сигурно е свързано със самата индустрия, допълни той.", "date": "2017.12.09", "title": "Ананиев: За всички заболявания има най-модерните лекарства (Обзор)"}
{"url": "https://www.24chasa.bg/novini/article/6602978", "text": "Двама палестинци бяха убити в събота сутринта при израелски въздушен удар по позиции на “Хамас” в центъра на ивицата Газа. Израелската армия заяви, че е нанесла няколко удара в ивицата в отговор на ракетите, изстреляни от палестинския анклав в петък по време на протестите срещу признаването на Йерусалим за столица на Израел от САЩ. Решението на Тръмп предизвика гневна вълна в мюсюлманския свят и се стигна до кървави сблъсъци между палестинци и израелските сили на Западния бряг и в ивицата Газа, при които загинаха двама души, а десетки бяха ранени. Посланиците на Франция, Великобритания, Италия, Швеция и Германия в ООН разкритикуваха решението на американския президент да признае Йерусалим за столица на Израел. Съгласно международното право и резолюции 476, 478 и 2334 на Съвета за сигурност смятаме Източен Йерусалим за част от окупираните палестински територии, посочиха дипломатите. В отговор на критиките постоянната представителка на САЩ в ООН Ники Хейли заяви, че ООН е най-големият център на враждебност срещу Израел на света. “САЩ няма да стоят със скръстени ръце, когато Израел е несправедливо нападан в ООН. САЩ няма да слушат лекции от държави, на които не може да се има доверие”, добави тя. САЩ не могат да бъдат посредник в израелско-палестинския мирен процес, заяви пък палестинският президент Махмуд Абас. КНДР също осъди Доналд Тръмп за решението му да признае Йерусалим за столица на Израел и го нарече “изкуфял” и “слабоумен”, предаде АФП. “Като се има предвид, че изкуфелият слабоумник открито призовава в ООН за пълното унищожаване на суверенна държава, това действие не е толкова изненадващо”, заяви говорител на външното министерство в Пхенян. САЩ ще бъдат държани за отговорни за всички последици от това опасно и дяволско действие, добави той. Междувременно стотици мюсюлмани участваха в петъчна молитва пред Белия дом. По призив на мюсюлмански организации богомолците си разпънаха килимчетата на площад “Лафайет” пред резиденцията. ", "date": "2017.12.09", "title": "Израел удари “Хамас” в Газа, двама палестинци убити"}
{"url": "https://www.24chasa.bg/novini/article/6603042", "text": "България, Сърбия, Гърция и Румъния ще направят общо предложение на Китай да финансира проекти между четирите държави. Това ще стане на срещата на 16-те източноевропейски държави с Китай, която ще се проведе в София следващата година. Това обяви българският премиер Бойко Борисов след четиристранна среща с министър-председателите на Гърция Алексис Ципрас и на Румъния Михай Тудосе и с президента на Сърбия Александър Вучич. Това бе втората среща на този балкански формат за годината. Тя се проведе в Белград, след като първото събиране на четворката бе през октомври във Варна. Официалната част от срещата на Борисов, Ципрас, Тудосе и Вучич в събота бе предшествана от неформална вечеря в Белград в петък. На нея е присъствала и сръбската премиерка Ана Бърнабич. Разговорите в ресторанта в сръбската столица са продължили до късно след полунощ Четирите държави са поставили като приоритетни 3 големи проекта, стана ясно след разговорите на Борисов, Вучич, Ципрас и Тудосе в Белград. Представи ги министър-председателят на Гърция. През следващите месеци ще търсим финансиране за развитие на енергийния и газов пазар и развитие на железопътните връзки, обяви Ципрас. Първият голям приоритет на четиримата лидери ще е довършването на газопровода ТАП, по който природен газ от Азербайджан трябва да мине през Турция и да стигне до Гърция и Адриатическо море. Част от този проект са и газовите връзки на Гърция с Турция и България, така че азерският газ да може да стига до България, обясни Ципрас. Вторият голем приоритет е построяването на терминал за доставка на втечнен газ в гръцкото пристанище Александруполис. И този проект върви с газовите връзки към България и гръцкият хъб за втечнен газ ще бъде свързан с българския хъб “Балкан”, откъдето горивото ще се разпределя към останалите държави на Балканите и към Централна Европа. Интерес към доставка на втечнен таз за Европа през Александруполис има както от Катар, така и от САЩ. Третият важен приоритет са железопътните връзки, посочи Ципрас. Главният проект тук е построяването на коридора Солун-Кавала-Александруполис-Бургас-Варна-Русе, за който по-рано тази година премиерите на Гърция и на България подписаха споразумение. Към това споразумение ще се присъедини и Румъния и трасето ще бъде продължено и до Букурещ, обясни Ципрас. Освен това ще се търси финансиране и за модернизирането на железопътните връзки Солун- Белград и София-Белград, посочи министър-председателят на Гърция. Повече конкретика за финансирането трябва да бъде подготвена за следващата среща на четиримата лидери, която ще се проведе през март догодина в Букурещ. За месец май, но този път в Гърция, също бе уговорена среща на четворката. Тя трябва да се състои точно преди срещата на върха ЕС-Западни Балкани, която ще се състои през май 2018 г. в София като част от българското председателство на Съвета на ЕС. До година-две трябва да са напълно готови и магистралните връзки между София и Белград, а по този начин сръбската столица ще е свързана с Бургас и Истанбул. В този срок трябва да е готова и магистрала от Белград до Солун, обяви пък българският премиер Борисов. Сърбия вече завършва своя магистрален участък, който ще свързва българската граница с Ниш и оттам с Белград. България пък наскоро отпусна 160 млн. лв., с които да се направи скоростен пътят от София до Калотина. Съюзът на четирите държави не е насочен срещу никого - нито срещу Русия, нито срещу Турция, гарантираха и четиримата лидери. Сръбският президент Александър Вучич цитира думи на британския политик от ХIХ век Уилям Гладстон, че само с добри взаимоотношения и развитие на връзките помежду им България, Сърбия, Румъния и Гърция могат да просперират и Балканите да се променят. Инвестициите и развитието на инфраструктурата ще доведат и до по-големи заплати за хората, обясни българският премиер. “Искаме да развиваме Балканите първо чрез инфраструктура, да намалим цените на роуминга и да изградим дигиталната инфраструктура заедно с другата”, поясни Борисов и предупреди: “Алтернативният вариант е да продължим да генерираме войни.” Очакванията на Сърбия са да стигне до средно 3,5 млрд. евро годишен стокооборот с всяка от трите останали държави в четворката благодарение на общите проекти, които ще доведат и до развитието на бизнеса, каза президентът Александър Вучич. “Вече не можем да чакаме Великите сили да ни кажат какво да правим. Трябва сами да изградим връзките помежду си”, допълни го Ципрас. “С Алексис си говорихме, че трябва да нормализираме отношенията си както с Турция, така и с Русия. Тук има американски бази, има и руски, има християни, има и мюсюлмани и всичко може да пламне отново от една малка искра. Не искаме Великите сили да решават вместо нас”, заяви още Борисов. Четиримата лидери коментираха и заявките на турския президент Реджеп Ердоган за промяна в Лозанския договор, който регламентира границите на Турция с Гърция и България. “И Гърция, и нашето Външно категорично казаха, че връщането към стари договори и спогодби не е от полза за никого. Ако си заговорим тук четиримата за история, трябва да си тръгнем на мига, защото няма да можете да ни разтървете”, бе коментарът на Бойко Борисов. “Само ако уважаваме международните спогодби и Лозанския договор, ще постигнем просперитет и мирно развитие”, каза Алексис Ципрас. По време на четиристранната среща в Белград бе подписан и меморандум между България и Сърбия за сваляне на таксите за роуминг. Това е второто такова споразумение, което подписва българското правителство, първото бе с Македония. И този меморандум предвижда мобилните оператори да договорят нови по-ниски тарифи за таксите помежду си при разговори в роуминг, а това да доведе и до по-ниски цени на разговорите и ползването на мобилен интернет. “Вие идвате при нас на море и на ски. 50 000 българи ще празнуват Нова година в Сърбия. И всички ще се радват много повече, когато видят по-ниски сметки за разговорите си”, обясни Борисов. Сърбия да стане член на ЕС възможно скоро, обявиха като приоритет президентът на западната ни съседка Александър Вучич и премиерите на България Бойко Борисов, на Гърция Алексис Ципрас и на Румъния Михай Тудосе. “Бързо трябва Сърбия да излезе на финалната права от европейския си път”, бяха думите на президента Вучич. “Сърбия винаги е била сърцето и неразделна част от Европа”, каза пък Бойко Борисов. И постави като цел Белград да затвори три от преговорните си глави с ЕС. Дата за присъединяване не бе спомената на разговорите вчера. Заявките на Европейската комисия обаче са, че Сърбия и Черна гора са най-близо до членство. А преди седмица в интервю за хърватско списание българската министърка на председателството Лиляна Павлова каза, че целта е през 2025 г. Сърбия и Черна гора да са членове. “Сега е моментът и страните от Западните Балкани трябва бързо да наваксат изоставането си”, посочи още Борисов в Белград. “Сърбия повече не може да е извън Европейския съюз”, присъедини се Алексис Ципрас, според когото е крайно време ЕС да коригира грешките си по отношение на Балканите. “Западният свят е в преходен процес и не трябва да допускаме да има отново етническа изолация, национализъм и разделение”, каза той. Ципрас също се надява, че по време на българското председателство може да се направи много за интегрирането на страните от Западните Балкани към ЕС. И поздрави Борисов, че се е нагърбил да организира среща на върха ЕС-Западни Балкани в София през май догодина. “Имаме едно ясно послание, Сърбия трябва да е член на ЕС”, включи се и румънският премиер Михай Тудосе. Според него при изграждането на общите инфраструктурни проекти и засилване на свързаността между държавите присъединяването към ЕС ще се превърне просто във формалност. Президентът Вучич уточни, че за разлика от България, Гърция и Румъния страната му няма да стане член на НАТО, а ще запази неутралитет. Според него сърбите добре помнят, че са били атакувани през 1999 г. и това е довело до загуба на част от територията им. Вучич говореше за отделянето на Косово след операция на НАТО, но нито веднъж не спомена името на бившата сръбска провинция. “Русия е приятелска държава, но Сърбия върви по своя европейски път”, декларира Вучич. През 2018 г. е много вероятно да бъде постигнато споразумение между Гърция и Македония за името на бившата югославска република. Това обяви в Белград премиерът на Гърция Алексис Ципрас. Той обаче не назова нито името Македония, нито Бивша югославска република Македония, а говореше за Скопие “2018 г. е ключова за Гърция, ключова за Сърбия, ключова за целия регион. Тя може да се окаже ключова и по проблема със Скопие. Може би 2018 г. ще донесе полезна развръзка, ако и в Скопие също предприемат стъпки, ако изоставят реториката за единствен наследник на Александър Велики”, заяви Ципрас. От началото на управлението му през август македонският премиер Зоран Заев изостави политиката на изолация и налагане на античния образ на Македония. Той първо подписа договора за приятелство с България, след това обяви и че е готов на разговори с Гърция за името. Южната ни съседка не приема засега конституционното име Република Македония, твърди и че не бива в името на бившата югославска република да фигурира Македония. Именно заради спора за името Гърция наложи вето върху присъединяването на Македония към НАТО, а този спор пречи и на започването на преговори за присъединяване на Скопие към ЕС Един от обсъжданите на европейско ниво варианти е, ако не бъде постигнато бързо споразумение между Македония и Гърция за името, преговорите да започнат под името Бивша югославска република Македония, с което западната ни съседка е призната от Гърция. То се ползва и от ООН. Впоследствие пък преговорите за името трябвало да станат част от европейските преговори на Македония. Този вариант можел да даде повече време на двете държави да се разберат, без това да бави реално евроинтеграцията. Освен това така се давала възможност в разговорите да се намесят и останалите страни от съюза и да опитат да убедят гърците да отстъпят “Сигурен съм, че с Ципрас ще намерим възможности да решим и въпроса на Скопие”, коментира в Белград перспективата за скорошна развръзка и българският премиер Бойко Борисов. В петък до късно вечерта четиримата лидери заедно със сръбската премиерка Ана Бърнабич обсъждаха неформално балканските дела.", "date": "2017.12.09", "title": "Балканската четворка - врата за новите китайски инвестиции в Европа (Обзор)"}
{"url": "https://www.24chasa.bg/novini/article/6603039", "text": "8 мъже начело с тартора им Миро Черния, заловени преди дни във Велико Търново, са вече клиенти на спецпрокуратурата с обвинения за наркобанда, научи “24 часа”. Черния е бил “авторитет” в наркосредите, спряган е за близък до рокерски клубове в Търново. В бандата му йерархията се спазвала стриктно. Едни от членовете прибирали оборот от дилъри и дребни купувачи, а други сплашвали и пребивали конкуренти. Страховита фигура в групата бил мъж, известен като Бенката, казват разследващи. Бандата на Черния произвеждала пико в лаборатория, но търгувала и марихуана и кокаин. Предстои прокуратурата да поиска от спецсъда да ги задържи за постоянно зад решетките. Други 4-ма мъже са арестувани за дрога в петък след спецакция в Радомир и Перник. Те разпространявали марихуана и амфетамин от април т.г. Разследващите открили 2 наркодепа на бандата. В едното имало стотици дози наркотик. А другото било клуб за електронни игри, в който ходели предимно тийнейджъри. Там били намерени над 200 г марихуана и амфетамини. По време на операцията член на групата опитал да избяга, избивайки странична врата на клуба, но след преследване е закопчан. В дома на тартора на задържаните имало 15 хил. лв.", "date": "2017.12.09", "title": "Банда крила наркотик в игрален клуб за тийнейджъри (Обзор)"}
{"url": "https://www.24chasa.bg/novini/article/6602857", "text": ". Ким Чен-ун може може и да отправя войнствени заплахи към САЩ, но севернокорейският режим едва ли разполага с достатъчно храна за своите войници, пише вестник Daily Star. Експерти предупреждават, че населението на изолираната комунистическа страна е изложено на риск от масов глад. Ситуацията може да стане бедствена, ако планът за преустановяване на доставките на петрол на Северна Корея бъдат изпълнени. Дейвид фон Хипел, старши сътрудник в Института за сигурност и устойчивост „Наутилус\", предупреждава: „Ако Китай или останалият свят не изнасят или даряват храна на [Северна Корея], вероятно ще се стигне до глад“, предаде \"Фокус\". Северна Корея е до голяма степен с преобладаващ планински релеф, а стандартът на живот извън столицата Пхенян е изключително нисък и силно зависим от земеделието. Съгласно оценки на специалисти, между 1994- 1998 г. от глад в страната са загинали повече от един милион души. След този период голяма част от населението на Северна Корея живее изолирано и скромно, въпреки правителствената пропаганда, която се гордее с националния просперитет. Източници обаче твърдят, че войниците от севернокорейската армия вече са изправени пред задачата да събират провизиите си сами, твърдят източници на изданието", "date": "2017.12.09", "title": "Експерти: Населението на Северна Корея е изложено на риск от масов глад"}
{"url": "https://www.24chasa.bg/novini/article/6602891", "text": "Най-малко петима души, включително четирима войници, бяха убити днес в източната част на Украйна при сблъсъци между армията и проруските сепаратистки бунтовници, предаде Франс прес. Това е най-кървавият ден за последните седмици в региона. Според изявление на украинската армия войниците са загинали на север от Донецк, фактическата столица на провъзгласената от проруските сепаратистки бунтовници \"Донецка народна република\". Близка до сепаратистите агенция съобщи за смъртта на един техен боец. \"Ситуацията в районите на антитерористичната операция се влоши\", коментира украинската армия, предаде БТА. Други двама украински войници бяха ранени при минометен обстрел. Армията обвинява бунтовниците, че използват тежки оръжия, забранени от споразуменията за прекратяване на огъня. Примирията позволиха намаляване на равнището на насилието , без обаче да доведат до пълно спиране на кръвопролитията, започнали през април 2014 година, припомня АФП.", "date": "2017.12.09", "title": "Най-малко петима души са убити при боеве в Източна Украйна"}
{"url": "https://www.24chasa.bg/novini/article/6602897", "text": "Докато съществуват атомни бомби, катастрофа е неизбежна, заяви днес председателката на Международната кампания за забрана на ядрените оръжия (МКЗЯО), която спечели тазгодишната Нобелова награда за мир, предаде Асошиейтед прес. \"Точно сега ние сме изправени пред недвусмислен избор: ликвидиране на ядрените оръжия или ликвидиране на самите нас\", каза Беатрис Фин на пресконференция в Норвежкия нобелов комитет в Осло, където утре тя ще получи престижната награда. Фин каза, че през изминалата година рискът от ядрена война е нараснал и призова лидерите на Северна Корея и САЩ да прекратят опасната си риторика. \"Спрете да заплашвате с употреба на оръжия за масово унищожение и започнете преговори за дипломатическо решение\", заяви тя, цитирана от БТА. \"Внезапен зъл импулс, преднамерена военна ескалация, терористична или кибератака или съвсем случаен инцидент - всичко това може да предизвика употреба на ядрени оръжия, ако те не бъдат ликвидирани\", предупреди тя. \"Тези оръжия не ни дават сигурност, те не са средство за сдържане, те само подтикват и други държави са изпълняват собствени програми за създаване на ядрени оръжия\", подчерта Фин. Тя обърна внимание на факта, че нито една ядрена държава не е подписала международния договор за забрана на ядрените оръжия, който бе пуснат за подпис миналата година. Досега са го подписали 53 страни и само три от тях са го ратифицирали. За да влезе в сила, договорът изисква 50 подписа. Три западни ядрени сили - САЩ, Великобритания и Франция - казаха, че няма да изпратят своите посланици в Осло на утрешната церемония по връчването на Нобеловата награда. Японката Сацуко Турлоу, оцеляла от атомната бомбардировка над Хирошима, която утре ще получи наградата заедно с Беатрис Фин, отбеляза, че \"не е твърде изненадана\" от този дипломатически бойкот на церемонията. \"Те не за първи път са държат по този начин. Те се опитаха по много и различни начини да саботират, да дискредитират онова, което ние правим\", добави тя. Турлоу също настоятелно призова лидерите на Северна Корея и САЩ да заявят, че никога няма да употребят ядрено оръжие. Според нея дипломатическо решение на кризата около Корейския полуостров чрез преговори е единственото възможно. МКЗЯО е неправителствена организация, която обединява над 430 местни и регионални организации от над 100 страни. Именно тя бе инициаторка и движеща сила за подписването на международен договор за забрана на ядрените оръжия. На пресконференцията Фин отбеляза, че премията от Нобеловата награда (около 1,1 млн. долара), ще бъде използвана за създаване на нова организация с името \"Фонд хиляда дни\", която в близките три години ще работи над това, всички страни в света да подпишат и ратифицират договора за забрана на ядрените оръжия.", "date": "2017.12.09", "title": "Нобеловите лауреати за мир: Докато съществуват ядрени оръжия, катастрофа е неизбежна"}
{"url": "https://www.24chasa.bg/novini/article/6602910", "text": "Днес държавният глава на Турция Реджеп Тайип Ердоган подчерта, че решението на САЩ за Йерусалим противоречи на международното право, съобщава вестник Hurriyet. В сряда американският президент Доналд Тръмп сложи точка на близо 70-годишната политическа линия на Вашингтон в политиката за Близкия изток, след като призна Йерусалим за столица на Израл, въпреки предупрежденията на международната общност за опасност от ескалиране на напрежението в региона. \"Тръмп иска да продължи, заявявайки: \"Направих го и това е добре\". Но да водиш света не е толкова лесно. Силата не ти дава това право“, заяви Ердоган. „Задачата на световните лидери е да постигнат мир, а не да създават конфликти\", подчерта Ердоган на церемонията по закриването на семинара за иновации и предприемачество на Асамблеята на турските износители. „Израел продължава да се разширява, изтласквайки Палестина. Тя е окупатор. Атакува цивилни граждани, включително деца – в Газа и на Западния бряг, и налага терор с полиция и войници“, допълни турският държавен глава. По-рано в събота Ердоган проведе телефонен разговор с френския си колега, в рамките на който са постигнали съгласие, че решението на Вашингтон е тревожно за развитието на ситуацията в региона и са изразили готовност да положат съвместни усилия да убедят Доналд Тръмп в нецелесъобразността на решението му. Ердоган е провел телефонни разговори с президентите на Казахстан, Ливан и Азербайджан в по темата. По-рано той свика извънредна среща на Организацията за ислямско сътрудничество, която ще се проведе в Турция следващата седмица.", "date": "2017.12.09", "title": "Ердоган: Решението на САЩ за Йерусалим е в разрез с международното право"}
{"url": "https://www.24chasa.bg/novini/article/6602945", "text": "Огнената стихия, която бушува вече цяла седмица в южната част на американския щат Калифорния, все още не е овладяна от пожарникарите, а силните ветрове през уикенда заплашват да допринесат за разрастването на пламъците, пише вестник USA Today, цитиран от \"Фокус\". Националната метеорологична служба издаде предупреждение с червен код за части от окръг Сан Диего, като най-силните ветрове се очакват в планините и в долината. Същевременно синоптиците съобщиха, че не се предвиждат никакви валежи в района. Условията в южната част на щата Калифорния остават опасни заради сухата почва и високите температури, предупредиха компетентните органи. Предварителните оценки показват, че в окръг Вентура пламъците са изпепелили 143 акра земя, а в района на Лос Анджелис – около шест хиляди акра земя.", "date": "2017.12.09", "title": "Пожарите в Калифорния остават извън контрол, силни ветрове допринасят за\nразрастването им"}
{"url": "https://www.24chasa.bg/novini/article/6602965", "text": "Палестинският президент Махмуд Абас няма да приеме американския вицепрезидент Майк Пенс, обяви днес съветник на Абас, след решението на Вашингтон да признае Йерусалим за столица на Израел, предаде Франс прес. \"Няма да има среща с американския вицепрезидент в Палестина\", заявил Мажди ал Халиди, дипломатически съветник на Абас. Визита на Пенс в Израел и палестинските територии е предвидена за втората половина на декември. Обявеното в сряда от американския президент Доналд Тръмп решение да обяви Йерусалим за столица на Израел предизвика в палестинските територии демонстрации и кървави сблъсъци с израелските сили, припомня АФП. \"С решението си за Йерусалим Съединените щати пресякоха всички червени линии\", подчерта съветникът на Абас, съобщи БТА. В четвъртък Белият дом оцени като \"контрапродуктивно\" евентуално анулиране на срещата, предвидена с Пенс на Западния бряг, палестинска територия окупирана от израелската армия от 50 години. Представител на партията на президента Абас заяви по-рано пред АФП, че \"американският вицепрезидент не е добре дошъл в Палестина\". \"Президентът Абас няма да го приеме поради решението /на президента Тръмп/, заяви Джибрил Раджуб.", "date": "2017.12.09", "title": "Палестинският президент отказа среща с американския вицепрезидент Майк Пенс"}
{"url": "https://www.24chasa.bg/novini/article/6603004", "text": "Кола връхлетя днес в пешеходна зона в северния италиански град Сондрио, край границата с Швейцария, ранявайки четирима души, предаде ДПА. Инцидентът станал на коледния базар на централния площад на града, информира БТА. Състоянието на един от пострадалите е тежко. Водачът на автомобила, италианец по националност, е задържан. Според агенция АНСА не е изключено той да е бил пиян. При задържането му се опитал да избяга. Телевизионният канал \"РАИ нюз 24\" твърди, че полицията не разглежда версия за тероризъм.", "date": "2017.12.09", "title": "Кола се вряза в коледен базар в Италия, има пострадали"}
{"url": "https://www.24chasa.bg/novini/article/6602982", "text": "Първа жертва взеха опустошителните пожари, които бушуват в района на Лос Анджелис от няколко дни. 70-годишна жена загина в колата си при катастрофа по време на евакуацията. Американският президент Доналд Тръмп обяви извънредно положение в Калифорния, предаде ДПА. Стихията остана неконтролируема и в събота и все повече приближава до къщите, някои от които вече са изпепелени. Нови огнища бяха констатирани в Сан Диего и Санта Барбара, което наложи масови евакуации. Огънят изпепели 57 000 хектара въпреки мобилизирането на около 8700 пожарникари. Над 500 сгради са разрушени, а 212 000 души бяха принудени да напуснат домовете си. Няма данни за пострадали българи. ", "date": "2017.12.09", "title": "Огненият ад в Калифорния взе първа жертва"}
{"url": "https://www.24chasa.bg/novini/article/6603054", "text": "САЩ приветстваха края на „жестоката окупация“ на близкоизточната радикална групировка „Ислямска държава“ в Ирак, след като правителството на Багдад обяви победа в тригодишна война с джихадистите, предава AFP. Съгласно изявлението на Багдад, „последните остатъци от самопровъзгласения халифат на „Ислямска държава“ в Ирак са изличени и хората, живеещи в тези райони, са освободени от бруталния контрол“ на терористите, заяви говорител на Държавния департамент, цитиран от \"Фокус\". „САЩ се присъединяват към иракското правителство, като подчертават, че освобождението на Ирак не означава, че борбата срещу тероризма, а дори и срещу „Ислямска държава“ е приключила в страната. Трябва да бъдем бдителни в противодействието на всички екстремистки идеологии, за да предотвратим връщането на „Ислямска държава“ или появата на заплахи от други терористични групировки\", добави говорителят.", "date": "2017.12.09", "title": "САЩ приветстват края на жестоката окупация на \"Ислямска държава\" в Ирак"}
{"url": "https://www.24chasa.bg/novini/article/6602659", "text": "Огромен пожар избухна в Бургас днес следобяд, горят складове с боеприпаси на жандармерията, които се намират в жилищния квартал \"Изгрев\". Гасенето продължава и в момента, на място са шефът на пожарната комисар Васил Василев и няколко екипи огнеборци. Все още няма официална информация какво се е съхранявало в складовете, но в района на пожара се чуват пукотевици, които най-вероятно са от складирани боеприпаси. Складовете на жандармерията, както и административната сграда на службата се намират на метри от жилищните блокове. Десетки граждани са излезли и наблюдават гасенето на пламналите постройки.", "date": "2017.12.09", "title": "Огромен пожар в Бургас, горят складове с боеприпаси (Снимки)"}
{"url": "https://www.24chasa.bg/novini/article/6602651", "text": "Ирански държавни медии съобщиха днес, че осем катерачи са загинали в лавина, а девети е в неизвестност, предаде Асошиейтед прес. Агенция ИРНА посочва, че те са били част от 15-членен екип и са се опитвали да стигнат до заслон в четвъртък, когато лавината паднала в планината Ощоранкух, в югозападната част на страната, цитира БТА. Ощоранкух е един от най-високите върхове в планинската верига Загрос, част от която е известна като иранските Алпи, отбелязва АП.", "date": "2017.12.09", "title": "Лавина уби осем алпинисти в Иран"}
{"url": "https://www.24chasa.bg/novini/article/6602699", "text": "Спецчасти на австрийската полиция са арестували в района на Бад Ишъл, окръг Гмунден, заподозрян за убийството на гражданин на България, предава информационният портал Nachrichten.at. Атаката бе извършена по-рано тази седмица на магистрала M5 в Унгария. Съгласно разпространените данни, двама души – механици по професия, са се прибирали към България. Малко преди 3 часа (местно време) след полунощ са спрели да почиват. Тогава нападателят се е доближил до превозното им средство и е произвел изтрели. Водачът е починал, а 57-годишният му спътник е пострадал сериозно, информира \"Фокус\". Австрийските медии съобщиха, че извършителят страда от сериозно заболяване. Не се уточнява обаче дали то е на психическа основа. Националността на предполагаемия нападател също не се пояснява.", "date": "2017.12.09", "title": "Арестуваха мъж в Австрия, заподозрян за убийството на българин"}
{"url": "https://www.24chasa.bg/novini/article/6602684", "text": "Северна Корея обвини САЩ в ядрен шантаж по време на дискусии с високопоставен представител на ООН, но прие да разговаря редовно със световната организация, предаде Франс прес, като цитира Корейската централна телеграфна агенция. Американският дипломат Джефри Фелтман, заместник-генерален секретар на ООН по политическите въпроси, пристигна днес в Пекин след петдневно посещение в Пхенян, целящо да намали напрежението на Корейския полуостров. Извънредното посещение започна седмица след като Северна Корея (КНДР) изстреля междуконтинентална балистична ракета, която според експерти може да достигне континенталната част на САЩ, припомня АФП, цитира БТА. По време на посещението си Фелтман се срещна с външния министър на КНДР И Йон-хо и заместника му Пак Мьон-гук. \"На срещите нашата страна обяви, че американската политика на враждебност спрямо КНДР и техният ядрен шантаж са отговорни за сегашното напрежение на Корейския полуостров\", съобщи севернокорейската агенция. Пхенян обаче е приел да нормализира комуникациите с ООН чрез дипломатически посещения на различни равнища. Не се съобщава за среща между севернокорейския лидер и Фелтман, отбелязва АФП.", "date": "2017.12.09", "title": "Пхенян обвини Вашингтон в ядрен шантаж по време на дискусии с ООН"}
{"url": "https://www.24chasa.bg/novini/article/6602639", "text": "Турският президент Реджеп Тайип Ердоган разговаря днес по телефона с френския си колега Еманюел Макрон за решението на Вашингтон да прехвърли посолството на САЩ от Тел Авив в Йерусалим, признавайки по този начин Йерусалим за столица на Израел, предаде ТАСС. Турската телевизия НТВ съобщи, че в разговора с Макрон Ердоган е подчертал, че защитата на историческия статут на Йерусалим е \"задължение на цялото човечество\". Двамата се договорили със съвместни усилия да се опитат да убедят САЩ да променят решението си. По-рано днес турският президент е разговарял по тази тема с президентите на Азербайджан Илхам Алиев, на Казахстан Нурсултан Назарбаев и на Ливан Мишел Аун. Очаква се руският президент Владимир Путин също да обсъди с Ердоган темата за Йерусалим по време на посещението си в Турция на 11 декември. По-рано двамата изразиха по телефона безпокойството си от този акт на Вашингтон. ", "date": "2017.12.09", "title": "Турция и Франция ще убеждават САЩ да промени решението си за Йерусалим"}
{"url": "https://www.24chasa.bg/novini/article/6602732", "text": "България, Сърбия, Гърция и Румъния ще направят общо предложение на Китай да финансира проекти между четирите държави. Това ще стане на срещата на 16-те източноевропейски държави с Китай, която следващата година ще се проведе в София. Това обяви българският премиер Бойко Борисов след четиристранна среща с министър-председателите на Гърция Алексис Ципрас и на Румъния Михай Тудосе и с президента на Сърбия Александър Вучич. Това бе втората среща на този Балкански формат за тази година. Тя се проведе в Белград, след като първото събиране на четворката бе през октмоврри във Варна. Официалната част от срещата на Борисов, Ципрас, Тудосе и Вучич в събота бе предшествана от неформална вечеря в Белград в петък. На нея е присъствала и сръбската премиерка Ана Бърнабич. Разговорите в ресторант в сръбската столица са продължили до късно след полунощ. Четирите държави са поставили като приоритетни три големи проекта, стана ясно след разговорите на Борисов, Вучич, Ципрас и Тудосе в Белград. Те бяха представени от министър-председателя на Гърция. През следващите месеци ще търсим финансиране за развитие на енергийния и газов пазар и развитие на железопътните връзки, обяви Ципрас. Първият голям приоритет на четиримата лидери ще е довършването на газопровода ТАП, по който природен газ от Азербайджан трябва да мине през Турция и да стигне до Гърция и Адриатическо море. Част от този проект са и газовите връзки на Гърция с Турция и България, така че азерският газ да може да стига до България, обясни Ципрас. Вторият голем приоритет е построяването на терминал за доставка на втечнен газ в гръцкото пристанище Александруполис. Отново този проект върви с газовите връзки към България и гръцкият хъб за втечнен газ ще бъде свързна с българския хъб „Балкан“, откъдето горивото ще се разпределя към останалите държави на Балканите и към Централна Европа. Интерес към доставка на втечнен таз за Европа през Александруполис има както от Катар, така и от САЩ. Третият важен проект за железопътните връзки, посочи Ципрас. Главният проект тук е построяването на коридора Солун-Кавала-Александруполис-Бургас-Варна-Русе, за който тази година премиерите на Гърция и на България подписаха споразумение. Към това споразумение ще се присъедини и Румъния и трасето ще бъде продължено и до Букурещ, обясни Ципрас. Освен това ще се търси финансиране и за модернизирането на железопътните връзки Солун- Белград и София-Белград, посочи министър-председателят на Гърция. Повече конкретика за финансирането трябва да бъде подготвена за следващата среща на четиримата лидери, която ще се проведе през март следващата година в Букурещ. За май, но този път в Гърция, също бе уговорена среща на четворката. Тя трябва да се състои точно преди срещата на върха ЕС-Западни Балкани, която ще бъде през май 2018 г. в София като част от българското председателство на Съвета на ЕС. До година-две трябва да са напълно готови и магистралните връзки между София и Белград, а по този начин сръбската столица ще е свързана с Бургас и Истанбул. В този срок трябва да е готова и магистрала от Белград до Солун, обяви пък българският премиер Борисов. Сърбия вече завършва своя магистрален участък, който ще свързва българската граница с Ниш и оттам с Белград. България пък наскоро отпусна 160 млн. лв., с които да се направи скоростен пътя от София до Калотина. Съюзът на четирите държави не е насочен срещу никого, нито срещу Русия, нито срещу Турция, гарантираха и четиримата лидери. Сръбският президент Александър Вучич цитира думи на британския политик от 19-и век Уилям Гладстоун, че само с добри взаимоотношения и развитие на връзките помежду им България, Сърбия, Румъния и Гърция могат да просперират и Балканите да се променят. Инвестициите и развитието на инфраструктурата ще доведат и до по-големи заплати за хората, обясни българският премиер Бойко Борисов. „Искаме да развиваме Балканите първо чрез инфраструктура, да намалим цените на роуминга и да изградим дигиталната инфраструктура заедно с другата“, обясни министър-председателят. „Алтернативният вариант е да продължим да генерираме войни“, заяви Борисов. Очакванията на Сърбия са да стигне до средно 3,5 млрд. евро годишен стокооборот с всяка от трите останали държави в четворката благодарение на общите проекти, които ще доведат и да розвитието на бизнеса, каза президентът на Сърбия Александър Вучич. „Вече не можем да чакаме Великите сили да ни кажат какво да правим. Трябва сами да изградим връзките помежду си“, допълни го пък Ципрас. „С Алексис си говорихме, че трябва да нормализираме отношенията си както с Турция, така и с Русия. Тук има американски бази, има и руски, има християни, има и мюсюлмани и всичко може да пламне отново от една малка искра. Не искаме Великите сили да решават вместо нас“, заяви още Борисов. Четиримата лидери коментираха и заявките на турския президент Реджеп Ердоган за промяна в Лозанския договор, който регламентира границите на Турция с Гърция и България. „И Гърция, и нашето Външно категорично казаха, че връщането към стари договори и спогодби не е от полза за никого. Ако си заговорим тук четиримата за история трябва да си тръгнем на мига, защото няма да можете да ни разтървете“, бе коментарът на Бойко Борисов. „Само ако уважаваме международните спогодби и Лозанския договор ще постигнем просперитет и мирно развитие“, бе пък коментарът на Алексис Ципрас. По време на четиристранната среща в Белград бе подписан и меморандум между България и Сърбия за сваляне на таксите за роуминг. Това е второто такова споразумение, което подписва българското правителство, първото е с Македония. И този меморандум предвижда мобилните оператори да договорят нови по-ниски тарифи за таксите помежду си при разговори в роуминг, а това да доведе и до по-ниски цени на разговорите и ползването на мобилен интернет. „Вие идвате при нас на море и на ски. 50 000 българи ще празнуват Нова година в Сърбия. И всички ще се радват много повече, когато видят по-ниски сметки за разговорите си“, обясни Борисов. Сърбия да стане член на ЕС възможно най-бързо обявиха като приоритет президентът на западната ни съседка Александър Вучич и премиерите на България Бойко Борисов, на Гърция Алексис Ципрас и на Румъния Михай Тудосе. „Бързо трябва Сърбия да излезе на финалната права от европейския си път“, поиска президентът Вучич. „Сърбия винаги е била сърцето и неразделна част от Европа“, каза пък Бойко Борисов. И постави като цел в най-скоро време Белград да успее да затвори три от преговорните си глави с ЕС. Дата за присъединяване на Сърбия към съюза не бе спомената на разговорите в Белград. Заявките на Европейската комисия обаче са, че Сърбия и Черна гора са най-близо до членство. Преди седмица в интервю за хърватско списание пък българската министърка на председателството Лиляна Павлова каза, че целта е 2025 г. Сърбия и Черна гора да са членове на съюза. „Сега е моментът и страните от Западните Балкани трябва бързо да наваксат изоставането си“, каза още Борисов в Белград. „Сърбия повече не може да е извън Европейския съюз“, заяви и гръцкият министър-председател Алексис Ципрас, според когото е крайно време ЕС да коригира грешките си по отношение на Балканите. „Западният свят е в преходен процес и не трябва да допускаме да има отново етническа изолация, национализъм и разделение“, каза още Ципрас. И гръцкият премиер изрази надежда, че по време на българското председателство може да се направи много за интегрирането на страните от Западните Балкани към ЕС. И поздрави Борисов, че се е нагърбил да организира среща на върха ЕС-Западни Балкани в София през май догодина. „Имаме едно ясно послание, Сърбия трябва да е член на ЕС“, присъедини се и румънският премиер Михай Тудосе. Според него обаче при изграждането на общите инфраструктурни проекти и засилване на свързаността между държавите, присъединяването към съюза ще се превърне просто в една формалност. Президентът Вучич обаче уточни, че за разлика от България, Гърция и Румъния, страната му няма да стане член на НАТО, а ще запази неутралитет. Според него сърбите добре помнят, че са били атакувани през 1999 г. и това е довело до загуба на част от територията им. Вучич говореше за отделянето на Косово след операция на НАТО, но нито веднъж не спомена името на бившата сръбска провинция. „Русия е приятелска държава, но Сърбия върви по своя европейски път“, каза още Вучич. През 2018 г. е много вероятно да бъде постигнато споразумение между Гърция и Македония за името на бившата югославска република. Това обяви в Белград премиерът на Гърция Алексис Ципрас. Той обаче не назова нито името Македония, нито Бивша югославска република Македония, а говореше за Скопие. „2018 г. е ключова за Гърция, ключова за Сърбия, ключова за целия регион. Тя може да се окаже ключова и по проблема със Скопие. Може би 2018 г. ще донесе полезна развръзка, ако и в Скопие също предприемат стъпки, ако изоставят реториката за единствен наследник на Александър Велики“, заяви Ципрас. От наачалото на управлението му през август македонският премиер Зоран Заев изостави политиката на изолация и налагане на античния образ на Македония. Той първо подписа договорът за приятелство с България, след това обяви и че е готов на разговори с Гърция за името. Южната ни съседка не приема засега конституционното име Република Македония, твърди и че не бива в името на бившата югославска република да фигурира Македония. Именно заради спора за името Гърция наложи вето върху присъединяването на Македония към НАТО, а този спор пречи и на започването на преговори за присъединяване на Скопие към ЕС. „Сигурен съм, че с Ципрас ще намерим възможности да решим и въпроса на Скопие“, коментира и българският премиер Бойко Борисов в Белград.", "date": "2017.12.09", "title": "България, Гърция, Сърбия и Румъния с общо предложение към Китай за бързи влакове и газопроводи (обзор)"}
{"url": "https://www.24chasa.bg/novini/article/6602740", "text": "Шокиращо видео на гладна полярна мечка, показващо последните мигове от живота й, бе заснето от фотографи на дивата природа. Мечката е изключително слаба, като козината ѝ виси от тялото и животното влачи задните си крака. Тя е била забелязана на островите Бафин край Канада, където няма и помен от сняг, пише британският сайт \"Метро\". Фотографът Пол Никлин, който работи за Нешънъл Джиографик, споделя: \"Стояхме там и плачехме. Снимахме и сълзи се стичаха по бузите ни\". Екипът е искал да се намеси, но не са разполагали с подходяща храна за животното, нито с пистолет с упояващи стрели, за да я приспят. Затова решили да продължат да снимат, \"за да не умре напразно\" бялата мечка.", "date": "2017.12.09", "title": "Шокиращо видео на гладуваща полярна мечка ни напомня да спрем глобалното затопляне (Видео)"}
{"url": "https://www.24chasa.bg/novini/article/6602738", "text": "Двайсет и трима заподозрени са били задържани при операция в Истанбул срещу джихадистката групировка \"Ислямска държава\", предаде турската частна телевизия НТВ. Екипи на силите на турската полиция за борба с тероризма са предприели действия за залавянето на заподозрени, за които имало сведения, че подготвят \"сензационен атентат\" от името на ИД, информира БТА. В рамките на разследването е била извършена операция с едновременни акции на шест адреса в мегаполиса и са били задържани 23-ма чуждестранни граждани. При обиските са били намерени голям брой документи на организацията и дигитални материали.", "date": "2017.12.09", "title": "Арестуваха 23-ма джихадисти в Истанбул,\nподготвяли голям атентат"}
{"url": "https://www.24chasa.bg/novini/article/6602730", "text": "Тежката катастрофа затвори международния път за Гърция през ГКПП \"Маказа\". Инцидентът е станал към 16,30 часа в района на момчилградското село Загорско. Автомобил \"Фолксфаген\" със смолянска регистрация и кърджалийски мотоциклет са се сблъскали челно. Мотоциклетистът, който е на 32 години, е загинал на място. Има и 3-ма ранени, които са се возили в автомобила. Те са откарани с линейки в кърджалийската болница. Мястото на катастрофата е отцепено от полиция. На място има и екип на пожарната. Автомобилите се оклоняват по пътя за Джебел.", "date": "2017.12.09", "title": "Тежка катастрофа затвори път за Гърция, моторист е загинал на място (Обновена)"}
{"url": "https://www.24chasa.bg/novini/article/6602758", "text": "Турският президент Реджеп Тайип Ердоган призова мюсюлманите да запазят спокойствие в реакцията си на признаването от САЩ на Йерусалим за столица на Израел, предаде Асошиейтед прес. Ердоган заяви днес, че протестиращите трябва да действат в рамките на закона и демокрацията, информира БТА. Протести в Газа и Западния бряг доведоха до сблъсъци. Демонстрациите в Турция продължават и днес. \"Съдбата на Йерусалим не може да бъде оставена на окупаторска държава, която узурпира палестински земи от 1967 г. без да зачита закон и моралност\", заяви турският президент. \"Йерусалим за нас е (като) зеницата на окото\", каза още Ердоган и за пореден път изтъкна, че за мюсюлманския свят градът е \"червена линия\".", "date": "2017.12.09", "title": "Ердоган призова към сдържаност мюсюлманите след решението на САЩ за Йерусалим"}
{"url": "https://www.24chasa.bg/novini/article/6602770", "text": "\"Нашият позитивен лекарствен списък е с една от най-широките гами лекарства. Няма заболяване, които да не е осигурено с най-модерните в света медикаменти.\" Това заяви министърът на здравеопазването Кирил Ананиев на извънреден брифинг  Според него мотивите на президентското вето са несериозни, а тези, които са ги писали не са добре запознати с темата. Ананиев коментира и протеста, който се проведе по-рано днес пред парламента. В момента се извършва огромна манипулация от малък брой хора, които изпълняват определени частни корпоративни интереси, каза той. Зад тези хора стоят бизнесинтереси, не мога да кажа политически, сигурно е свързано със самата индустрия, обясни министърът. И разказа, че гледайки репортажите от протеста, разпознал лица, които е виждал на протести по други теми.", "date": "2017.12.09", "title": "Ананиев: Няма заболяване, което да не е осигурено с най-модерните лекарства"}
{"url": "https://www.24chasa.bg/novini/article/6602767", "text": "Президентът на САЩ Доналд Тръмп отхвърли чуждестранната критика към своята миграционна политика, заявявайки, че САЩ няма да слуша другите държави по темата, пише The Hill. „Няма да слушаме другите държави, казвайки ни как да направляваме имиграцията“, заяви президентът по време на митинг във Флорида. „Ние искаме най-силните граници, виждани някога. Ще имаме такива граници“, заяви той, цитиран от \"Фокус\". Припомняме ви, че стената по границата между САЩ и Мексико бе едно от основните предизборни обещания на Тръмп. Неговите критици смятат, че подобна политика е изолационистка и насочена срещу имиграцията.", "date": "2017.12.09", "title": "Тръмп: САЩ няма да слушат другите страни относно миграцията"}
{"url": "https://www.24chasa.bg/novini/article/6602654", "text": "Седем души пострадаха при сблъсък между два таксиметрови автомобила във Варна. Инцидентът е станал късно снощи. 58-годишният шофьор на едното такси не е спазил предимството и е блъснал другата кола,   Пострадали са двамата шофьори и петима пътници на възраст между 19 и 28 години. Те са с различни контузии.                                                                                                                                                                                                                                                                                                                       ", "date": "2017.12.09", "title": "7 души са ранени при катастрофа на две таксита във Варна"}
{"url": "https://www.24chasa.bg/novini/article/6602538", "text": "Решението на президента на САЩ Доналд Тръмп да признае Йерусалим за столица на Израел е подарък за екстремистите, заяви външният министър на Обединените арабски емирства Ануар Гаргаш, цитиран от Ройтерс. \"Това е подарък за радикализма. Радикалните и екстремистите ще използват това, за да усилват езика на омразата\", каза Гаргаш в реч на конференция по сигурността в Бахрейн, предава БТА.", "date": "2017.12.09", "title": "ОАЕ: Решението на Тръмп за Йеусалим\nе подарък за екстремистите"}
{"url": "https://www.24chasa.bg/novini/article/6602540", "text": "Турският президент Реджеп Тайип Ердоган обсъди днес с казахстанския, азербайджанския и ливанския си колега въпроса за Ерусалим, предаде турската частна телевизия НТВ. Ердоган е разговарял по телефона тази сутрин с президентите на Казахстан Нурсултан Назарбаев, на Азейбарджан Илхам Алиев и на Ливан Мишел Аун, съобщиха източници от президентството на Турция. Тема на обсъждане са били най-новите развития около свещения за три религии град Ерусалим, признат от САЩ за столица на Израел, предава БТА. Ердоган е предупредил, че инициативата на САЩ ще окаже негативни последици върху мирния процес в Близкия изток. Той е изтъкнал също необходимостта от запазване на статута на града, който е свещено и за мюсюлманите място. Президентът на Турция отново е заявил позицията си, че пътят към мира и стабилността минава през установяването на независима и суверенна палестинска държава в границите от 1967 г. със столица Източен Ерусалим. В разговорите е била откроена важността на срещата на Организацията за ислямско сътрудничество, свикана на 13 декември в Истанбул, като възможност да се демонстрира обща позиция на мюсюлманския свят.", "date": "2017.12.09", "title": "Телефонна дипломация на Ердоган за Йерусалим"}
{"url": "https://www.24chasa.bg/novini/article/6602600", "text": "Северна Корея осъди президента на САЩ Доналд Тръмп за решението му да признае Йерусалим за столица на Израел и го нарече \"изкуфял\" и \"слабоумен\", предаде Франс прес. През последните месеци Тръмп и севернокорейският лидер Ким Чен-ун си разменят лични обиди и заплахи за война в обстановка на изострено напрежение заради ракетната и ядрената програма на КНДР, предава БТА. \"Като се има предвид, че изкуфелият слабоумник открито призовава в ООН за пълното унищожаване на суверенна държава, това действие не е толкова изненадващо. Тази инициатива обаче ясно показва на целия свят кой е рушителят на световния мир и сигурност, кой е парий и бандит в международната общност\", заяви говорител на севернокорейското външно министерство, използвайки квалификации, които обикновено се изговарят по адрес на КНДР. Северна Корея енергично осъжда решението на САЩ за Ерусалим и изразява \"твърдата си подкрепа и солидарност с палестинския и арабския народ в борбата им за легитимните им права. САЩ ще бъдат държани за отговорни за всички последици от това опасно и дяволско действие\", добави говорителят, цитиран от държавната агенция КЦТА.", "date": "2017.12.09", "title": "Северна Корея нарече Тръмп \"изкуфял\" и \"слабоумен\" заради решението за Йерусалим"}
{"url": "https://www.24chasa.bg/novini/article/6602327", "text": "Заместник-генералният секретар на ООН по политическите въпроси Джефри Фелтман, който бе на посещение в Северна Корея тази седмица, е изразил желание за облекчаване на напрежението на Корейския полуостров, съобщи официалната севернокорейска агенция, цитирана от Ройтерс. Пратеникът на световната организация е признал негативното влияние на санкциите върху хуманитарната помощ за страната, предава БТА. Фелтман е най-високопоставеният представител на ООН, отишъл на официално посещение в изолираната азиатска държава от 2012 г. насам. \"Организацията на обединените нации изрази загриженост за ситуацията на Корейския полуостров и изрази желание да работи за облекчаване на напрежението, съгласно Устава на ООН, основаващ се на международния мир и сигурност\", посочи КЦТА.", "date": "2017.12.09", "title": "Висш пратеник на ООН иска облекчаване на напрежението на Корейския полуостров"}
{"url": "https://www.24chasa.bg/novini/article/6602332", "text": "Калифорния започна да приема вчера заявления от фирми, които искат да развиват дейност в започващия от догодина легален бизнес с марихуана с развлекателна цел, съобщи Асошиейтед прес и отбеляза, че това крайъгълен камък за нововъзникващия пазар. След като бе разработвана в продължение на месеци, вчера бе стартирана онлайн платформа, която ще позволи на търговци на дребно, дистрибутори и лаборатории да кандидатстват за държавни лицензи, необходими за развиване на търговска дейност, предава БТА. Продажбите на марихуана за забавление в Калифорния започват на 1 януари. В този щат от дълги години се развива индустрия с канабис за медицински цели и властите прогнозират, че ще до няколко години ще съберат 1 милиард долара данъци от продажби на марихуана и други дейности.", "date": "2017.12.09", "title": "Стартира онлайн система за лицензиране на фирми за марихуана в Калифорния"}
{"url": "https://www.24chasa.bg/novini/article/6602346", "text": "Започна работната срещата на премиерите Бойко Борисов, Алексис Ципрас, Михай Тудосе и президентът Александър Вучич в Белград. Това съобщиха от правителствената информационна служба. Лидерите на четирите страни обсъждат развитието на икономическото сътрудничество, укрепването на регионалната стабилност и подкрепата за интеграцията на държавите в региона.", "date": "2017.12.09", "title": "Започна срещата на Борисов, Ципрас, Тудосе и Вучич в Белград (Видео)"}
{"url": "https://www.24chasa.bg/novini/article/6602372", "text": "Слободан Праляк, бивш лидер на босненските хървати,  , е бил кремиран тайно в Загреб в четвъртък, в присъствието само на няколко най-близки роднини и приятели, съобщи хърватската телевизия ХРТ. След аутопсията, при която бе установено, че Праляк се е отровил с цианид, тялото му е било прехвърлено от Хага в Загреб, а за кремацията му не е съобщено дори на сайта на гробището Мирогой в хърватската столица. Преди две години Праляк написал прощално писмо, в което посочил последното си желание - да не бъде погребван, а пепелта му да бъде разпръсната в Мирогой. В понеделник в 12 часа е предвидена възпоменателна церемония за Праляк в концертна зала \"Ватрослав Лисински\" в Загреб, а по-късно ще бъде отслужена и меса в негова памет. Световните медии критикуваха Хърватия за почестите и вниманието, които отдава на Праляк.", "date": "2017.12.09", "title": "Слободан Праляк е кремиран тайно в Загреб"}
{"url": "https://www.24chasa.bg/novini/article/6602421", "text": " България и Сърбия подписаха Меморандум за намаляване на тарифите на роуминга, предаде „Фокус“. Документът беше подписан от министъра на транспорта Ивайло Московски и сръбския министър на търговията, туризма и съобщенията Расим Лияч. Сръбската държава е втората страна от Западните Балкани, с която страната ни сключва споразумение в тази област. Преди по-малко от месец беше подписан аналогичен документ с Македония. Отпадането на роуминга на страните от Западните Балкани с ЕС е сред приоритетите на българското правителство и на българския еврокомисар Мария Габриел. То е част от мерките за подобряване на свързаността на всички равнища в региона, което пряко ще се отрази на контактите между гражданите и фирмите. Подписването на Меморандума между двете страни е част от работната среща в сръбската столица Белград на премиерите Бойко Борисов, Алексис Ципрас, Михай Тудосе и президентът Александър Вучич. Лидерите на четирите страни обсъждат развитието на икономическото сътрудничество, укрепването на регионалната стабилност и подкрепата за интеграцията на държавите в региона. Те се срещат два месеца след първите им разговори във Варна.", "date": "2017.12.09", "title": "България и Сърбия подписаха Меморандум за намаляване на тарифите на роуминга"}
{"url": "https://www.24chasa.bg/novini/article/6602412", "text": "Там където се строи, там няма войни. Това каза премиерът Бойко Борисов на пресконференция след работната среща на премиерите Бойко Борисов, Алексис Ципрас, Михай Тудосе и президентът Александър Вучич в Белград. \"Срещата е далеч по-лесна от срещата слидерите на Западните Балкани. Сърбия винаги е била в сърцето на Европа. Ние отново си говорим как да устроим Балканите , така че хората да живеят по-добре. Аз запознах колегите със срещата в София с лидерите на Западните Балкани\", добави премиерът на България. \"Ние сме неразделна част от Европа. Трябва да покажем мъдрост, че сме си научили уроците. Аз съм оптимист, вярвам в колегата Вучич, че ще направят всичко възможно да скъсят сроковете за присъединяване към ЕС. Балканите много векове наред са генерирали само войни. Сега е ключов момент, много от големите играчи на света имат интереси на Балканите. Ние искаме единни Балкани, модерна инфраструктура, дигитална инфраструктура. Сега е момента лидерите на Западните балкани осъзнават, че са назад с ангажиментите си, трябва да наваксат. Имаме възможност за финансиране, рядък шанс е че срещата с Китай 16+1 също е в София. Продължаваме, отправяме към нашите приятели в Европа, че имат едни мъдри, сигурни Балкани, които не генерират проблеми, а спазват всички правила. Това което предлагаме като инвестиции ще доведе до по-големи доходи.\", каза още Борисов. \"Нашето министерство вчера също категорично каза, че сега да се връщаме към международни договори и спогодби не е никак добър тон. нито е градивно за Балканите\", каза още Борисов. „Ами ние само четиримата, ако си заговорим за историята 30 години назад и трябва да си тръгнем на мига. Няма да могат да ни разтърват. Така че историята е за историците, а ние да се опитаме на нашите народи да им осигурим просперитет, доходи и да се радват. Прекрасен град е Белград, прекрасен Букурещ, Солун, София, ски курорти, морета реки“, коментира Борисов и подчерта, че това богатство са длъжни да го направят да работи за хората, а не за трети страни. Само със сътрудничество, солидарност и уважение на международните спогодби, особено на Лозанското споразумение, което е крайъгълен камък за нашия Балкански регион, бихме могли да постигнем просперитет, мирно съжителство, общ растеж и развитие. Това каза гръцкият премиер Алексис Ципрас на пресконференция след работната среща с лидерите на България, Сърбия и Румъния, предаде Фокус. „В една такава рамка на сътрудничество, Българското Председателство, което смятаме, че ще е Балканско, ще даде възможност да промотираме общите ни идеи и ценности“, посочи той. „Дава ни се възможност да можем да продължим Солунския дневен ред от 2014 година догодина в София, на базата на виждането ни за общо бъдеще“, коментира Ципрас. „Приветствам това, че България ще организира среща на върха на европейските лидери и лидерите на Балканите през май, която ще е платформа за посланията, важни за нас“, посочи гръцкият премиер. „Подчертавам колко е важно да се срещаме в бъдеще, трябва да говорим, както за своите проблеми и предизвикателства, така и за общото ни бъдеще“, заяви Алексис Ципрас. Според него България, Гърция, Румъния и Сърбия могат да изиграят изключително важна роля за придвижването и развитието на целия Балкански регион, и на цяла Европа. Гръцкият премиер обясни, че на срещата са обсъдени темите за завършването на сегменти на тръбопровода ТАБ и интерконекторната връзка между Гърция и България. „Историята ни е поучила, че напрежението и конфликтите не водят до нищо добро. Искаме да поставим основите за по добро бъдеще взаимно уважение и развитие“, заяви Алексис Ципрас. „Това е нашето послание, което ще се чуе и от нашите партньори в ЕС“, каза още той. Сърбия върви по своя европейски път. Това каза президентът на Сърбия Александър Вучич, предаде „Фокус“. „Много лидери на ЕС не крият, че когато аз разговарям с руските колеги, гледат към нас, но някои хора като отидат в Москва забравят откъде са дошли. Аз не забравям. Сърбия върви по своя европейски път. Русия е приятел на Сърбия и ще поддържаме добрите взаимоотношения, но това няма нищо общо с пътя, по който върви Сърбия. Сърбия иска да поддържа военния си неутралитет. Искаме да си изградим собствена армия, която да гарантира нашата сигурност. Тук никой не трябва да забравя, че ситуацията е различна, защото Сърбия бе атакувана през 1999 г. Случаят на Сърбия е малко по-различен от този в останалите държави. Всички добре разбираме ситуацията на сръбските граждани. Вярвам, че можем да намерим решенията на нашите проблеми по пътя към Европа. Трябва все по-ясно да обясняваме положителните аспекти на нашия европейски път. Някои хора в Европа вярват, че имат правото да ни поучават, но забравят, че хората в Сърбия добре знаят кой повлия на процесите, които доведоха до отнемането на части от териториите на Сърбия. Затова страната ни много внимателно се стреми да опазва стабилността и мира в региона. Мисля, че след като дойдохте от своите столици и отседнахте в различните хотели, имахте възможност да видите строителството, което се случва в Белград и икономическият прогрес, който е видим. Няма да подкопаваме взаимоотношенията с други държави, които имаме от десетилетия. Искам да оповестя, че останалите ми колеги и приятели се съгласиха, че в началото на март в Букурещ ще е следващата ни съвместна четиристранна среща на високо равнище. После през май, преди тази в София, ще имаме още една в Гърция. Това каза румънският премиер Михай Тудосе на пресконференция след работната среща с лидерите на България, Сърбия и Гърция, предаде„Фокус“. „Не искаме тези срещи да са нещо особено и отличаващо се, а да са регулярни и да носят важни послания“, посочи той. „Доста дълго време разговаряхме по общите ни теми и решихме, че по-често трябва да има съвместни четиристранни срещи и между нашите министри“, обясни Михай Тудосе. „И четирите държави си имат предизвикателства, но осъзнахме, че няма нито един проблем, който да не можем да преодолеем и да не намерим решение. С тези наши сбирки можем да хармонизираме позициите си и да намираме общи решения“, заяви румънският премиер. „Можем да помогнем за интегрирането на Сърбия в ЕС, защото тя граничи с България, Сърбия и Румъния. Сръбското интегриране може да стане чрез обща инфраструктура и обмен на студенти между държавите. Ще спомогнем за улесняването на техния европейския път“, каза още той.", "date": "2017.12.09", "title": "Борисов в Сърбия: Там където се строи, там няма войни (Видео)"}
{"url": "https://www.24chasa.bg/novini/article/6602402", "text": "„Не на мораториума върху лекарствата и новите терапии” - протест под това мото събра пред парламента несъгласните с ограничението, според което пари за такива медикаменти през 2018 г. няма да има пред, предава  . На протеста дойде и омбудсманът Мая Манолова. „С цел да се икономисат средства, управниците ни решиха да спестят едни трохи от 25 млн. лева като наложат мораториум за минимум една година за финансирането на всички нови терапии”, пишат организаторите на протеста. Според тях приетото решение отрича правото на живот на пациентите, които имат нужда от новите медикаменти.", "date": "2017.12.09", "title": "И Мая Манолова на протеста срещу мораториума на новите лекарства (Снимки)"}
{"url": "https://www.24chasa.bg/novini/article/6602425", "text": "Шофьорите масово не плащат електронните фишове за нарушения. Това показва статистиката на Министерството на вътрешните работи.  Според данни на Асоциацията на пострадалите в катастрофи близо половината от глобите в България не се събират. Някои от рекордьорите на пътя имат по 150 наказателни постановления.  \"Излязоха шокиращи данни за хора, които имат по 30 000 лева неплатени глоби към КАТ. И няма сила, която да принуди държавата да си събере тези пари\", заяви пред   председателят на асоциацията Владимир Тодоров.  След връчването на фиша провинилият се шофьор има 45 дни да плати. След това данните за дължимите пари се изпращат на Приходната агенция.    Миналата година от \"Пътна полиция\" са изпратили над 1 милион документа в НАП за неплатени глоби. Цифрите показват, че през последните две години за принудително събиране са предадени 34 млн. лева глоби. От тях до момента са събрани около половината. Затова едно от предложенията е частните съдебни изпълнители също да участват.", "date": "2017.12.09", "title": "Милиони левове за фишове за нарушения към \"Пътна полиция\" стоят неплатени"}
{"url": "https://www.24chasa.bg/novini/article/6602429", "text": "Двама души са загинали, а 16 са ранени, през изминалото денонощие в страната при регистрирани 15 тежки пътни произшествия в страната. Това съобщи пресцентърът на МВР. В София през денонощието са станали 174 леки и пет тежки катастрофи, при които има шестима ранени.                                                                                                                                                                                                                                                                                                                      ", "date": "2017.12.09", "title": "Двама загинали при катастрофи в страната за денонощие"}
{"url": "https://www.24chasa.bg/novini/article/6602441", "text": "Светослав Стойков, който излежава тригодишна присъда в затвора в Берлин заради нападение в гръб на германска студентка, е бил пребит в затвора. Това съобщава вестник „Билд“, позовавайки се на свои източници. 28-годишният български гражданин излежава присъдата си затвора в Хайдеринг, където е бил преместен в петък, тъй като в затвора в Тегел не бил в сигурност. Още същият следобед след пристигането си в новия затвор е пребит, така че се наложило да бъде закаран в болница. Явно затворниците са знаели че при тях идва прочутият ритач от метрото и са изчакали подходящ момент, пише „Билд“. Вестникът обяснява, че единственият възможен момент за нападение е, когато затворниците се връщат от работа към килиите си. Тогава се разминават в коридорите. Става дума за само 10 минути, които съкилийниците на Стойков са изчислили, за да го атакуват. Причината най-вероятно е отмъщение за атаката над момичето в метрото, заради която той бе осъден. На 27 октомври миналата година Стойков ритна без никаква причина в гърба 26-годишна студентка, която се прибирала у дома след посещение при приятелка. Момичето полита по стълбите и си чупи лошо ръката. Стойков и придружаващите го негови двама братя и братовчед продължават пътя си, без да й помогнат. Всичко това е заснето от камерите в метрото. Публикуването на кадрите от нападението в медиите предизвика вълна от възмущение в цяла Германия и дори частни лица обявиха награда за залавянето на Стойков. Той се укрил за няколко седмици при роднини във Франция, но бил разкрит от полицията, която подслушала телефонен разговор на жена му с майка й във Варна. Родителите на момичето живеят в квартал „Максуда“ там. Процесът срещу Стойков протече това лято и той получи три години затвор. Според в. „Билд“ в затвора българинът бил атакуван и обиждан постоянно. Говорителят на сенатора по правосъдие в Берлин Себастиян Брус заявява пред вестника, че до петък вечерта при тях не е постъпила информация за бит затворник.", "date": "2017.12.09", "title": "Ритачът от берлинското метро пребит в затвора"}
{"url": "https://www.24chasa.bg/novini/article/6602446", "text": "Кой е Иван Стрехин, от чийто мерцедес лумна големият пожар тази сутрин в Пловдив и унищожи още четири автомобила? 36-годишният мъж се появи за минути и бързо се скри в жилището си. Не пожела нито да бъде сниман, нито да говори. \"Мъжът ми работи в чужбина\", каза  съпругата му Невина Вангова. Тя бързо затвори вратата, когато беше попитана с какво точно се занимава Иван. Преди това надълго обясняваше, че са свестни хора, че имали бизнес с бижута, нямали дългове и не са получавали заплахи. Стрехин е родом от Раковски, а фамилията е голяма. \"Иван отскача при майка си в Италия, там се занимава с климатици\", каза негов близък. Впоследствие се разбра, че от Италия всъщност внасял автомобили и бил известен автотърговец. Вероятно там трябва да се търси причината за палежа. Според разследващи водеща версия за пожара е отмъщение.  Съседи разказаха, че са изкарали кошмарна нощ. Били събудени от силен гръм, предизвикан от газова уредба на опел Вектра. Той е бил паркиран, непосредствено до мерцедеса на Стрехин. Напълно унищожен е луксозен джип Ауди Q7 спряна от другата страна на колата на Иван. Огънят е съсипал изцяло БМВ Х5 на Йордан Караиванов, както и фиат. Хората изчисляват щетите си за стотици хиляди левове.", "date": "2017.12.09", "title": "Кой е собственикът на мерцедеса, от който тръгна големият пожар в Пловдив?"}
{"url": "https://www.24chasa.bg/novini/article/6602458", "text": "АПИ има добро зимно поддържане, изпитанието идва от огромния трафик на тежкотоварни автомобили. Това каза инж. Дончо Атанасов, председателят на УС на АПИ пред  . „Най-актуалният обект в момента е Поморие – Ахелой, от гледна точка това, че трябва да бъде пуснат в началото на летния сезон. Там през лятото е наистина ужасно. Като Агенция успяхме и направихме далечните обходи на Бургас. Буквално за 30 денонощия направихме пътен възел „Българово“, който е на магистралата – 7-8 км преди Бургас. Оттам през Каблешково и Тънково се отива директно в Слънчев бряг. В дясното направление е минава по обхода Камено, „Меден рудник“ и се отива в Созопол. Това разтовари доста от трафика“, обясни инж. Атанасов. „През зимата строим, тъй като в момента правим изкопи и насипи, използваме всеки добър ден да строим. Вдигнем ли конструкцията не е проблем асфалтовите зони. По-тежки са екологичните зони, те ще ни отнемат повече време“, добави той. Във връзка със снегопочистването в проходите „Петрохан“ и „Троян Кърнаре“, инж. Атанасов заяви: „Няма случай, в който да сме затваряли „Петрохан“. Той беше затворен за около 24 часа поради това, че листата не бяха опадали, падна сняг около 30 см, това натроши вековните букови гори като кибритени клечки. Всичко това беше на пътя“. „Друг е случаят с „Троян Кърнаре“ и преди 1989 г. беше затварян всяка зима, тъй като поддържането през зимния период е изключително скъпо. Трафикът не е голям, но в момента го удържаме, тъй като въпреки всичко той е за Ловеч, Троян, Пловдив, Карлово, Калофер“, поясни той. По думите му най-лекият проход е „Хаинбоаз“, но най- високата му точка е около 500 м. там проблем създава тежкотоварният трафик, тъй като на денонощие преминават около 4500 ТИР-а и постоянно се увеличават“, каза още той. „Стигаме до проблема със зимното поддържане. Агенцията има добро зимно поддържане от гледна точка на очакванията на хората при зимно време да карат на асфалт. Това е много тежко изпитание, то идва от огромния трафик от тежкотоварни автомобила, преминаващи през България“,", "date": "2017.12.09", "title": "Инж. Атанасов: АПИ има добро зимно поддържане, изпитанието идва от огромния трафик на тежкотоварни автомобили"}
{"url": "https://www.24chasa.bg/novini/article/6602442", "text": "Областният управител на Велико Търново проф. д-р Любомира Попова взе участие в представянето на резултатите от Третия годишен Индекс на Местната система за почтеност – 2017 и отбелязването на Международния ден за борба с корупцията, което се проведе в София, съобщиха от пресслужбата на администрацията. \"Като добра практика на Областния обществен съвет за превенция и противодействие на корупцията в област Велико Търново бихме могли да отчетем организирането и провеждането на изнесени приемни на членовете на Съвета в общинските центрове, както и огласяването на всички взети решения от заседания и решения по антикорупционни политики на Областния обществен съвет за превенция и противодействие на корупцията в област Велико Търново чрез интернет страницата на Областен управител. За постигане на целите на Националната стратегия за превенция и противодействие на корупцията в Република България (2015-2020) Съветът ще продължи своята работа за гарантиране на прозрачност и публичност на административно-управленските процеси и за упражняване на граждански контрол върху дейността на държавната и местна власт. Акцент ще бъде поставен и върху провеждането на антикорупционни обучения в училищата на територията на областта за изграждане на антикорупционна нагласа в подрастващите\", каза проф. Попова По време на дискусията в София стана ясно, че в челото на класацията за трета поредна година е Бургас с индекс от 3.74 точки, което е подобрение в сравнение с 2016 г. В групата на общините, подобряващи своя индекс са и класираните на второ и трето място, съответно Столична община с индекс 3.69 и Стара Загора с индекс 3.68. Общините, регистрирали значително повишение на индекса спрямо 2016 г. са Пловдив, заемащ четвърто място в класацията с 3.57 точки, Габрово и Шумен с 3.44 точки, Благоевград и Велико Търново, съответно с 3.41 и 3.40 точки. Индексът на Местната система за почтеност е тригодишна инициатива на Асоциация „Прозрачност без граници”, която се осъществява с подкрепата на Фондация „Америка за България“. Индексът е основа за обмен на добри практики и развитие на капацитет у всички участници в политическия процес, гражданското общество и бизнеса на местно ниво в българските градове и региони.", "date": "2017.12.09", "title": "Представиха работата на съвета за превенция и противодействие на корупцията в област Велико Търново на форум в София"}
{"url": "https://www.24chasa.bg/novini/article/6602470", "text": "Премиерът на Ирак Хайдер ал Абади обяви края на войната срещу джихадистката групировка „Ислямска държава“ на територията на страната, предаде АФП. „Нашите сили са поели пълен контрол над границата със Сирия и в тази връзка обявявам края на войната срещу „Ислямска държава“, каза Абади на пресконференция в Багдад, предава Фокус.                                                                                                                                                                                                                                                                                                                       ", "date": "2017.12.09", "title": "Премиерът на Ирак обяви края на войната срещу \"Ислямска държава\""}
{"url": "https://www.24chasa.bg/novini/article/6602493", "text": "Крадци задигнали в Лом от мазе на къща на гурбетчии 96 бутилки уиски, съобщиха от полицията в Монтана. Докато стопаните са на работа в чужбина апаши претарашили дома им. В петък дъщеря им – 21-годишната З.В. отишла да нагледа домът на родителите си. Когато влязла вътре забелязала, че един от прозорците е отворен. От стая в къщата момичето видяло, че е извършена кражба. Оттам липсвал плазмения телевизор. При оглед на цялата къща тя забелязала, че крадците са посегнали на провизиите в мазето. Оттам те са взели 60 литра домашна ракия и 96 бутилки бърбън „Джак Даниелс“. Момичето е подало сигнал в полицията. Извършен е оглед. По случая е образувано досъдебно производство.", "date": "2017.12.09", "title": "Крадци задигнали от мазе 96 бутилки уиски"}
{"url": "https://www.24chasa.bg/novini/article/6602507", "text": "Няма регистрирани нарушения на обществени ред и не са допуснати сериозни инциденти на територията на страната по време на студентския празник, съобщи пресцентърът на МВР. За гарантиране на реда и сигурността на студентския празник са били ангажирани 422 полицейски екипа на територията на цялата страна, както и 28 служители на \"Специализираните полицейски сили\". В празничната вечер е било осигурено полицейско присъствие в районите около питейни и увеселителни заведения, както и в курортните комплекси, където празнуващите са били над 30 000. В областите Пловдив, Смолян, Пазарджик, Благоевград, Варна, Бургас са били осигурени и допълнителни екипи. За охраната на обществения ред на територията на столицата съдействие на полицаите и кварталните са оказали два екипа на \"Специализираните полицейски сили\". Служители от отделите на \"Пътна полиция\" в страната са подпомагали движението и няма тежки пътнотранспортни произшествия в нощта на студентския празник, информират от МВР. За гарантиране на спокойното преминаване на празника представители на ОДМВР и СДВР са имали срещи със собственици и управители на увеселителни и питейни заведения, на които са били дадени препоръки за повишена бдителност и навременно подаване на информация. В координация с органите на местното самоуправление и местната администрация са били предвидени и съвместни мерки за обезпечаване на сигурността на празнуващите. Пожарникари са посетили 725 от местата - в планинските и морските курорти, и в големите областни центрове, и са извършили проверки за спазване на правилата и нормите за пожарна безопасност.", "date": "2017.12.09", "title": "Няма регистрирани нарушения на обществения ред на студентския празник"}
{"url": "https://www.24chasa.bg/novini/article/6601505", "text": "Чехия призна Западен Йерусалим за столица на Израел, следвайки примера на САЩ. За разлика от Вашингтон обаче Прага ще обмисли дали да премести посолството си в Йерусалим, след като проведе консултации с регионалните партньори, пише израелското издание “Таймс ъф Израел”. Чехия уточнява, че гледа на Йерусалим като на бъдеща столица и на Израел, и на Палестина. Унгария също обмисляла въпроса. Терористичната мрежа “Ал Кайда” пък призова своите последователи по света да атакуват важни интереси на САЩ, техните съюзници и Израел в отговор на решението на американския президент Доналд Тръмп да признае Йерусалим за израелска столица. Терористите определят Америка като съвременен “фараон”, който потиска мюсюлманите. Хиляди излязоха в петък на протест срещу историческото решение на Тръмп. След края на молитвите в джамията “Ал Акса” в Йерусалим мюсюлмани стигнаха до вратите на Стария град, като скандираха “Йерусалим е наш, Йерусалим е нашата столица” и “Нямаме нужда от празни приказки, имаме нужда от камъни и автомати “Калашников”. Стигна се до сблъсъци между палестинци и израелски полицаи и първи смъртни случаи. Двама души загинаха, а 250 бяха ранени в безредиците. Демонстрации имаше и в Йордания, Малайзия, Индонезия. Хиляди протестираха в Истанбул и други градове на Турция, като скандираха “Израел е убиец, САЩ - негови покровители”. Палестинският президент Махмуд Абас отказа да приеме вицепрезидента на САЩ по-късно този месец. “Такава среща няма да има. Майк Пенс не е желан в Палестина”, заяви високопоставен представител на движението “Фатах”. Побеснял палестинец изпочупи еврейски ресторант в Амстердам часове след решението на Тръмп. ", "date": "2017.12.09", "title": "И Чехия призна Йерусалим, “Ал Кайда” зове за атаки в САЩ (Обзор)"}
{"url": "https://www.24chasa.bg/novini/article/6599530", "text": "С едно от най-големите в историята на Третата българска държава военни учения в ранната есен на 1937 г. край Попово България демонстрира на света, че повече няма да се съобразява с унизителния Ньойски договор, който ѝ забранява да има своя армия. Заради личното участие на Борис Трети учението е известно като царските маневри. Книгата “Царските военни маневри край Попово - 1937 г.” с автори Г. Лебедев, журналист, и П. Василев, капитан о.з., общественик, излязла година по-късно, разказва подробности за събитието, но деликатно премълчава точния брой на видовете и на въоръженията явно заради военната тайна. Но се знае, че излизат пехота, конница, бронирани машини, самолети, инженерни войски “Дотогава висшите военни са били само наблюдатели - за първи път в маневрите участват лично министър-председателят - по това време Георги Кьосеиванов, и министрите му, облечени във военни униформи. Поканени са военните аташета в София на 14 държави, сред които на Германия, САЩ, СССР, Франция, Югославия, както и всички бивши военни министри и стари генерали”, разказва пред “24 часа” директорът на музея в Попово Пламен Събев. Попово вече имало опит в организацията на такива учения - през 1904 г. тук организирал военни маневри и княз Фердинанд. Българската войска имала свои големи маневри и през 1906 г. край Ихтиман, през 1908 г. в Стара Загора и през 1912 г. край Шумен, но те били все преди Ньойския мирен договор от 1919 г. Сега избрали Попово, защото се намира приблизително в центъра на държавата и така никой от съседите нямало да си помисли, че се готви агресия срещу него. “През 30-те години на миналия век бавно, но сигурно започва превъоръжаването и възстановяването на предишния облик на армията. Липсва само най-важният елемент за нейната бойна подготовка - големите полеви учения, наричани тогава военни маневри”, допълва Събев. Край Попово войската си поставя важни цели - да се провери нивото на бойната подготовка и дисциплината, но и да се повдигне духът на народа и вярата му в собствените сили, тъй като по това време мечтата за обединението на българските земи все още е жива. На маневрите са командировани много журналисти, вдигнато е цяло отделение на радио “София”, което предавало наживо от мястото на събитието концертите на военната музика, мобилизирана е филмовата студия при Щаба на войската. В местността Шабанца на 15 км от Попово в района на селата Паламарца и Ковачевец е изграден цял военен град, където е разположена главната квартира на щаба. Тук прокарали ток и вода. Авторите на книгата сравняват военния стан с курорт. Всеки от високопоставените гости разполагал с комфортна офицерска палатка, някои дори били оборудвани с частни телефони. Военните аташета били впечатлени, защото на всеки от тях била зачислена свръзка - войник, който говорел прекрасно родния им език. В офицерска палатка бил настанен и Борис Трети, но двойна - отпред бил работният му кабинет, а отзад разпънали походното му легло. Царят обикалял района на “бойните действия” на кон или с автомобил. Движел се на изток по линията Разград - Търговище, на запад - по линията Бяла - Горна Оряховица - 70 км ги разделяли. “Червената” дивизия командвал ген.-майор Никола Марков, началник на Шуменския гарнизон. “Синият” полк бил поверен на полковник Атанас Стефанов, началник на Русенския гарнизон. От запазените материали става ясно, че сините напреднали успешно и принудили червените да се върнат зад отбранителната си линия. Във военния стан дори прожектирали филм, свиделстват авторите на репортажите. Избрали “Михаил Строгов”. Едва ли това е случайно, защото режисьорът Рихард Айхберг снимал лентата 2 години по-рано във Видин, като използвал в масовите сцени близо 3500 български войници от Врачанския, Плевенския и Белоградчишкия гарнизон, както и голям брой цигани, облечени като татари. Очевидци разказват, че царят дошъл в Попово с автомобил, но всички други високопоставени гости пътували от София със специален влак. Той потеглил в 7,32 ч и спрял на поповската гара в 15,10 ч в първия ден на маневрите. Във влака било цялото правителство воглаве с премиера Кьосеиванов. То било изпратено на софийската гара от единствения министър, останал в София в онзи момент - министъра на вътрешните работи и народното здраве Иван Красновски. Маневрите започнали на 26 септември, но за тях се знаело отрано, тъй като представители на инженерните войски започнали подготовката на терен още от лятото - строили пътища, възстановявали чешмите, тогава изградили и моста над Буюк дере в село Иванча, за да премине по него тежката военна техника от Южна България. Той се използва и до днес. Местната власт начело с кмета на Попово Петър Ламбринов се възползвала от височайшето присъствие в града, за да получи средства, с които павирали улици, изградили сградите на гимназията и железопътната гара. По-късно след смъртта на царя тази щедрост станала причина благодарните поповчани да вдигнат през 1943 г. единствения у нас бюст паметник на Борис Трети, който неотдавна бе възстановен. Разборът на маневрите бил в читалището в Попово на 2 октомври. Преди това 9 самолета имитирали бомбардировка над градчето. При подобни учения военните планират и жертви, но поповските маневри се разминават само с 8 ранени войници, като един от тях паднал от кон. На разбора отчели техническите възможности на пехотата и на бързите дивизии като добри, действията на конницата като великолепни, работата на малките командири като безупречна, а духът на армията бил определен като извънредно висок. Пред офицерите царят говорил около час. След това той държал реч и на народния обяд - банкет, който местната управа дала в градската градина върху маси с бели покривки сред много цветя. За обяда раздали 1800 куверта, наоколо били паркирани 300 автомобила, свирили над 100 военни музиканти - така е описано събитието в книгата. Авторите разказват как ученичките от 2 местни училища - стопанското “Трудолюбие” и земеделското, си ушили специални униформи, в които посрещали гостите и им сервирали, но деликатно мълчат за това какво имало по масите. Борис Трети казал: “Аз съм щастлив да констатирам напредъка, който е постигнат в тактическо, техническо и морално отношение”. Царят хапнал само едно яйце и побързал да отиде да посрещне царица Йоана, която пристигнала специално за заключителния военен парад на следващия ден, 3 октомври. На този ден чествали 19 г. от възкачването на Борис на трона. Той се провел на поляната във военния стан, за гостите изградили 2 трибуни. Запомнил се и с това, че били осветени 32 нови знамена, а 116 юнкери от Военното на Негово величество училище в София получили тук първото си офицерско звание. Един от тях - морякът капитан първи ранг (полковник) Анатоли Златаров, е написал през 1995 г. в спомените си за онзи тържествен момент: “Цялата нощ срещу 3 октомври валя дъжд, но на сутринта времето беше топло и слънчево, като нашето настроение. Царят държа слово в патриотичен дух, после спря пред всеки един от нас - млади офицери в юнкерски униформи. Всеки му се представяше. Когато му казах, че съм от Сливен, той каза: “Хубав, борчески град!”. После го носили на ръце - този начин за изразяване на особена любов и уважение към началството бил широко практикуван. Така правели учениците от гимназиите и студентите, пише Златаров. На царските маневри били направени много снимки. Музейните работници от Попово са издирили голяма част от тях и са подредили изложба в залите на градската художествена галерия “Кирил Майски”, която може да бъде разгледана до края на годината.", "date": "2017.12.09", "title": "С царски маневри през 1937-а България скъса Ньойския договор"}
{"url": "https://www.24chasa.bg/novini/article/6602057", "text": "40-годишен българин е загинал след автомобилна катастрофа в Кипър, съобщава Cypress Mail. Колата на българина, идентифициран от полицията като Анатоли Братусков, е излязла от пътя и е паднала в дере, предава Фокус. Инцидентът е станал на пътя между Пея и Катикас. В около 17,30 часа местно време в петък полицията е получила сигнал, че в дерето е видян автомобил, но при пристигането си полицаите са установили, че в него няма никой. Тялото на българина е намерено на около 50 метра разстояние. От органите на реда посочват, че в разследването не изключват „никакви възможности“. Малко след като тялото на българина бе открито, неговият работодател, собственик на местен ресторант, го е обявил за изчезнал, тъй като не се е явявал на работа от сряда и оттогава не отговаря на обаждания.", "date": "2017.12.09", "title": "Българин е загинал при катастрофа в Кипър"}
{"url": "https://www.24chasa.bg/novini/article/6602067", "text": "Двама загинали палестинци при сблъсъци с израелските сили, удари на израелската армия в ивицата Газа в отговор на изстреляни по територията на Израел ракети: признаването на Йерусалим за столица на Израел от САЩ разпали вчера отново напрежението между израелци и палестинци, съобщи Франс прес. ООН е \"изключително обезпокоена от рисковете от ескалация на насилието\", заяви специалният координатор на световната организация за близкоизточния мирен процес Николай Младенов на извънредна среща на Съвета за сигурност в Ню Йорк. Палестинците бяха призовани в Ерусалим, Западния бряг и ивицата Газа на \"ден на гнева\", като на вчерашните протести бяха ранени десетки хора и двама загинаха при сблъсъци с израелската армия и полиция, предава БТА. Вечерта армията съобщи, че е прехванала ракета, изстреляна от ивицата Газа, и отвърна с обстрел на военни обекти на ислямисткото движение Хамас в този палестински анклав. Равносметката: 14 ранени според палестинското министерство на здравеопазването в Газа. След това армията съобщи за изстрелването на нова ракета, паднала в град Сдерот, но не уточни дали има жертви. Десетки хиляди хора протестираха в различни мюсюлмански и арабски страни срещу решението на Тръмп за Йерусалим. Тези демонстрации в палестинските територии и мюсюлманския свят засега не са масови, но събуждат притеснения сред международната общност, че Тръмп може да е отворил кутията на Пандора. Отхвърляйки \"проповедите и уроците\", постоянната представителка на САЩ в ООН Ники Хейли повтори, че Тръмп не е заел позиция за границите и увери, че САЩ са ангажирани с мирния процес. Обръщайки гръб на десетилетна традиция в американската и международна дипломация, Тръмп обяви в сряда едностранно Ерусалим за столица на Израел и каза, че ще премести американското посолство от Тел Авив там. Решение, което \"не благоприятства перспективата за мир в региона\" и \"не съответства на резолюциите на Съвета за сигурност\", заявиха вчера посланиците на Франция, Обединеното кралство, Италия, Швеция и Германия в ООН.", "date": "2017.12.09", "title": "Двама загинали и десетки ранени в\n\"деня на гнева\" след решението на Тръмп за Йерусалим"}
{"url": "https://www.24chasa.bg/novini/article/6602075", "text": "Българинът отделя повече разходи за поддръжката на колата си, отколкото за битовото обзавеждане на домакинството, показват данни от анализ на Евростат за общите потребителски разходи за \"обзавеждане, домакински уреди и обичайна поддръжка на домакинствата\" в ЕС през 2016 г. Според европейската статистика българинът отделя за автомобила си около 7,6 на сто от общите си разходи /при среден показател за ЕС от 6,3 на сто/, докато за поддръжката на домакинството, покупка на домакински уреди и обзавеждане отделя едва 5 на сто от същите разходи /при среден показател за ЕС от 5,5 на сто/, предава БТА. През 2016 г. средният общ разход на домакинство у нас е бил около 11 хиляди лева, според данни на НСИ. За обзавеждане, поддържане на жилището /без консумативи като отопление и вода/ или купуване на различни уреди за дома - българското домакинство е отделяло средно по около 400 лв., а разходите средно на едно лице са били около 175 лева. В същото време разходите за транспорт на едно домакинство у нас са били над 700 лева или за едно лице средно по около 320 лева, показват данни на родната статистика. Според данните на НСИ през миналата година почти сто процента от българите са имали в дома си телевизор, хладилник или фризер, пералня или мобилен телефон. Малко над половината от сънародниците ни /52 процента/ са имали компютри плюс Интернет, а около 35 на сто от домакинствата у нас са притежавали климатик. Едва 50 процента от домакинствата обаче са имали личен автомобил. За него едно българско семейство е можело да си позволи да закупи средно по около 300 литра гориво годишно от общите си разходи, според статистиката, без да се броят разходите за ремонти или осигуряване на автомобила с различни застраховки. ОКОЛО 900 ЕВРО СРЕДНО НА ЖИТЕЛ В ЕС СА БИЛИ РАЗХОДИТЕ ЗА ОБЗАВЕЖДАНЕ През 2016 г. домакинствата в ЕС са изразходвали 5,5 на сто от общите си потребителски разходи за \"обзавеждане, домакински уреди и обичайна поддръжка на домакинствата\". Това представлява общ разход от над 443 милиарда евро, което съответства на 3 на сто от БВП на ЕС или 900 евро на жител на ЕС, показва анализът на Евростат. Годишните разходи на домакинствата за обзавеждане, домакински уреди и обичайно техническо обслужване на домакинствата са били приблизително еквивалентни на разходите, изразходвани за техните лични автомобили, при среден разход в ЕС от 6,3 на сто за тази цел. През 2016 г. най-голям дял от общите си разходи за обзавеждане, домакински уреди и поддръжка на домакинствата са отделяли домакинствата в Малта /7 процента/, Германия /6,8 процента/, Австрия /6,6 процента/, Литва /6,5 процента/, Белгия и Италия /по 6,2 процента/ и Словакия /6 процента/. В противоположния край на скалата, най-нисък е бил процентът за поддръжка на дома в Гърция - 2,8 на сто, Латвия - 4 на сто, Испания - 4,2 на сто, Ирландия и Кипър - по 4,3 на сто и др. Най-много са \"свили коланите\" около поддръжката на дома в Гърция - през 2006 г. южните ни съседи са отделяли около 5,2 на сто от общите си разходи за обзавеждане и домакинска поддръжка, докато през миналата година този процент е спаднал до 2,8 на сто. Обратно, делът на домакинските разходи за обзавеждане се е увеличил значително в Полша - от 4,3 на сто през 2006 г. - до 5,3 на сто през миналата година, отчита Евростат.", "date": "2017.12.09", "title": "Евростат: Българинът харчи повече за колата си, отколкото за обзавеждане"}
{"url": "https://www.24chasa.bg/novini/article/6602077", "text": "Американската технологична компания \"Епъл\" (Apple) е напът да придобие приложението за разпознаване на музика и песни \"Шазам\" (Shazam), съобщава сайтът за новини от света на технологиите \"ТекКрънч\" (TechCrunch), цитиран от Франс прес. Марката с нахапаната ябълка може да обяви споразумението за изкупуването на \"Шазам\" още в понеделник, допълва сайтът и цитира анонимни източници, предава БТА. Макар и финансовите условия по сливането да са неясни, сайтът твърди, че стойността на договора може би ще е около 400 милиона долара. Това е под оценката от над един милиард долара, която бе направена при последния кръг от финансиране на \"Шазам\".", "date": "2017.12.09", "title": "\"Епъл\" е напът да придобие \"Шазам\""}
{"url": "https://www.24chasa.bg/novini/article/6602087", "text": "Папа Франциск заклейми ксенофобията като бич за съвременното общество в обръщение от Испанското стълбище в Рим по случай празнувания днес от Католическата църква Ден на непорочното зачатие, предаде ДПА. Помогни ни да отблъснем тези и други вируси, каза папата в молитвата си до Света Богородица, предава БТА. Светият отец изреди сред \"вирусите на нашето време\" безразличието, липсата на гражданско чувство, експлоатацията на хора, лицемерието да обвиняваш другите за грехове, които самият ти вършиш, както и примирението с упадъка на околната среда и нравствения упадък.", "date": "2017.12.09", "title": "Папа Франциск: Обществото е болно от ксенофобия и апатия"}
{"url": "https://www.24chasa.bg/novini/article/6602089", "text": " Според проучване на вестник The New York Times броят на загиналите заради урагана „Мария“ в Пуерто Рико може да бъде повече от 1000 души. В момента се съобщава официално за 62 души, загинали заради бурята, но анализите на данните за смъртните случаи в страната сочат, че има значително нарастване на броя им откакто урагана се стовари над острова, предава Фокус. Между първия ден от бурята на 20 септември 2017 г. до 31 октомври са регистрирани 1052 повече смъртни случая повече от средните показатели, което предполага, че реално може да са загинали значително повече хора. Данните все още се събират заради забавяния, свързани с бедствието и е възможно да бъдат докладвали и други смъртни случаи заради урагана. Правителството на Пуерто Рико докладва, че през октомври „от естествени причини“ са починали 911 души и че нито един от смъртните случаи не е свързан с „Мария“, но телата са кремирани преди да може медицински източници да се уверят в причините за смъртта.", "date": "2017.12.09", "title": "Броят на загиналите заради урагана в Пуерто Рико може да достигне до 1000"}
{"url": "https://www.24chasa.bg/novini/article/6602092", "text": "Европейската комисия обяви, че има „достатъчен прогрес“ в първата фаза от преговорите по условията на раздялата между Великобритания и Европейския съюз и тя ще препоръча на Европейския съвет, предстоящ на 10 декември в Брюксел, да приеме резолюция за продължаване на разговорите към темите за бъдещите търговски отношения между страните и условията на транзитния период след излизането на Обединеното кралство през март 2019 година, предава Фокус. Новината предизвика широк отзвук сред британската общественост и медии. Водещите издания посочиха ентусиазма на британските политици, привърженици на Брекзит, обаче имат и въпроси, които могат да се обобщят с \" Quo Vadis? \" (Накъде отиваме?) Резерви са изразени и към това, че търговските преговори ще започнат едва след няколко месеца, че британските граждани, оставащи в Европа \"са предадени\", че \"сметката за развода\" ще бъде висока и ще бъде изплащана цели десетилетия. Наблюдават се и колебания дали и кога Великобритания ще сключи търговски споразумения с трети страни. Търговските преговори за Брекзит може да започнат едва след месеци, въпреки постигнатия пробив на британския министър-председател Тереза Мей, заради притесненията в Брюксел, че британското правителство не знае какво точно иска по време на отделянето, пише The Independent. Официални лица, близки до преговарящия екип, вярват, че Великобритания и ЕС трябва първо да обсъдят въпросите по преходния период, за да дадат на британското правителство време да обмисли своите търговски планове след Брекзит. Най-вероятно търговските преговори ще започнат през февруари или март 2018 г., когато Великобритания ще излезе с повече яснота. Представителите на ЕС са притеснени, след като министърът на финансите на Великобритания Филип Хамънд по-рано заяви, че правителството все още не е обсъдило крайните си цели по Брекзит. Въпреки, че ЕК препоръча да се признае „значителния прогрес“ на преговорите, за да може те да преминат на следващата си фаза, се очаква първите дискусии през 2018 г. да се съсредоточат върху преговорния период. Въпреки, че ЕК иска да се фокусира върху преходния период, въпросът може да има своите препъни-камъни. Възможен спор може да изникне относно това дали Великобритания автоматично ще приеме новите закони на ЕС без да гласува по тях след 2019 г. Главният преговарящ на ЕС по въпроса Мишел Барние иска преходът да включва „автоматично прилагане във Великобритания на новите правила на ЕС след 30 март 2019 г.“ – нещо, което ключовите привърженици на Брекзит в правителството смятат за „червени линии“.  Британските граждани, живеещи в Европа, реагираха гневно спрямо твърденията, че техните права са гарантирани от постигнатото споразумение между страната им и Великобритания. Те твърдят, че са били „предадени“, пише The Guardian. Те са притеснени, че докато европейските граждани, обитаващи Великобритания ще продължат да имат свобода за движение и работа в Европа, те няма да имат такава, което ще ги остави заключени в страните, които обитават. „Споразумението е по-лошо от очакваното. След 18 месеца боричкане Великобритания и ЕС предадоха 4,5 млн. души в пазарлък, който ще има лошо влияние върху възможността на обикновения човек да живее както до момента“, смята Джейн Голдинг – британски адвокат, живеещ в Германия. Според нея Европейската Комисия е избягала от обещанията си към британските граждани, които са се преместили доброволно в Европа, че те ще запазят свободата си на придвижване. „Това е двойно бедствие за британците в Европа. В момента не само, че не е ясно дали ще запазим автоматично правата си на местожителство, но изглежда, че ще се сбогуваме със свободното придвижване, на което често разчитаме, за да изхранваме семействата си“, допълни Голдинг.  Според водеща група от експерти в търговията Великобритания трябва да покаже доколко е сериозна в световната търговия, сключвайки споразумения със страни извън ЕС, колкото се може по скоро, пише британското консервативно издание The Daily Telegraph . Това би показало на ЕС, че Великобритания няма да приеме диктат по регулациите и ще покаже на страните извън Съюза, че трябва да се държат с нея добре. Според сътрудниците на търговската комисия на института „Легатум“ придвижването към втора фаза на преговорите за Брекзит е ключов шанс за Великобритания да представи бъдещите си планове да търгува с целия свят. „Това ще сигнализира на британските търговски партньори“, смята Грант Алдонъс, бивш икономически съветник на бившия американски президент Джордж У. Буш. „Това ще бъде сигнал за Европейската комисия, че Великобритания ще се придвижи напред“, допълни той. Според експерта от „Легатум“ Шанкър Сингъм „преговорите с другите страни трябва да започнат спешно“. „Най-лошото нещо, което Великобритания може да направи е да сключи сделка първо с ЕС, а след това с другите“, убеден е той. Представителите на бизнеса приветстваха пробива на преговорите за Брекзит, но оптимизмът им избледня бързо. Те призоваха към по-голяма яснота по отношение на бъдещите отношения на Великобритания с ЕС . Според настоящите условия на споразумението за „развода“ Великобритания ще налива пари в ЕС години след като го напусне. Договорът, който проправя пътя за търговските преговори постановява, че Великобритания ще участва в Бюджета на ЕС за 2019 и 2020 г., все едно е пълноправен негов член, пише The Daily Express. Според споразумението Великобритания ще има финансови задължения към Съюза още дълги десетилетия. Те ще включват изплащането на пенсиите на Европейските чиновници като председателя на Европейската комисия Жан-Клод Юнкер, председателя на Съвета на ЕС Доналд Туск и дори на бившия евродепутат-евроскептик от Великобритания Найджъл Фараж. Бъдещите задължения на Великобритания включват не само пенсиите на служителите в ЕС, но и такива като заемите за Украйна. Това в крайна сметка означава, че финансовите задължения на страната може да са повече от 39 милиарда Евро. ***  Министърът на околната среда на Великобритания Майкъл Гоув бе един от водещите привърженици на Брекзит, приветствали пробива на преговорите за „развода“. Външният министър Борис Джонсън също похвали министър-председателя Тереза Мей, но добави, че бъдещото търговско споразумение, искано от Великобритания, трябва да съответства с резултатите от миналогодишния референдум, пише London Evening Standard. Според бившия британски министър Джон Редууд излизането от ЕС без търговско споразумение може да е по-добро от предложенията на Брюксел. Той изрази притеснения относно дължината на възможния двугодишен преходен период и относно възможния размер на „сметката по развода“. Депутатът-консерватор сър Бил Кеш приветства „значимият прогрес“ , но посочи, че „все още има редица въпроси, които трябва да се изяснят“. „Поздравявам министър-председателя за намерението и да постигне днешното споразумение“, заяви Джонсън. „Ние целим да изградим дълбоки и специални отношения с нашите европейски приятели и съюзници, докато останем верни на резултатите от референдума – да си върнем контрола над законите, парите и границите“, допълни той. Бившият министър на международното развитие Прити Пател заяви, че „днес е важна крачка към изпълнението на Брекзит“. „С политическа воля и визия, следващата глава от историята ни трябва да бъде положителна. Нека говорим за търговия“, допълни тя. Британският министър на външните работи Борис Джонсън преди два месеца представи своите „червени линии“ относно това какво трябва да бъде споразумението за Брекзит. Въпреки това, той бе накаран да преглътне гордостта си, след като три от тях бяха пресечени, пише Daily Mirror. Неговите искания бяха следните. 1. Преходен период след Брекзит, продължаващ най-много две години „и нито секунда повече“ 2. Отказ да се приемат новите правила на ЕС или на Европейския съд по време на прехода. 3. Отказ от правилата на ЕС за достъп до пазара. 4. Да не се плаща за достъп до Единния пазар след края на преходния период. Но разкритото споразумение по Брекзит изглежда, че пресичат част от тях. 1. Предвижда се ЕС да остане в Единния пазар и в митническия съюз и да спазва правилата на ЕС за две години след излизането си от него през март 2019 г. 2. Британските съдии ще представят два или три случая годишно на Европейския съд относно европейските граждани във Великобритания до 2027 г. – шест години повече от планирания преход. 3. Детайлите по търговското споразумение ще бъдат определени по време на следващата фаза. Но, ако такова не може да бъде сключено, Великобритания ще запази „пълно приравняване“ с част от правилата на Единния пазар и на митническия съюз „Поздравявам министър-председателя за намерението и да постигне днешното споразумение“, заяви Джонсън. „Ние целим да изградим дълбоки и специални отношения с нашите европейски приятели и съюзници, докато останем верни на резултатите от референдума – да си върнем контрола над законите, парите и границите“, допълни той.", "date": "2017.12.09", "title": "Коментари в британския печат за първата фаза от преговорите за Брекзит"}
{"url": "https://www.24chasa.bg/novini/article/6602101", "text": "Постоянният представител на САЩ в ООН Ники Хейли разкритикува Световната организация за поведението ѝ спрямо Израел и защити решението на президента Доналд Тръмп да признае Ерусалим за столица на страната, пише The Hill. „Дълги години ООН възмутително бе най-големият център на враждебност срещу Израел на света“, заяви Хейли, предава Фокус. „ООН нанесе повече вреда върху възможностите за мир в Близкия изток, отколкото полза. Няма да сме част от това“, допълни тя. „САЩ няма да стоят със скръстени ръце, когато Израел е несправедливо нападан в ООН. САЩ няма да слушат лекции от държави, на които не може да се има доверие", "date": "2017.12.09", "title": "Ники Хейли: ООН е най-големият център на враждебност срещу Израел на света"}
{"url": "https://www.24chasa.bg/novini/article/6602109", "text": "Бившият президент на Грузия и настоящ украински опозиционер Михаил Саакашвили, който преди дни успя да се измъкне драматично от полицейски арест, благодарение на намесата на негови привърженици, отново бе арестуван. Това съобщи във \"Фейсбук\" вчера вечерта генералният прокурор на Украйна Юрий Луценко, цитиран от световните агенции. Специални части са задържали и отвели в ареста 49-годишния политик, бивш губернатор на Одеска област, който бе съюзник на президента Петро Порошенко, но в последствие се обърна срещу него, предава БТА. \"Както бе обещано, силите за сигурност направиха всичко по силите си да избегнат крайно насилие и кръвопролитие\", добави Луценко. Повторното залавяне на Саакашвили бе извършено след няколко дни игра на котка и мишка с властите. Във вторник бившият грузински президент се покатери на покрив, докато бягаше от полицията, а след това негови привърженици влязоха в сблъсъци със силите за борба с безредици и измъкнаха Саакашвили от полицейския микробус, с който бе отведен от дома си. Оттогава властите го издирват заради подкрепа за престъпна организация, наред с други обвинения, включително, че е получил пари от живеещия в изгнание в Русия бивш украински президент Виктор Янукович, за да организира държавен преврат. Ако бъде признат за виновен, го грози присъда от до пет години затвор. Бившият му съюзник Порошенко му помогна да отиде в Украйна през 2015 г. и да стане губернатор на Одеска област, но година и половина по-късно Саакашвили подаде оставка и обвини президента в корупция. Докато Саакашвили бе извън страната преди няколко месеца, Порошенко му отне украинското гражданство. Саакашвили влезе след това нелегално в Украйна през септември, прекосявайки полско-украинската граница, където избухнаха сблъсъци между негови поддръжници и украинските власти.", "date": "2017.12.09", "title": "Михаил Саакашвили отново бе заловен от полицията"}
{"url": "https://www.24chasa.bg/novini/article/6602113", "text": "Американският президент Доналд Тръмп застана твърдо вчера зад Рой Мур, републиканец, кандидат за сенатор от Алабама, който е обвинен в сексуални посегателства срещу непълнолетни, съобщи Франс прес. \"Искаме хора, които ще защитят правата ни да носим огнестрелно оръжие. Които ще сключат супер търговски споразумения, вместо ужасни споразумения. И искаме работни места, работни места, работни места! Гласувайте за Рой Мур\", заяви вчера Тръмп в град Пенсакола, Флорида, намиращ се до границата с Алабама, предава БТА. \"Не можем да си позволим, в името на тази страна и нейното бъдеще, не можем да си позволим да изгубим място в Сената\", каза Тръмп, чиято партия има много крехко мнозинство в горната камара на Конгреса. Ако на частичните избори за Сенат в щата Алабама във вторник Мур загуби, мнозинството на републиканците в Сената ще се стопи от 52 на 51 от 100 места, което ще сведе до минимум възможностите им за маневриране. Седемдесетгодишният Мур бе обвинен от няколко жени, че ги е тормозел преди десетилетия, когато били тийнейджърки, но отрича да е извършил нещо незаконно, отбеляза ДПА.", "date": "2017.12.09", "title": "Тръмп агитира жители на Алабама да изберат за сенатор, обвинен в сексуален тормоз"}
{"url": "https://www.24chasa.bg/novini/article/6602125", "text": "„Докато хетеросексуалните хора имат право да избират дали да сключат брак, хомосексуалните няма това право. Трябва да им бъде гарантирана поне някаква форма на припознаване на това съжителство”, категорична е адвокатът и активист за човешки права Деница Любенова пред  . Любенова представлява Лили Бабулкова – жената, която съди Столичната община, защото отказват да признаят брака ѝ с друга жена. Двете сключили граждански брак във Великобритания, където това е разрешено и сега се опитват да го узаконят и в България. „Родителите ми приеха много добре връзката ни. Няколко години по-рано разбраха за сексуалната ми ориентация. Трябваха ми няколко месеца да събера решимост да говоря с тях и мога да се похваля, че съм един от немногото хора, които не са имали никакви сътресения в семейството след това”, разказва Бабулкова. „Бракът трябва да е право, а не задължение”, категорична е Бабулкова. Тя и съпругата ѝ се решили на тази стъпка и от прагматична гледна точка, защото и двете много искат да имат деца заедно.", "date": "2017.12.09", "title": "Адвокат: Трябва да се гарантира форма на припознаване на брак за хомосексуалните"}
{"url": "https://www.24chasa.bg/novini/article/6602121", "text": "Бившият президент на САЩ Барак Обама предупреди американците, че трябва да бдят над демокрацията си, защото в противен случай рискуват да тръгнат по пътя на нацистка Германия през 30-те години на миналия век, предадоха Франс прес и Асошиейтед прес. \"Трябва да се грижим за градината на демокрацията, защото в противен случай нещата могат да се разпаднат много бързо. Ставали сме свидетели на общества, в които това се се случвало (. . .) в края на 20-те и през 30-те години\", каза Обама на икономически форум във вторник в Чикаго, видео от който бе разпространено вчера, предава БТА. \"Шестдесет милиона души загинаха и светът бе хвърлен в хаос\", каза Обама и призова аудиторията да бъде внимателна и да гласува. Той защити и медиите, като каза, че пресата често го е подлудявала, но той разбира, че свободните медии са жизненоважни за демокрацията.", "date": "2017.12.09", "title": "Обама: Пазете демокрацията или ще тръгнете по пътя на нацистка Германия"}
{"url": "https://www.24chasa.bg/novini/article/6602132", "text": "По данни на Управлението на Върховния комисар на ООН по въпросите за бежанците при пожар в лагера за сирийски бежанци в ливанския град Газа са загинали седем деца, предава Regnum. Управлението изрази „искрени съболезнования за всички семейства и за всички, пострадали при този трагичен инцидент“, предава Фокус. Съгласно заявлението на организацията в момента ООН и ливанските власти са поели грижата за пострадалите и им предоставят дрехи, вода и храна. В момента по бежанските лагери в Ливан са разположени около милион бежанци от Сирия, напуснали страната заради гражданската война.", "date": "2017.12.09", "title": "Седем деца загинаха при пожар в бежански лагер в Ливан"}
{"url": "https://www.24chasa.bg/novini/article/6602105", "text": "Пожар изпепели 120 кв.м покрив на селскостопанска постройка и 50 бари фураж във великотърновското с.Ново село, съобщиха от пожарната в Търново. Сигнал за инцидента на ул. 23-та в селото бил подаден в 15:38 часа в оперативен център – гр. Велико Търново от тел. 112. На местопроизшествието пристигнали два пожарни автомобила с шестима огнеборци. Те успели да спасят сградата, но щетите за стопанина са сериозни. Най-вероятната причина за огнената стихия е късо съединение в електрическата мрежа на имота.", "date": "2017.12.09", "title": "Късо съединение подпали селскостопанска\nпостройка в търновското Ново село"}
{"url": "https://www.24chasa.bg/novini/article/6602136", "text": "Над 12 млн. лв. са усвоени от фонд \"Солидарност\" за преодоляване на бедствията, причинени от тежките зимни условия в периода 30 януари - 4 февруари 2015 г., съобщи пресцентърът на Министерството на регионалното развитие и благоустройството. Това са над 96 процента от предоставената от Европейската комисия помощ в размер на близо 12,5 млн. лв., отпуснати по подаденото от страната ни трето заявление. Доклад за техническото и финансовото изпълнение на възстановителните дейности за преодоляване на бедствията е подаден към Европейската комисия от заместник-министъра на регионалното развитие и благоустройството и национален координатор на помощта от фонд \"Солидарност\" Деница Николова. С отпуснатите от фонда средства по третото заявление са възстановени пострадалите при бедствието обекти от транспортната, превантивната, водоснабдителната, образователната и здравната инфраструктура, посочват от регионалното министерство. Подкрепа са получили проекти на общо 19 бенефициента на територията на цялата страна. Най-голям финансов ресурс - в размер на близо 6 млн. лв., е предоставен на Агенция \"Пътна инфраструктура\" за възстановяването на пострадалата от природните бедствия републиканска пътна мрежа. Като страна-членка на Европейския съюз, Република България има право да получи подкрепа от фонд \"Солидарност\" за преодоляване на последиците от природни бедствия, се припомня в съобщението. До момента страната е кандидатствала пред Европейската комисия за отпускане на безвъзмездна финансова помощ от него за покриване на част от спешните мерки за справяне с последиците от три бедствия: двете наводнения от юни и края на юли 2014 г. и бедствието във връзка с тежките зимни условия от началото на 2015 г. Общата отпусната помощ от ЕК възлиза на 36 млн. лв. Одобрени за финансиране са общо 44 проекта. До момента са подадени окончателните доклади за усвояване на финансовите вноски по първо и по второ заявление по фонд \"Солидарност\" като усвоените средства са в размер на над 17,75 млн. лв. или 86 на сто от предоставената помощ по първо заявление и над 3,46 млн. лв., които са близо 90 на сто от предоставената помощ по второ заявление. Предстои да бъде подадено ново заявление за кандидатстване пред ЕК за подкрепа от фонд \"Солидарност\" за преодоляване на щетите от наводненията на територията на Област Бургас в периода 25 - 30 октомври 2017 г.", "date": "2017.12.09", "title": "България ще кандидатства за финансова помощ от ЕК за справяне с последиците от наводненията в Бургас"}
{"url": "https://www.24chasa.bg/novini/article/6602143", "text": "Стефан Станев, който уби 29-годишната си приятелка Виола, признава, че все още я обича пред  . Станев, който ще лежи в затвора 25 години, разказва за извършеното престъпление и за момента, в който реално е осъзнал какво е сторил. \"Всичко се случи много по-бързо. Ударих я два пъти, след това я задуших. В главата ми настъпи хаос. Осъзнах, че съм я убил ден по-късно\", разказва той. \"Вече бях в Созопол, влязох в църква, исках някакво място на усамотение. Бях започнал да разбирам нещата. Взех свещ. След това започна да пее църковният хор. Тогава вече осъзнах, че човекът го няма. Запалих свещта, оставих я на мястото за починалите, не издържах и излязох навън”, добави Станев. Стефан разказа още, че с Виола се запознали в интернет. „Тя ме добави във фейсбук. Имаше емоции помежду ни. Бях напълно опиянен от нея. Известно време всичко между нас беше прекрасно. Имаше караници, но успявахме да се сдобрим. След определено време скандалите ставаха все по-големи, ревността също. Мисля, че ми е изневерила”, каза още той.", "date": "2017.12.09", "title": "Убиецът на красивата Виола: Още я обичам (Видео)"}
{"url": "https://www.24chasa.bg/novini/article/6602161", "text": "Огромните пожари, които бушуват в района на Лос Анджелис от началото на седмицата, останаха неконтролируеми и през вчерашния ден. Нови огнища бяха констатирани в Сан Диего и Санта Барбара, което наложи масови евакуации, съобщи Франс прес. Според метеорологичната служба на Лос Анджелис ветровете са постихнали (между 50 и 80 км/ч) спрямо четвъртък, когато достигаха скоростта на ураган от първа категория. Условията в южната част на щата Калифорния остават \"крайно опасни\" заради сухата почва и ненормално високите температури, предупреди агенцията за борба с пожарите \"Калфайър\", предава БТА. По нейни данни шестте пожара, които бушуват в щата, са изпепелили 57 000 хектара, въпреки мобилизирането на около 8700 пожарникари на няколко фронта между Тихия океан, гористите хълмове Охай и в посока Сан Диего. Над 500 сгради са разрушени и 212 000 души са евакуирани.", "date": "2017.12.09", "title": "Опустошителните пожари в Калифорния са все още извън контрол (Снимки)"}
{"url": "https://www.24chasa.bg/novini/article/6601278", "text": "През 1992 г. се ражда “Демакс”- компания, която не само оцелява, но днес - 25 години по-късно, вече е лидер в България и Източна Европа в полиграфичната индустрия. В началото компанията осигурява работа на 4-ма души, днес - на повече от 750. За нея изобщо не подхожда думата “печатница”. Защото “Демакс” не просто отпечатва информация. „Демакс“ е единствената печатница в Източна Европа, която е с възможности в един продукт да се използват над 10 различни печатни технологии – офсет, ситопечат, дигитален печат, дълбок печат, преге, холография, флексография, струен печат, PVC и PC карти и т.н. Петте компании от групата осигуряват производството на всички видове етикети, опаковки, документи под отчет, ценни книжа, стикери, пластмасови карти, билети, акции, изборни книжа. Тя е единственият производител на моментни лотарийни игри у нас и на Балканския полуостров. Друга от компаниите - “Скимпрот” осигурява защитата на магнитната лента на банкови карти, защита на биометрични паспорти. Признанията за успехите на “Демакс” са много, повечето са световни. Сред тях наградата American SESAMES за иновация за смарт карти. Компанията предлага и софтуерни решения за обработване и управление на данни. Част от лидерското семейство е и “черешката на тортата” - “Демакс холограми”, която изработва холограмни стикери и матрици за защита, която бързо се нареди сред световните лидери и вече работи с над 70 държави, в това число правителствата на над 20 държави. През месец ноември 2017 г. холографията получи световната награда на Международната асоциация на производителите на холограми в категорията Best origination за 2017 c проекта cи 1001 Hollars.", "date": "2017.12.09", "title": "От малка фирма за  25 г. “Демакс” \nстига до световен лидер в полиграфията"}
{"url": "https://www.24chasa.bg/novini/article/6601618", "text": "Фалшива новина заради некадърен превод изкара прокуратурата конфискувала и де факто станала собственик на над 1,5% от всички биткойни в света - 213 519 монети, които се равняват на 3,5 млрд. лева. “Бомбата” бе официално отречена от шефа на спецпрокуратурата Иван Гешев. Разследването, за което става дума, е на поверената му прокуратура. На 19 май т.г. антимафиоти задържаха група от 8 души, хакнали митницата. Членовете ѝ са както бивши и настоящи служители на агенцията, така и софийски хакер и биткойн ентусиаст. Именно той бил натоварен със задачата да заличава тирове в системата. Димитър Пешев създал вируса, с който получавал от дома си достъп до системата на митниците Той е изключително сложен. Нарушава целостта на системата, като дава на човек не достъп до съдържанието ѝ, а позволение да го променя. С други думи, той вече контролирал софтуера на митиците. С помощта на вируса, който бил инсталиран от членове на бандата, които работели в агенцията, групата правела т.нар. фиктивни транзити. След намесата им системата на митниците показвала, че камиони със стока тръгват от Германия и Финландия например и по документи се движат транзит за Турция. От компютри в митниците Капитан Андреево и Калотина се отбелязвало, че транзитът е приключен, а тировете са напуснали страната, като търговецът си възстановил ДДС, мита и акцизи. Реално камионите изобщо не минавали българо-турската граница, а стоката им най-вероятно се продавала контрабандно в ЕС. 35 транзита са приключени по тази схема на двете български митници, а други 110 камиона са били манипулирани от заразени компютри на чужди митници “На колегите е направило впечатление, че камион, тръгнал за Унгария, само час по-късно в системата на митниците се е появявал като напуснал Европа”, обясни участник в разследването. Според прокуратурата Пешев виждал кога транзитът е приключил и тогава взимал 25 000 евро – толкова била тарифата за отклоняване на камион. Подкупът се плащал в биткойни. Само за 2015 г., когато бандата била основана, групата ощетила държавата с 10 млн. лв. За да разшири мащабите си, бандата заразила компютрите в митниците на още три държави - Гърция, Македония и Сърбия, твърдят разследващи. Искали да ударят и Румъния, но румънската полиция предотвратила заразяването след получен сигнал. През цялото време разследването се координирало от Центъра за правоприлагане в Югоизточна Европа. 10 дни след акцията, която е под опеката на Центъра за координация на правоохранителните органи в Югоизточна Европа - “Селек”, пускат съобщение. В него обясняват, че през биткойн портфейлите на групата минали 213 519 биткойна. Излязлото на 29 май съобщение е видяно едва в четвъртък от български журналист. Той явно е с лош английски, защото превежда, че бандата имала толкова биткойни. В действителност такова количество е над 1,5% от криптовалутата - в момента в обращение са малко над 16 млн. койна. Самите пари няма как да се изземат, те трябва да се прехвърлят в друг виртуален портфейл. Макар компютрите на бандата да са в САЩ за експертизи, монетите им надали ще бъдат конфискувани. България не е признала биткойните за официална валута и няма да има правно основание за вземането им. Ще се застъпва тезата, че те са предмет, придобит от престъпна дейност. Дали финтът ще мине, не се знае, тъй като биткойнът не съществува физически, а представлява цифрова редица с отворен код във виртуален портфейл. Самият Пешев е на свобода. От профила му във фейсбук става ясно, че е почитател на хайлайфа. Дискотеките, красивите момичета, скъпите коли и луксозните лодки заемат специално място в живота му. Негови познати го описват като човек, който е направил вируса не за парите, а за да покаже, че може да удари системата. Това е един от основните принципи на онлайн анархизма. Хакери вероятно са откраднали биткойни на стойност около 70 млн. долара след кибератака срещу платформата за добиване на криптовалутата NiceHash. Нейни ползватели информираха за киберпрестъплението в Reddit и в Twitter, като някои от тях твърдят, че може да изгубят стотици хиляди долари. NiceHash позволява на хората да предоставят компютърни мощности за така наречените копачи, които да добиват криптовалути. От платформата първоначално обявиха в Twitter, че услугата е “в техническа профилактика”, a впоследствие добавиха, че “работят усилено”, за да разрешат проблемите, пречещи на дейността на сайта. В свое изявление NiceHash обявиха, че “проучват естеството на инцидента” и че сайтът няма да работи за деня. “Проучваме точния брой на взетите биткойни”, обявиха от компанията. От NiceHash първоначално не можаха да определят колко точно биткойни са били откраднати, но потребителите обсъждат биткойн портфейл, който съдържа 4 736.42 биткойна. Те се равняват на над 70 млн. долара. Маркетинговият директор на компанията Анрей Шкраба потвърди пред Reuters новината, че около 4 700 биткойна на стойност около 70 млн. долара са били изгубени при хакерската атака. В България няма сигнали за пострадали, но актьорът и тв водещ Александър Кадиев сам съобщи, че е олекнал със 700 лв. в криптовалутата.  Едва 1000 души държат 40% от всички биткойни в света. Така, ако новината, че прокуратурата е конфискувала 213 хил. койна бе вярна, тя щеше да е с най-много биткойни, става ясно от класацията за 10-те най-богати криптоентусиасти. Инвеститорите, които притежават голямо количество биткойни, са познати като китове. И те започват да създават все повече притеснение, защото могат да запратят цената рязко надолу, като продадат дори малка част от активите си. Много от големите инвеститори се познават от години и държат своите биткойни от първите дни. И могат да променят цената на криптовалутата, когато решат, продавайки монети. В момента не е незаконно те да координират дейността си. Регулаторите все още изостават и правилата не са особено ясни.", "date": "2017.12.09", "title": "Некадърен превод направи прокуратурата собственик на 1,5% от всички биткойни"}
{"url": "https://www.24chasa.bg/novini/article/6602213", "text": "Руските сили за сигурност ликвидираха три въоръжени лица в град Ставропол, които планирали да извършат терористични нападения на места с масова концентрация на хора. Това съобщи днес източник от правоохранителните органи в региона, цитиран от ТАСС. \"Престъпниците бяха ликвидирани\", каза източникът. По-рано бе съобщено, че на територията на Ставропол е въведен режим на антитерористична операция с цел предотвратяване на атентат и силите за сигурност обкръжиха частен дом, където са се барикадирали тримата заподозрени, предава БТА.", "date": "2017.12.09", "title": "Руските сили за сигурност са ликвидирали трима въоръжени, планирали атентати"}
{"url": "https://www.24chasa.bg/novini/article/6602225", "text": "В България използваме инованитивни лекарства повече от всяка друга страна в Европа, каза по Би Ти Ви Радослав Гайдарски, бивш министър на здравеопазването и член на изпълнителното бюро на БСП. При мораториума за новите лекарства става дума за такива, които не се използват в България в момента, а и в голяма част от европейските страни. Когато се говори за мораториума за новите молекули става въпрос за лекарствени средства, които в България не са въведени. Няма такова нещо, че ще стане криза. Няма такова нещо, че ако има изключително добро лекарство, независимо от мораториума, ние няма да го вкараме в България, каза Гайдарски. На въпрос защо президентът налага вето, бившият министър отговори - явно не му е обяснено добре. Според доц. Иво Петров, национален консултант по инвазивна кардиология, административно-командните мерки не са в услуга на никого по отношение на лимитиране възможности за здравеопазване, но няма съмнение, че системата има нужда от оптимизиране. В България достъпността на лечението е много голяма, но на ниското ниво на системата, което не е лошо, но голяма част от процедурите са преекспонирани. И няма достатъчно средства за високите нива, за модерни методики. Хем имаме много болници, хем се налага пациенти да пътуват за чужбина, за да бъдат лекувани - тотален парадокс, заключи доц. Иво Петров.", "date": "2017.12.09", "title": "Гайдарски: Няма да стане криза заради мораториума за нови лекарства"}
{"url": "https://www.24chasa.bg/novini/article/6602274", "text": "Не зная защо запалиха колите ни, няма атака, не дължим пари на никого. От 35 г. имаме бизнес с бижута. Това каза собственичката на мерцедеса Невина Вангова, от чийто автомобил е лумнал  , който унищожи 5 коли. Нейният съпруг Иван Стрехин работел в чужбина, но жената не уточни с какво той се занимава. Видях мъж с качулка на камерата, но не и лицето на подпалвача, каза тя. Жената категорично отрича някой да ги е заплашвал.  Малко по-късно се появи и мъжът й Иван Стрехин.  \"Има си полицаи, които да разследват, не ме занимавайте с нищо, няма какво да кажа\", заяви той и отказа да бъде сниман. Стрехин не пожела да коментира причината защо пожарът е тръгнал от техния автомобил. Мъжът се прибра вкъщи и изпрати съпругата си Невина Вангова да говори вместо него. \"Не съм спала цяла нощ. Нямаме врагове, не сме лоши хора, не сме имали проблеми с полицията\", каза тя. Страхувала се цяла нощ, гледайки как горят колите като факли. \"Седях си с бебето, което е на 1 годинка и не смеех да излезна, за да не гръмне нещо. Съпругът ми беше вкъщи, събудих го\", допълни тя.  36-годишният  Стрехин ходел често в Италия при майка си и бизнесът му бил свързан с климатици, казаха техни познати. Съседи от кооперацията на ул. \"Георги Търнев\" 13 са в шок и недоумение от случилото си. Мнозина от тях отказват да коментират. Други пък нямат обяснение защо огненият ад ги е сполетял. От полицията и пожарната обясниха, че разследват причините и версиите.", "date": "2017.12.09", "title": "Жената, от чиято кола тръгнал пожарът: От 35 години бизнесът ни е с бижута"}
{"url": "https://www.24chasa.bg/novini/article/6602312", "text": "Тръмп разклати лодката - така Елена Поптодорова, вицепрезидент на Асоциацията на атлантическия договор и бивш посланик на България в САЩ определи хода на американския президент да признае Йерусалим за столица на Израел. По Би Ти Ви Поптодорова каза, че е по-важно да се търси решение, отколкото да се поддържа инерция и самоцелно статукво. Ще минем през напрегнат период, но това ще е своеобразен стимул, смята тя. В продължение на десетилетия САЩ чрез вето са блокирали всякакви резолюции на ООН, които могат да са в ущърб на Израел и това е последователна позиция и на демократически, и на републикански президенти. Обама всъщност смени една дългогодишна политическа линия на САЩ, каза Поптодорова. По повод искането на турския президент Реджеп Ердоган за ревизиране на Лозанския договор, Поптодорова каза: това е прекрасен повод да се припомни на всеки съсед, че има мярка на използваните фрази. Става дума за една следвана от доста време линия за т.нар. османска сфера на влияние. Трябва да се реагира и напълно адекватна бе реакцията от всички официални български политически лица. Същевременно да си дадем ясна сметка, че такава ревизия не може да настъпи, подчерта Поптодорова. Запитана за скандала от летището в Полша, Поптодорова каза: Причината бе злоупотреба с една нелепа случайност. Аз се оказвам в центъра на вниманието поради това, че бях обсъждана за определени позиции у нас и това предизвиква обратен откат.", "date": "2017.12.09", "title": "Елена Поптодорова: Ревизия на Лозанския договор не може да има"}
{"url": "https://www.24chasa.bg/novini/article/6602320", "text": "Японската компания \"Тайсей\" представи своите дронове \"Ти френд\", които ще гонят служителите работохолици от офисите и ще им напомнят, че работният ден е свършил, пише в. \"Дейли мейл\". В края на смените безпилотните апарати ще кръжат под тавана и ще следят за сътрудници, които още не са си тръгнали. Квадрокоптерчетата ще се насочват именно към тях и ще им пускат шотландската мелодия \"Auld Lang Syne\", с която в Япония често се сигнализира краят на работния ден, предава БТА. Дроновете могат да се ориентират в пространството без джипиес и работят в автономен режим. Те ще бъдат пуснати в продажба през месец април догодина, но компаниите ще могат да ги взимат и под наем срещу 440 долара на месец. Работохолизмът е голям проблем в Страната на изгряващото слънце. Заради предаността си към компанията или заради кариерното си развитие много японци работят извънредно и се преуморяват. Не са редки и смъртните случаи на работното място.", "date": "2017.12.09", "title": "Дронове ще гонят японските работохолици от офисите"}
{"url": "https://www.24chasa.bg/novini/article/6602510", "text": "Специализираната полицейска операция е проведена на 8 декември в Радомир и Перник. В нея са участвали служители на ГД \"Борба с организираната престъпност\", ОДМВ - Перник и Дирекцията \"Жандармерия\" под наблюдението на Специализираната прокуратура. На задържаните четирима участници в организирана престъпна група за разпространение на наркотици на територията на двата града са повдигнати обвинения, съобщи пресцентърът на МВР. Събраните до момента доказателства сочат, че групата е разпространявала организирано различни видове наркотици от април 2017 г. При извършените претърсвания на осем адреса е установено, че два от тях - в Радомир, са били използвани като депа за държане и разфасоване на дрога. В едното са намерени около 60 дози кокаин, над 140 дози амфетамини, над 100 - марихуана и 120 хапчета, чийто състав се установява от назначена експертиза. Иззети са и немалки количества неразфасовани марихуана и амфетамини, електронни везни и други доказателства за престъпната дейност на групата. Като второ депо участниците от престъпната група са използвали помещение в клуб за електронни игри, посетители на който са предимно тийнейджъри. Там са открити над 200 г марихуана, както и амфетамини. В дома на ръководителя на групата в Перник са намерени 15 000 лева, както и записки, в които са описани продажбите на наркотици и получените от тях пари. По време на полицейската операция един от членовете на групата е направил опит да избяга, избивайки странична врата на клуба, но след кратко преследване е задържан. С постановления на прокурор от Специализираната прокуратура на четиримата обвинени е наложено задържане до 72 часа. На 10 декември в Специализирания наказателен съд ще бъдат внесени искания за \"задържане под стража\" за всеки от тях, информират от МВР.", "date": "2017.12.09", "title": "Неутрализираха банда за разпространение на наркотици в Радомир и Перник"}
{"url": "https://www.24chasa.bg/novini/article/6602516", "text": "\"Опортюнити\", най-старият марсоход на НАСА, оцеля още една зима на Червената планета, съобщи ЮПИ. Марс, като Земята, има наклонена ос. Тъй като планетата е по-далече от Слънцето, тя го обикаля по дълго и сезоните са почти два пъти по-дълги. Слънцето сега е над марсианския хоризонт много кратко и затова захранването на слънчевите панели на роувъра е трудно. Инженерите се притесняваха, че \"Опортюнити\" няма да оцелее още през първата си зима на Червената планета. Той обаче се справи и с осмата, предава БТА. В настоящето \"Опортюнити\" изследва долината \"Постоянство\", която е насечена от древни корита, приличащи на речни. Ръководителите на мисията са изготвили маршрут, така че роувърът често да спира и да насочва панелите си на север към Слънцето. \"Опортюнити\" работи на Марс от началото на 2004 г. ", "date": "2017.12.09", "title": "Най-старият марсоход на НАСА оцеля още една зима на Марс"}
{"url": "https://www.24chasa.bg/novini/article/6602519", "text": "Екипи на митнически мобилни групи са извършили проверка на територията на неработещ индустриален обект в района на Горна Оряховица, съобщи пресцентърът на Агенцията \"Митници\". При проверката във фургон без регистрационни номера, който видимо не в движение, митническите служители са открили 1191 кутии цигари без български акцизен бандерол от различни марки и 2200 литра етилов алкохол /водка, джин, уиски, ром, кайсиева и гроздова ракия и спирт/, съхраняван в 32 пластмасови бидона с вместимост по 70 литра всеки. Към момента на проверката не е установен собственика на имота и нелегалната акцизна стока. По случая е образувано досъдебно производство по описа на митницата в Свищов. Работата по случая продължава, се посочва в съобщението.", "date": "2017.12.09", "title": "Цигари и над 2 тона алкохол задържани в района на Горна Оряховица (Снимки)"}
{"url": "https://www.24chasa.bg/novini/article/6602544", "text": "Западните Балкани са регионът, в който България би могла и трябва да играе ролята на стабилизиращ фактор, още повече, че има и своята роля като страна членка на НАТО и на ЕС, и не само заради предстоящите шест месеца на европредседателството. Това каза вицепремиерът и министър на отбраната Красимир Каракачанов на конференцията \"България между Западните Балкани и Черно море - история и геополитика\" днес в София. Форумът е под егидата на Каракачанов. Трябва да се стремим да лансираме и осъществяваме политика на успокояване на Балканите, на търсене на нормално мирно и справедливо решаване на съществуващите проблеми, а не да се включваме в едни или други комбинации, които водят само до разделение в региона. И затова проектът, който се развива - Черно море-Адриатика, коридор номер 8, е от изключително значение и за икономиката на целия регион, както и за стабилността, посочи Каракачанов. Каква ще бъде обаче ролята на България в това геополитическо пространство зависи от мъдростта, грамотността, отговорността и решителността на българските политици, коментира Каракачанов, предава БТА. И България, и Албания са държави членки на НАТО. Македония, въпреки споровете си с Гърция, е въпрос на време също да стане член на НАТО. Това засилва и стабилизира присъствието на алианса, а и на европейските институции в перспектива, в региона на Балканите, които продължават да бъдат проблемния регион на Европа, отбеляза Каракачанов. По думите му България не може да бъде страничен наблюдател на процесите. В целия този регион тя има своите морални ангажименти към българските общности в Украйна, в Македония, в Сърбия, където България трябва да води политика на културно подпомагане на тези хора. Тъй като тези наши общности живеят в суверенни държави, ние трябва да се стремим максимално добре да поддържаме и да развиваме отношенията си с тези държави, посочи вицепремиерът. Няма съмнение, че днешните времена, в които живеем и се налага да управляваме процеси, са най-важните събития в историята ни от поне век насам, коментира евродепутатът Ангел Джамбазки, който открои като изключително важни отношенията ни с Република Македония, с Албания, и добави, че присъединяването им към ЕС е задължително условие, за да има стабилност на Балканите. Изключително важно за нас е и да поддържаме добри отношения с държавите в района на Черно море, в които има и големи български общности, посочи Джамбазки. Ролята на България като стабилизиращ фактор изтъкна също председателят на Държавната агенция за българите в чужбина Петър Харалампиев, който акцентира и върху българските общности в чужбина, които са се интегрирали добре в съответните общества, и могат да бъдат \"мост\" между България и съответните държави. Присъстващите приветства и Антон Киссе, депутат от Върховната рада и председател на Асоциацията на българите в Украйна. Във форума, организиран от фондацията \"Нова посока\", участват дипломати и експерти.", "date": "2017.12.09", "title": "Каракачанов: България трябва да е стабилизиращ фактор на Западните Балкани"}
{"url": "https://www.24chasa.bg/novini/article/6602611", "text": "Турската мегазвезда Таркан опроверга публикация в германския в. \"Билд\", като заяви, че няма никакво намерение да напуска Турция, предаде турската частна телевизия НТВ. В публикация на 6 декември \"Билд\" писа, че турският поп изпълнител е поискал да получи право на пребиваване в Германия, понеже планирал да напусне родината си поради безпокойства, свързани с консервативните политики на турското правителство, предава БТА. В огласено опровержение Таркан пояснява, че няма намерение да напуска Турция, а е поискал жителство в Германия от гледна точка на удобството, тъй като половинката му Пънар Теветоглу е там. Според певеца в публикацията на \"Билд\" има \"ненужни тълкувания\" и \"неверни сведения\" във връзка с поисканото от него право на жителство, \"които може да доведат до погрешно разбиране\". Не само че поисканото от мен жителство не е по причините, изложени в информацията, но и нямам ни най-малко намерение да напускам Турция, поясни Таркан. Певецът сподели, че е бил огорчен от факта, че искането му да получи право на пребиваване в Германия е било изопачено и използвано за користни цели.", "date": "2017.12.09", "title": "Таркан опроверга германски вестник: Нямам никакво намерение да напускам Турция"}
{"url": "https://www.24chasa.bg/novini/article/6602623", "text": "Обединението на жените социалистки в БСП отчете кампанията си “Жените срещу насилието”. Инициативата бе популяризирана в цялата страна. Разнообразните активности, посветени на борбата с насилието, събраха много съмишленици и извън партийните структури, както и неправителствени организации, ангажирани с каузата. Кампанията бе реализирана чрез фонд “Инициативи” на НС на БСП и ще продължи и през 2018 г. Това съобщиха от пресцентъра на БСП. Председателят на БСП Корнелия Нинова предложи инициативата да бъде застъпена и в парламента, като за целта жените от ПГ на \"БСП за България\" ще се обърнат към жените народни представители и от другите парламентарни групи. “Колкото и да сме различни, и да имаме политически спорове, вярвам, че никой няма да ни откаже сътрудничество по тази тема”, поясни Нинова. Според нея повечето хора в страната живеят в непрекъснат страх – вкъщи, в работата, в обществото. „Каузата, която сме си избрали, ни отива най-много като жени, като майки, съпруги, баби – срещу агресията и насилието. Пред нас стои призванието да пазим семейни ценности. Каквото и да си говорим за насилието в училище, в обществото, основното ядро, което остава, е семейството“, каза още Нинова. Тя предложи националната кампания за следващата година да бъде „Смели жени казват: Не на страха!“ Заместник-председателят на ОЖС Мариана Бояджиева посочи, че по време на срещите в страната са постъпили и предложения за законодателни мерки, които да доведат до превенция, закрила и намаляване на насилието върху жени. „Темата с насилието не се изчерпва само с насилието над жени. Агресията се проявява в различни форми“, подчерта другият зам.-председател на организацията Смиляна Нитова. В дискусията бяха направени предложения във всеки областен град да има кризисен център, защото цели региони в страната в момента са непокрити със структури за подкрепа. Председателят на ОЖС Катя Николова благодари на всички съпричастни с кампанията и на организациите по места за активното участие. Всички присъстващи подкрепиха и предложението й организацията да стане част от Европейското Женско лоби.", "date": "2017.12.09", "title": "Нинова: Каним жените от всички парламентарни групи в кампанията \"Жените срещу насилието\""}
{"url": "https://www.24chasa.bg/novini/article/6602635", "text": "БСП – София подкрепя справедливите искания на шофьорите, ватманите и обслужващия персонал от Столичния Автотранспорт, Електротранспорт, Метрополитен и Центъра за градска мобилност за достойно заплащане и гарантираното право на почивка. Това съобщиха от пресцентъра на партията. Тревога будят фактите, които оповестиха работещите в столичните транспортни дружества по време на вчерашния им протест пред Столична община. А именно, че системно шофьори от градския транспорт в София работят по 12 дни без почивка. Това, освен че е грубо нарушение на трудовоправните отношения, поставя на риск живота и здравето на ползвашите услугите на столичния градски транспорт и другите участници в движението. И за съжаление, може би обяснява и зачестилите пътни инциденти с автобуси и трамваи в София. В началото на годината спонтанният протест на шофьора Веселин Голевски остана без подкрепа и доведе единствено до незаконосъобразното му уволнение. Но днес явно проблемите с ниското заплащане, лошите условия на труд и неспазването на законното право на почивка са стигнали до критична точка и изведоха на справедлив масов протест работещите и синдикалните организации в градския транспорт на столицата. Безхаберното отношение на управляващите от ГЕРБ Столична община задълбочава проблемите в сектор Транспорт и го превръща в черна дупка, в която годишно потъват милиони от увеличените цени на билетите и разширяването на зоните за платено паркиране. Без видимо да се подобрява, както обслужването на гражданите, така и условията на труд на работещите в сектора. БСП – София, чрез общинските си съветници, ще настоява при формирането на бюджета на Столична община за 2018 г., като ясен приоритет да залегне подобряване на заплащането и условията на труд на работещите в сектор Транспорт, като гаранция, че гражданите и гостите на столицата ще получават качествена и сигурна услуга, когато ползват градския транспорт в София.", "date": "2017.12.09", "title": "БСП – София подкрепя исканията на работещите в градския транспорт"}
{"url": "https://www.24chasa.bg/novini/article/6602632", "text": "Египетски археолози откриха гробниците на две знатни личности от 18-ата древноегипетска династия в Луксор, предадоха ДПА и Асошиейтед прес, цитирани от БТА. Египетският министър по въпросите на паметниците на културата Халед ел Анани Ез направи съобщението за откритието в Луксор, град, прочут с богатството си на древни находки. В гробниците има мумии, статуи, глинени съдове и цветни надписи. Едната гробница има пет входа, водещи към правоъгълна зала. В нея са открити дървени погребални маски, глинени съдове и мумия, завита в платно. Втората има четири камери и съдържа части от дървени ковчези и други артефакти. Фараоните от 18-ата древноегипетска династия управлявали преди около 3500 години.", "date": "2017.12.09", "title": "Археолози откриха две древни гробници \nв Луксор"}
