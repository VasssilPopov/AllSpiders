{"url": "https://www.24chasa.bg/novini/article/6721608", "text": "Българската агенция за безопасността на храните е получила потвърждение от Националната референтна лаборатория в София, че има единичен случай на заболяване от антракс на крава от ферма в търговищкото село Надарево. Късно на 16 февруари ветеринарните служители към Българската агенция за безопасността на храните получиха потвърждение от Националната референтна лаборатория в София, че има единичен случай назаболяване от антракс на крава от ферма в търговищкото село Надарево. Първият сигнал за болното животно е изпратен на 12 февруари на телефона на официалния ветеринарен лекар за община Търговище за внезапно умряло едро преживно животно, съобщават от агенцията. Лекар е посетил фермата и е взел проба от умрялото животно.  В официално съобщение от агенцията по храните съобщиха, че:  На същия ден животновъдният обект е посетен от д-р Станислав Христов и е установено, че се касае за крава с номер на ушна марка BG31435837, която е умряла внезапно, без да боледува и да ѝ бъде провеждано някакво лечение. Взета е тампонна кръвна проба от изтеченията от животно и на същия ден е транспортирана за изследване в лабораторията в Шумен, придружена от писмо №5/12.02.2018г. на д-р Станислав Христов – официален ветеринарен лекар за общ. Търговище. На 14.02.2018г. по телефона и с писмо изх. №28/14.02.2018 г. е съобщено за възникнало съмнение за „антракс” при изследваната пробата и за изпращане на изолираната култура за потвърждение в Националната референтна лаборатория по „Туберкулоза и антракс” в НДНИВМИ - София. Незабавно, на същия ден, е извършено епизоотично проучване в село Надарево от началник отдел ЗЖ при ОДБХ Търговище и ОВЛ за общ. Търговище, при което е установено: - В село Надарево не са констатирани случаи на „антракс” в изминалите 50 години; - В селото се отглеждат 302 бр. говеда, 33 бр. биволи, 162 бр. овце и 23 бр. кози; - В животновъден обект №7740-0063 се отглеждат 75 бр. едри преживни животни, от които 60 бр. млечни крави, 15 бр. телета до една годишна възраст, 5 бр. юници. Животните се отглеждат оборно-пасищно. Фуражът, с който се хранят, е собствено производство. Всички животни са в добро здравословно състояние; - Добитото мляко се предава в МПП „Младост” гр. Търговище; - Трупът на умрялото животно е обработен с хлорен вар, обвито с водонепропусклива материя (найлон), пак хлорна вар и загробен в трупосъбирателна яма, намираща се в гориста местност землището на с. Надарево. Мястото ще бъде оградено и обозначено като опасно за хора и животни. - Извършено е механично почистване и дезинфекция с хлорна вар в помещенията за животни; - За случая е информирана РЗИ Търговище; Изпратено е уведомително писмо до обл.управител на обл.Търговище и е проведена областна епизоотична комисия за 15.02.2018 г. от 10.00 ч. - На 16.02.2018 г. в 16,30 е получен протокол от изпитване с положителен за антракс резултат. - Още преди да се получи окончателната проба, всички възприемчиви животни в село Надарево са ваксинирани срещу антракс. След направено епизоотично проучване е счетено за целесъобразно, да бъдат ваксинирани 76 бр. говеда в съседното село Осен.", "date": "2018.02.16", "title": "Откриха антракс до Търговище"}
{"url": "https://www.24chasa.bg/novini/article/6721482", "text": "„Нито една държава в ЕС не може да осигури сигурността на гражданите си сама. Приоритет трябва да са изграждането на обща европейска отбрана, по-строг контрол по външните граници, общи правила за даване на бежански статут и постоянен обмен на информация между службите за сигурност на държавите“, заяви българският евродепутат от ГЕРБ/ЕНП Ева Майдел в петък, 16 февруари 2018 г. по време на участието си на най-големия форум по сигурността в света – Мюнхенската конференция по сигурността. Това съобщиха от пресцентъра на ГЕРБ.  Ева Майдел се включи в дискусии в рамките на конференция в това число трансатлантически форум на Християн демократическия съюз, на който основни говорители бяха премиерът на България Бойко Борисов и германският министър на отбраната Урсула фон дер Лайен. „Трябва да ориентираме транатлантическото си партньорство към новите реалности на воденето на „война“ – хибридни действия и кибервойна, чиито цели са да дискредитират нашите институции и унищожат политическите ни системи.“ заяви още българския евродепутат. Сред участниците на 54-ото издание на конференцията в баварската столица Мюнхен са министър-председателите на Великобритания, Тереза Мей, Нидерландия, Марк Руте, Австрия, Себастиан Курц, Израел, Бенджамин Нетаняху, американският министър на отбраната Джеймс Матис, руският външен министър Сергей Лавров, генералният секретар на Нато Йенс Столтенберг, генералният секретар на ООН Антонио Гутиереш. Тазгодишното издание на форума е под наслов - \"Нови идеи за Европа“ и събира над 450 политически лидери и експерти по сигурността и отбраната от цял свят.", "date": "2018.02.16", "title": "Майдел: Нито една държава в ЕС не може да осигури сигурността на гражданите си сама"}
{"url": "https://www.24chasa.bg/novini/article/6721506", "text": "Споразумението за Брекзита трябва да бъде балансирано, за да гарантира на Великобритания ясно отделяне от единния пазар на ЕС, но при запазени тесни икономически връзки с блока. Това заяви днес германският канцлер Ангела Меркел след среща в Берлин с британския премиер Тереза Мей, предаде Ройтерс. Меркел се придържаше към оптимистичен тон след срещата, която тя определи като \"много конструктивна\" и \"приятелска\". На съвместната пресконференция двете държавнички декларираха, че желаят запазването на близки икономически връзки след Брекзита, предава БТА.  Лондон се надява да договори висока степен на достъп до единния европейско пазар. От Брюксел обаче казват, че британците ще загубят този достъп, ако не се откажат от плана си да блокират свободното движение на работна сила от ЕС и да не останат под юрисдикцията на Европейския съд, припомни Ройтерс. \"Трябва да има справедлив баланс в раздялата, например от единния пазар, и от друга страна - партньорство, което не е толкова тясно\", каза Меркел. По думите й 27-те от ЕС ще гарантират, че след Брекзита връзките ще бъдат \"възможно най-тесни, но има разлика с членството в ЕС\". Тереза Мей заяви, че желае сделката за напускането на съюза да бъде добра за британските компании и за държавите от ЕС. \"Искам да осигуря на компаниите от Обединеното кралство максимална свобода за търговия и опериране на германските пазари, и същото за германските компании във Великобритания\", каза тя, цитирана от Ройтерс. На пресконференцията Меркел и Мей потвърдиха ангажимента на своите държави към ядрената сделка с Иран, но изразиха безпокойство от близкоизточната политика на Техеран, допълни ТАСС. По повод операцията на турската армия срещу кюрдски район в Сирия германската канцлерка отбеляза, че Турция има право да брани своята сигурност, но трябва да се съобразява и с интересите на НАТО.", "date": "2018.02.16", "title": "Ангела Меркел и Тереза Мей обсъдиха Брекзита на среща в Берлин (Снимки)"}
{"url": "https://www.24chasa.bg/novini/article/6721533", "text": "Специалният прокурор Робърт Мюлер обяви в петък обвиненията срещу 13 руски граждани и три компании за предполагаема намеса в президентските избори в САЩ от ноември 2016 г., предава AFP. Според обвинителния акт заподозрените са „заговорничили“ - от 2014 г. до днес - да се намесват „в политическите и изборните процеси в САЩ, включително в президентските избори през 2016 г.\" От Министерството на правосъдието на САЩ подчертаха, че в обвинителния акт не се съдържат твърдения, че действията им са повлияли на изхода от президентските избори от 2016 г., предава \"Фокус\". „В обвинението не се твърди, че поведението им промени изхода от изборите през 2016 г.\", подчерта заместник-главният прокурор на САЩ Род Розенщайн, който назначи Робърт Мюлер като специален прокурор и контролира работата на неговия екип.", "date": "2018.02.16", "title": "САЩ обвиняват 13 руски граждани за намеса в президентските избори от 2016 г."}
{"url": "https://www.24chasa.bg/novini/article/6721589", "text": "След една година в затвора в Силиври, кореспондентът на германския национален ежедневник Die Welt Дениз Юджел напусна Турция на борда на правителствен самолет на Берлин, часове след освобождаването си, предаде фотограф на френската информационна агенция AFP. Новината за освобождаването на Дениз Юджел бе съобщена от неговия адвокат около 13.40 часа (местно време) в петък. Съдът в Истанбул постанови неговото пускане на свобода до началото на съдебния процес срещу журналиста. На Юджел не бе наложена забрана да напуска Турция, предаде \"Фокус\".  Според държавната турска агенция Anadolu Agency Прокуратурата на Истанбул най-накрая е представила обвинителен акт срещу кореспондента на германския вестник. В него се настоява за присъда от 18 г. лишаване от свобода на Юджел заради „пропаганда в полза на терористична организация“ (ПКК – бел. р.) и „подбуждане на хората към омраза и враждебност“. Съдът прие обвинителния акт и освободи Юджел.", "date": "2018.02.16", "title": "Дениз Юджел напусна Турция с правителствен самолет на Берлин"}
{"url": "https://www.24chasa.bg/novini/article/6721373", "text": "Бързото приемане на България в чакалнята на еврозоната и в Шенген бе основната тема за премиера Бойко Борисов на международната конференция по сигурността в Мюнхен. Исканията фигурираха във всяка негова реч, а проблемът с приемането ни в Шенген е бил обсъден на четири очи и с вътрешния министър на Бавария Йохан Херман. Преди седмица Херман обяви, че е против страната ни да бъде приета в Шенген. “Като дойдат избори някъде в Европа, и всички започват да говорят срещу нас. Както в България по избори се говори срещу турците”, коментира Борисов след разговора си с Херман. От срещата българският премиер останал с впечатлението, че е убедил баварския министър, че България трябва да бъде приета в Шенген. “Аз съм убеден, че след като години наред изпълняваме всички критерии, е време да ни приемете и в чакалнята на еврозоната, и в Шенген. категоричен бе Борисов на официалната вечеря по случай откриването на конференцията по сигурността на тема “Нови идеи за Европа”. Премиерът за пореден път подчерта, че не може Гърция да е в Шенген, а България да не е. “Ако трябва, да станем и ние недисциплинирани, за да ни обърнете внимание. Да дойдем и ние и да искаме пари, защото сме фалирали”, пошегува се Борисов и цялата зала избухна в смях. България стриктно спазва Маастрихтските критерии, заяви още Борисов. Той цитира и актуалните резултати от фискалната политика - бюджетен излишък, ръст на икономиката с 3,9%, рекордно ниска безработица - 6%, огромен фискален резерв - 21 млрд. евро. И попита: “Какво още искате от държава на изток, социалистическа държава?” Отново подчерта, че няма по-добре пазена европейска граница от българо-турската. и година и половина го поддържаме единствени в Европа”, изтъкна премиерът. Той настоя за инфраструктурно присъединяване на Западните Балкани и призова за добри отношения с Русия и Турция. Борисов подчерта, че българското председателство на Съвета на ЕС дава възможност да се постави темата за Западните Балкани, но и за отношенията на ЕС и големите му съседи. “В инфраструктурно отношение трябва незабавно да се започнат коридорите 4, 8, 9 и 10, както и дигиталната инфраструктура. Колкото и да ги подценявате, няколко войни тръгват от Балканите. Решението за там е бързо присъединяване към НАТО и ЕС”, каза още Борисов и призова Европа да не се дели по отношение на въшнополитическите въпроси, а да работи единно. Отбеляза, че е важно да има добри отношения между ЕС и Турция, като поясни, че и към момента южният фланг на НАТО се пази от Турция и Европа разчита на нея. “Затова съм много доволен, че ЕС реши да нормализира отношенията си с Турция. Не само заради мигрантите, но заради сътрудничеството и подкрепата в рамките на НАТО”, каза Борисов. Премиерът участва и в дискусия за НАТО и общата европейска отбранителна политика, която беше модерирана от шефа на ЕНП в Европарламента Манфред Вебер. Разговарял е и с представители на САЩ за модернизацията на българската армия. “Поставих им въпроса за цените на оръжията. Могат да ни дадат преференциални цени”, разказа Борисов. “Турция е гарант на мира и просперитета на Европа, предпазва я от мигрантите. Направихме едно успешно споразумение за мигрантите с ЕС и с г-н Борисов. Няма да позволим мигранти от Турция към България и нататък към Европа”, каза след разговорите си с българския премиер пък турският министър-председател Бинали Йълдъръм. “Никой не избира – родителите си и президента на Русия”, е виц и той важи и за Ангела Меркел, и за мен, уточни Борисов. Премиерът уточни, че с президента Путин винаги е бил в много добри лични отношения. “И много пъти сме се шегували”, добави Борисов. ", "date": "2018.02.16", "title": "Борисов в Мюнхен: Време е да ни приемете и в Шенген, и в еврозоната (Обзор)"}
{"url": "https://www.24chasa.bg/novini/article/6721597", "text": "Администрацията на колежа „Хайлайн”, южно от американския град Сиатъл, щата Вашингтон, съобщи за стрелба на територията на университетското градче, предаде БГНЕС. Сградата, където е чута стрелбата, е изолирана. Полицията евакуира студенти, съобщи учебното заведение във Фейсбук. Ръководството предупреди, че не става дума за учения и призова всички да затворят вратите и прозорците и да не се приближават до кампуса. Информация за пострадали засега няма.", "date": "2018.02.16", "title": "Стрелба в колеж до Сиатъл, евакуират студенти"}
{"url": "https://www.24chasa.bg/novini/article/6721174", "text": "Белият прах, изпратен в писма до посолствата на 13 страни в Москва, сред които българското, е пестицид. Фипронилът се използва в селското стопанство и според експерти не е представлявал опасност за служителите на дипломатическите мисии. Писмата били разпратени от името на депутата от руската Дума Сергей Железняк, който е член на партия “Единна Русия” и на комисията по външна политика. Те били написани с много правописни грешки върху фалшифицирани бланки на депутата, като подписът му също е бил фалшифициран. Железняк призовал полицията да намери злосторниците. Посолствата на Холандия, САЩ, Италия, Канада и Словения, представителство на ООН и др. също са получили писма с бял прах.", "date": "2018.02.16", "title": "Белият прах до посолството ни в Москва бил пестицид"}
{"url": "https://www.24chasa.bg/novini/article/6721450", "text": "Косовският президент Хашим Тачи заяви в интервю за телевизия Ен1, че мотивите за убийството на косовския сръбски политик Оливер Иванович са криминални и извършителите ще бъдат открити, но истината за убийството ще бъде болезнена за някого. \"Разследването за убийството на Оливер Иванович продължава. Засега няма признаци, които да говорят за етнически мотивиран случай, но първите информации сочат към криминални, мафиотски мотиви. Истината ще излезе наяве, но ще бъде болезнена за някого\", каза Тачи, предава БТА.  Президентът уточни, че става дума за предварителни резултати от следствието и че не може да говори повече, преди да приключи разследването. Той обаче намекна, че може би има \"криминални структури, свързани с определени политически кръгове\". Оливер Иванович, лидер на партия Гражданска инициатива, бе убит преди месец пред офиса на партията в Косовска Митровица.", "date": "2018.02.16", "title": "Хашим Тачи: Истината за убийството на Оливер Иванович ще е болезнена за някого"}
{"url": "https://www.24chasa.bg/novini/article/6721252", "text": "Над 330 млн. лв. годишно губи бюджетът от укриване на обороти чрез манипулиране на касови апарати със софтуер. Щетите били от в 9-те рискови бранша, които данъчните наблюдават, съобщиха от НАП. Инспекторите са разкрили нови схеми за укриване на приходи чрез компютърни системи. Някои отпечатвали касови бележки, които имитират фискален бон, но не се отчитат. Други програмирали устройствата така, че да отчитат всяка втора, или трета продажба, но не целия оборот. Заради тези измами председателят на бюджетната комисия Менда Стоянова предложи драстични глоби за манипулиране на софтуер. Поправки в Закона за ДДС пък вече въведоха нови изисквания. Всяка касова бележка трябва да е с отпечатан QR код, чрез който купувачът може да провери в НАП дали е отчетена. Само такива бележки ще могат да се регистрират за участие и в лотарията на данъчните след изтичането на срока. За да изпълни изискванията, софтуерът на фискалните апарати трябва да се надгради до края на 2018 г., уточняват от НАП по повод медийни публикации, според които всички касови апарати трябвало да се сменят. За нерегистрираните по ДДС търговци срокът е 30 юни 2019 г. Данъчните напомнят още и че всички разходи за подмяна, където се налага, се признават за данъчни цели. “В някои браншове манипулирането на фискалните системи продължава. Това налага промяна в законодателството, към която ще добавим и по-сериозен данъчен контрол”, коментира шефът на “Контрол” в НАП Васил Панов.", "date": "2018.02.16", "title": "НАП: 330 млн. лева годишно са загубите от измами със софтуер"}
{"url": "https://www.24chasa.bg/novini/article/6721230", "text": "Защо газопроводът “Бял поток” е през Румъния и оттам за Западна Европа и не избира по-краткия път през България. Това питат трите работодателски организации - АИКБ, КРИБ и БСК, в писмо до премиера Бойко Борисов, вицепремиера Томислав Дончев и енергийния министър Теменужка Петкова. Бизнесът настоява за предприемане на дипломатически стъпки България да стане разпределител на газа, който ще се транспортира по него. Бъдещият газопровод е с дължина 1138 км, планът е да доставя 16 млрд. куб. м газ от Туркменистан през 2022 г. Според информация на бизнеса проектът е включен за финансиране като приоритетен от европейски фондове и банки. Трасето му е Туркменистан - Азербайджан - Грузия - Черно море - Румъния - Западна Европа. ", "date": "2018.02.16", "title": "Бизнесът иска газ и от Туркменистан"}
{"url": "https://www.24chasa.bg/novini/article/6721294", "text": "Комисията за противодействие на корупцията и за отнемане на незаконно придобито имущество (КПКОНПИ) поиска да се отнеме имущество от 3-ма, осъдени по делото “Килърите”. Това са лидерът на бандата за мокри поръчки Петър Стоянов-Сумиста, търновският бизнесмен Георги Вълев, който лежи в килия за лихварство, поръчителство на 2 убийства и побои, и самоковеца Янко Попов-Туцо. Сумиста и Вълев са осъдени на доживотен затвор без право на замяна, а Туцо - на 10 г. Най-голям - за 3 611 170 лв., е искът срещу Вълев. Той е внесен в съда в Търново. Иска се да бъдат конфискувани 41 имота и пари от продажба на имущество, за което се предполага, че е придобито от лихварство. Според източници на “24 часа” сред имотите е къща на Вълев в Арбанаси, етаж от имот в центъра на Търново, ниви и незастроени площи в областта и в Резово. Вълев е в частния бизнес от 1991 г. до задържането му през октомври 2010 г. Занимавал се е с ресторантьорство, строителство и хотелиерство, но сред имотите, които Комисията иска да бъдат отнети, няма хотели. Една от причините е, че те са водят на фирми и нямало доказателства да са придобити от престъпна дейност. По онова време Вълев е бил собственик на капитала на 4 дружества - “Европа Палас” ЕООД, “Бинго Ниш” ЕООД, “Поликомерс СГ” ЕООД, “Валекс ВВ” ЕООД. Бил е съдружник или управител и в други фирми. Тръгва в бизнеса с игрални автомати, а по-късно чрез търговски дружества притежава 3 големи хотела, сред тях к-с “Извора”. Държи под наем дискотеки и магазини. Бизнесменът обаче се разпорежда с по-атрактивната част от империята си от ареста. Прехвърля фирмата с и “Поликомерс СГ” на германски гражданин с български произход. Според Търговския регистър едноличен собственик на капитала ѝ в момента е Райчо Матев Кусман, а управител Антон Георгиев Вълев, син на осъдения бизнесмен. Промяната в собствеността е вписана на 24 март 2011 г. Според запознати сделката е оформена не директно от Вълев, а от другия му син Валери, който бил упълномощен от ареста. Преди време в. “Борба” съобщи, че фирмата е продадена за 270 000 лв. 20 хил. от тях били дадени веднага, а останалите трябвало да се издължат за 2 г. Нов собственик има и бижуто, вдигнато от Вълев в центъра на Търново - хотел “Премиер”. На съдружници са прехвърлени делът му в “Извора” в Арбанаси и хотел в Дряново. Искът срещу Вълев е внесен в съда този месец, а срещу Сумиста и Туцо - към края на 2017 г. Комисията настоява от Сумиста да бъде отнето имущество за 361 881 лв. , което включва имот в област Стара Загора. Искът срещу Туцо, който има бизнес в Самоков и Боровец, е за 1 180 980 лв. ", "date": "2018.02.16", "title": "Държавата иска имоти на  3-ма от \"Килърите\" за над 5 млн. лв., 41 са на Георги Вълев (Обзор)"}
{"url": "https://www.24chasa.bg/novini/article/6721319", "text": "С благословението на Негово Светейшество Българския патриарх и Софийски митрополит Неофит, за поклонение от Украйна в София ще пристигне Чудотворната мироточива икона на св. Богородица “Одигитрия Байталска”, съобщават от Св. синод. Светинята ще бъде посрещната в старинен храм “Св. Петка\" на ул. “Цар Калоян\" №9 на 17 февруари, събота, в 11 ч и ще остане в храма за 10 дни, съобщават от църковното настоятелство. Богородичната икона “Одигитрия Байталска” е на повече от 200 г. Нейното постоянно местонахождение е в храм “Рождество Богородично” на девическия манастир в с. Байтал, Одеска област. Някога наблизо е имало мъжки манастир. Около 1720 г. светата обител е нападната от турци, които изклали близо 300 монаси и послушници, а манастира изгорили до основи. Оцелелите монаси успели да спасят само някои светини, измежду които вероятно е била и тази икона. Сигурната информация е, че иконата била дарена при възстановяването на църквата на това място през 2005 г. Смята се, че тя се е върнала у дома, след което е реставрирана. Иконата “Одигитрия Байталска” е известна с чудодейната си сила за изцеление, особено на безплодие. В манастира има книга, в която се записват чудесата, станали след сърдечна молитва пред нея. Регистрирани са случаи на мироточене от 2012 г.", "date": "2018.02.16", "title": "Чудотворната икона на св. Богородица \"Одигитрия Байталска\" пристига в София"}
{"url": "https://www.24chasa.bg/novini/article/6721408", "text": "Генералният секретар на ООН Антониу Гутериш призова конфликтът около ядрения арсенал на Северна Корея да се реши с дипломатически средства, предаде ДПА. Натискът върху Пхенян чрез санкции трябва да се запази, за да се намери решение на ядрения въпрос, каза Гутериш в речта си на Мюнхенската конференция по сигурността. Той призова света да се обедини за справяне с опасните кризи и глобалните проблеми, предаде БТА. Предизвикателствата пред човечеството можем да решим само заедно и в единство, подчерта Гутериш. В речта си генералният секретар акцентира върху общата борба срещу климатичните промени и международния тероризъм, и призова за възобновяване на усилията за уреждане на конфликтите в Близкия изток и Йемен.", "date": "2018.02.16", "title": "Гутериш: Натискът върху Пхенян трябва да се запази, за да се реши ядрения въпрос"}
{"url": "https://www.24chasa.bg/novini/article/6721411", "text": "Генералният секретар на НАТО Йенс Столтенберг обвини Руската федерация в нарушение на Договора за ликвидиране на ракетите със среден и малък обсег на действие, предава РИА Новости. „За съжаление, ядрената заплаха отново е в дневния ред. И би било безотговорно да я игнорираме. Ключови споразумения в областта на ядрената сигурност са под заплаха, включително Договорът за ликвидиране на ракетите със среден и малък обсег на действие“, предупреди норвежкият политик в рамките на реч, изнесена на 54-то издание на Международната конференция по сигурността, която бе открита в петък в баварската столица Мюнхен, предаде \"Фокус\". Столтенберг поясни, че Русия нарушава гореспоменатия договор, като провежда изпитания на ракети със среден обсег на действие. „Длъжни сме да защитим договора и да призовем Русия да отговори за загрижеността на членовете на НАТО“, подчерта норвежкият политик. Агенцията пояснява, че с изказването си Столтенберг визира крилатите ракети 9М729, които постъпват на въоръжение в руската армия. Още през декември миналата година Министерството на външните работи в Москва увери, че ракетата отговаря на всички изисквания, заложени в договора от 8 декември 1987 г. Същевременно руските управляващи увериха, че съблюдават спазването на всички ангажименти, поети по силата на международните договори, които Москва е подписала.", "date": "2018.02.16", "title": "Нато обвини Русия в нарушение на Договора за ликвидиране на ракетите със среден и малък обсег"}
{"url": "https://www.24chasa.bg/novini/article/6721413", "text": "Европейският съюз не може сам да защитава Европа. Това заяви генералният секретар на НАТО Йенс Столтенберг в рамките на реч, изнесена на 54-то издание на Международната конференция по сигурността, която бе открита в петък в баварската столица Мюнхен, отбелязва германското издание Focus. Говорейки от трибуната на форума, норвежецът приведе данни, съгласно които страните от Общността осигуряват едва 20% от средствата, необходими за покриването на разходите на НАТО за отбрана. При това той отбеляза, че само три държави от ЕС са достигнали целта от 2% от БВП, които да отделят за отбрана. Столтенберг бе категоричен: НАТО е най-стабилният съюз, който съществува. „В действителност ЕС не може да защитава сам Европа“, подчерта генералният секретар на Алианса, като същевременно допълни, че след Брекзит 80% от разходите за отбрана на НАТО ще идват от страни извън ЕС, предава \"Фокус\".  С това кратко изявление Столтенберг показа колко зависими са страните от ЕС от САЩ и Турция - двете най-големи военни сили в НАТО, но и с „трудни“ президенти, коментират от редакцията.", "date": "2018.02.16", "title": "Столтенберг: ЕС не може да защитава сам Европа"}
{"url": "https://www.24chasa.bg/novini/article/6721253", "text": "Електронните винетки ще могат да бъдат купувани по интернет, от специално поставени за целта пос-терминали и от бензиностанции, като цената им няма да бъде променяна. Ще бъдат въведени и уикенд винетки. Това коментира министърът на регионалното развитие и благоустройството Николай Нанков в интервю за БНР, предадоха от пресцентъра на МРРБ.  При внедряването на тол-системата и електронната винетна система се предвижда да бъдат монтирани 500 пос-терминала, ще бъдат поставени 50 мобилни кантара, ще се купят и 100 мобилни устройства и 50 автомобила за следене на трафика в страната. Бъдещето е на цифровизираните модели, на възможно най-съвременните технологии и дигитализацията на услугите. Ще се работи с трафик камери, gps-системи, добър софтуер, както и с ефективен контрол, каза министърът. Министър Нанков посочи, че с помощта на външни експерти Агенция „Пътна инфраструктура“ е започнала подготовката по избор на бъдещия обхват на тол-системата, както и на нейното тарифиране. По думите му, до лятото ще стане ясно по какъв начин ще се определя кои пътища ще влизат в обхвата на бъдещата тол-система и как ще се ценообразува тя. Тогава ще бъдат проведени обществените консултации и дебата по темата. Не можем да си позволим да натоварим неоправдано бранша на транспортните превозвачи, подчерта министърът и допълни, че по тарифирането на пътищата ще се работи в партньорство с тях. От 30 години и повече имаме системен проблем с пътния сектор, свързан основно с недостига на финансов ресурс. Решаваме го със системния подход, създаването на тол-система, електронни винетки за леките автомобили и тол-такса за тежкотоварните. С въвеждането на тол-системата и с ресурса, който ще се генерира, ще се ускори по-качественото изграждане и ремонтиране на пътищата, допълни той. В дългосрочен план това е устойчивата политика в пътния сектор с повече ресурс и повече контрол при разходването, подчерта Нанков. До дни ще бъде готов правният анализ, въз основа на който да се прецени дали бъдещият оператор на тол-системата да бъде търговско дружество, държавно предприятие или организационна структура в рамките на Агенция „Пътна инфраструктура“. Той ще управлява тол системата и ще генерира приходи, които АПИ ще разходва за ремонти по републиканската пътна мрежа и изграждането на нови пътища. Бъдещото звено ще координира целия процес по внедряване на тол-системата и обвързването на софтуера й със системите на ведомствата, за чиито нужди ще се ползва – Националната агенция по приходите, Агенция „Митници“, Министерството на вътрешните работи.", "date": "2018.02.16", "title": "Министър Нанков: Електронните винетки ще се продават и по интернет"}
{"url": "https://www.24chasa.bg/novini/article/6721256", "text": "Македонският премиер Зоран Заев даде кураж, че Договорът за добросъседство може да бъде подписан и приоритетите за Западните Балкани могат да бъдат реалност. Това каза президентът на Р България по време на изявление след срещата си с македонския премиерр Зоран Заев в Скопие, предаде \"Фокус\". \"Искам да благодаря на правителството на премиера Заев, лично на него, както и на президента Георге Иванов, защото това, което направиха те миналата година, беше повратната точка в нашите отношения. Искам да им благодаря за техния кураж, визионерство и гражданска позиция, защото те направиха възможна тази перспектива за приятелство в нашите отношения, към която България винаги е била отворена\", каза още българският държавен глава. \"Искам специално да благодаря на премиера Зоран Заев, защото той даде кураж, че Договорът за добросъседство, приятелство и сътрудничество най-сетне, след дълги години на очакване може да бъде подписан и тази именно позиция даде кураж, че приоритетите за Западните Балкани могат да бъдат реалност. Искам да благодаря на премиера на Р Македония за отличната му работа и взаимодействие с българското правителство\", добави Румен Радев.", "date": "2018.02.16", "title": "Радев: Заев даде кураж, че приоритетите за Западните Балкани могат да бъдат реалност"}
{"url": "https://www.24chasa.bg/novini/article/6721271", "text": "Няколко хиляди израелци настояха днес в Тел Авив за оставката на Бенямин Нетаняху. Това е първият протест, откакто полицията препоръча министър-председателят да бъде подведен под отговорност за корупция, предаде Франс прес. Демонстрантите, много от тях дошли със семействата, включително децата си, се събраха край Националния театър в жизнерадостна обстановка в слънчевия ден. Те носеха плакати с лика на Нетаняху, пресечен от жълта лента и текст на английски \"Крайм министър\" (\"Министър на престъпността\"). На други се четеше \"Бай бай, Биби\", на иврит. Биби е популярно прозвище на премиера. \"Лъжец, лъжец\", скандираха участниците, след като оратор подигра постоянните възражения на Нетаняху, че е невинен, предаде БТА. В Тел Авив - икономическата, културна и либерална столица на Израел - от месеци е арена на ежеседмични протести с искане Нетаняху да бъде съден и да се оттегли. Макар и дългоочаквани, препоръките на полицията предизвикаха политически вълнения. Сега решението за повдигане на обвинения срещу премиера е в ръцете на главния прокурор, но то може да отнеме месеци.", "date": "2018.02.16", "title": "Няколко хиляди израелци настояха в Тел Авив за оставката на премиера Нетаняху"}
{"url": "https://www.24chasa.bg/novini/article/6721275", "text": "Около 500 000 сирийци се очаква да се върнат в северозападния сирийски район Африн, където Турция провежда военна операция, за да го прочисти от бойци на кюрдските Сили за защита на народа /СЗН/, заяви днес Емине Ердоган, съпругата на турския президент Реджеп Тайип Ердоган, цитирана от в. \"Хюриет дейли нюз\". \"Целта на тази операция е да обезпечи сигурността в района. Когато сигурността и стабилността бъдат осигурени чрез операция \"Маслинова клонка\", новите потоци (от бежанци) ще спрат и тези, които вече са в Турция, се очаква да могат да се върнат в страната си\", заяви първата дама. Тя участва в конференция в Истанбул, целяща да увеличи хуманитарната помощ за сирийците и да създаде нови комуникационни канали в тази сфера, предава БТА.  Емине Ердоган напомни за операцията \"Ефратски щит\", която Турция проведе между август 2016 г. и март 2017 г. в Северна Сирия срещу Ислямска държава и сирийската кюрдска Партия на демократичния съюз. След нея над 140 000 сирийци се върнаха в Джараблус, отбеляза съпругата на турския президент. В конференцията участваха също съпругата на валията на Истанбул Васип Шахин - Шейма Шахин, представители на службата за управление на бедствията и извънредните ситуации, на турския Червен полумесец, ООН и сирийски неправителствени организации.", "date": "2018.02.16", "title": "Емине Ердоган: Очакваме 500 000 сирийци да се върнат в страната си след операцията в Африн"}
{"url": "https://www.24chasa.bg/novini/article/6721293", "text": " С Путин винаги съм бил в много добри лични отношения, дори когато сме се карали, и много пъти сме се шегували. Един политик трябва да знае, че има вицове за него. И на мен са ми разказвали вицове за мен, особено за избори. Така премиерът Бойко Борисов коментира думите на прессекретарят на руското външно министерство Мария Захарова, която му каза, че може да получи руско гражданство и да гласува на изборите за президент на Русия. Вчера Захарова, коментирайки изказването на българския министър-председател Бойко Борисов за президентските избори в Русия, му предложи да получи руско гражданство и да участва в тях. Преди няколко седмици българският министър-председател се пошегува в Брюксел, че в света има две неща, които никой не избира: родителите си и президента на Русия. \"Аз се пошегувах, дано да се е приело като шега. Този виц важи и за Ангела Меркел и за мен дори. Силно качество на политиците е да могат да се шегуват и със себе си\", заяви Борисов.", "date": "2018.02.16", "title": "Борисов отговори на Захарова: С Путин сме в добри отношения. Пошегувах се"}
{"url": "https://www.24chasa.bg/novini/article/6721306", "text": "Докато има сръбски народ, Косово ще е сръбско, заяви днес сръбският министър без портфейл и лидер на Сръбската народна партия Ненад Попович по повод предстоящата 10-годишнина от независимостта, която Прищина празнува утре, предаде Танюг. \"Десет години след незаконното и противоречащо на международното право обявяване на така наречената независимост на Косово Сърбия е подложена на още по-голям натиск и изнудване да признае тази лъжедържава\", каза Попович. Той подчерта, че едностранно обявената независимост е създала в Косово общество, разяждано от престъпност, корупция, бедност, което не може да бъде част от международната общност, предава БТА.  \"Сега от нас като държава зависи чрез вътрешен диалог да приемем сръбски компромис за Косово и да определим след това твърда платформа за преговори с албанците\", каза Попович, като уточни, че Сърбия е готова за отстъпки и тежки решения, но не и за признаване на независимостта и членството на Косово в ООН. Той подчерта, че какъвто и натиск да се оказва над Сърбия във връзка с членството й в Европейския съюз, сръбският народ няма да се откаже от Косово.", "date": "2018.02.16", "title": "Сръбски министър: Докато има сръбски народ, Косово ще е сръбско"}
{"url": "https://www.24chasa.bg/novini/article/6721329", "text": "Освобождаването на кореспондента на националния ежедневник Die Welt Дениз Юджел от затвора в Турция не е свързано с постигането на тайна сделка между Берлин и Анкара. Това увери министърът на външните работи на ФРГ Зигмар Габриел, съобщава вестник Die Frankfurter Allgemeine Zeitung, цитиран от \"Фокус\".  „Мога да ви уверя, че няма назначения, връщания или сделки в този контекст\", категоричен бе германският социалдемократ. Най-много да е имало политическо влияние за „ускоряването на процедурата\", допълни първият дипломат на Берлин. Същевременно той призова за „рестарт на всички формати на разговори“, за да се разрешат основополагащи въпроси в отношенията между Турция, Европа и Германия.", "date": "2018.02.16", "title": "Зигмар Габриел:  Няма сделка с Турция, заради която е освободен Дениз Юджел"}
{"url": "https://www.24chasa.bg/novini/article/6721326", "text": "За измамна схема, в която се намесват имена на директора на полицията, полицейски началници, общински кметове и на известни адвокати съобщават криминалисти от ОДМВР- Шумен и отправят апел към хората да не се доверяват на непознати . Атаките в момента са насочени към собственици на фирми и агенции за преводи и легализация на документи. Измамниците звънят на фирмените телефони, публикувани в интернет. Обаждат се от скрити номера. В първото обаждане се представят за директор , началник на полицейско управление, или за кмет на населено място. Питат дали ще окажат съдействие на известен адвокат за превод. След положителен отговор следва второ обаждане от името на „адвокат Марковски“. Непознатият им обяснява, че в ареста на съответното полицейско управление има задържан чужденец и им трябва преводач, за да го освободят от ареста. Канят преводача в съответното полицейско управление. Следва ново обаждане, в което молят по пътя към районното да преведат парична сума / между 50 и 100 евро/ чрез фирма за парични преводи на лице от сръбски произход . Към момента тези, които са подали информация за опитите измами не са превели парични суми. Обясняват, че следват нови обаждания със заплахи към тях и семействата им. Отново напомняме на хората да не се подвеждат и да не се доверяват на непознати хора по телефона, особено ако обажданията са свързани с искане на парична сума. Ако получите подобно обаждане е сигурен белег, че се опитват да ви въведат в измамна схема. Ако получите закани или заплахи след подобно обаждане се обадете на телефон 112 и съобщете!", "date": "2018.02.16", "title": "Нов вид ало измама - представят се за шеф на полицията, кмет и адвокат"}
{"url": "https://www.24chasa.bg/novini/article/6721346", "text": "Германският канцлер Ангела Меркел заяви, че имало \"сериозни различия в мненията\" по много въпроси на срещата й с полския премиер Матеуш Моравецки, състояла се днес в Берлин. По думите й трябва много да се направи за подобряването на немско-полските отношения, предадоха ДПА и Ройтерс. На съвместната пресконференция канцлерът подчерта близкото сътрудничество между Берлин и Варшава в областта на отбраната и външната политика, като отбеляза и значителното подобряване на икономическите връзки. Меркел не отправи публично критики към Полша заради нейната съдебна и медийна реформа, а само каза, че всички членове на ЕС имат основни ангажименти, които трябва да спазват, предава БТА.  Меркел каза още, че планираният газопровод \"Северен поток 2\", който ще свързва Русия и Германия, не представлява заплаха за европейската енергийна сигурност. Така тя явно се противопостави на становището на полския си партньор. Полша, Украйна и трите балтийски бивши съветски републики се опасяват, че газопроводът по дъното на Балтийско море ще повиши зависимостта на Европа от руски природен газ и ще лиши от транзитни такси Украйна, която още се сражава с проруски сепаратисти, припомниха агенциите. \"Мисля, че това е икономически проект. Ние също сме за енергийна диверсификация. Ние също искаме Украйна да продължи да има транзитен трафик на газ, но вярваме, че \"Северен поток\" не е заплаха за диверсификацията\", каза Меркел. Моравецки изрази несъгласие, че \"Северен поток 2\" ще диверсифицира доставките. \"Този газ е от същия източник, но по друг път. Ние посочваме рисковете, свързани с отрязването на Украйна от транзита\", каза той. Същевременно окачестви като важно изказването на Меркел относно гаранциите, че Украйна ще получава и занапред приходи от газов транзит. Преди срещата премиерът на Полша критикува Германия и другите страни от ЕС, че не подхождат достатъчно сериозно към заплахите за сигурността. \"Досега Европа имаше небрежен подход към отбраната, защото живееше под чадъра на Pax Americana\", каза Моравецки в интервю за вестник \"Велт\", публикувано вчера. Той цитира поговорката \"Ако искаш мир, готви се за война\", който според него се отнася и за Европа.", "date": "2018.02.16", "title": "Меркел: Много трябва да се направи за подобряване на немско-полските отношения"}
{"url": "https://www.24chasa.bg/novini/article/6721357", "text": "Министърът на туризма Николина Ангелкова представи пред Винченцо Амендола, заместник-държавен секретар на външните работи и международното сътрудничество на Италианската република, резултатите от срещата на високо ниво, състояла се преди дни в София. Това съобщиха от пресцентъра на Министерството на туризма. Форумът беше под наслов \"Туризъм и икономически растеж\" и е част от събитията, включени в програмата на Българското председателство на съвета на ЕС. Предложих създаването на Софийска карта на 100-те европейски туристически обекта, а идеята е на база българския опит с успеха на картата на 100-те национални туристически обекта, е информирала министърът. Целта е тя да бъде допълнителен генератор на интерес на туристите към Европа и да привлече повече посетители към Стария континент от далечни дестинации, като Китай, Япония, Индия и САЩ. Предвижда се разработването й и то ще започне с включване на обекти под закрилата на ЮНЕСКО. Привличането на повече посетители от далечните пазари и по-конкретно от Китай е и основната причина за създаване на така наречения \"Балкански маршрут\", е информирала още Ангелкова. И е обяснила, че в тази връзка бъде създадена работна група от няколко държави, която да се занимава с разработването му. Двамата са обсъдили и предложението за създаване на Европейски туристически фонд, който би подпомогнал развитието на отрасъла чрез финансиране на съвместни проекти и други. Министерската среща в София е първа по рода си, като ще повлияе положително и за развитието на туризма и в политически аспект, е казал зам.-държавният секретар Амендола. Италия е сред водещите пазари за чуждестранни туристически пътувания у нас. През миналата година италианските туристически посетили България са повече от 163 хил. души и са нараснали с 12,7 на сто спрямо година по-рано. Италия е сред предпочитаните дестинации и за пътувания на българите. През 2017 г. българите пътували към Апенинската държава са близо 230 хил. души, като са се увеличили с 28,7 процента в сравнение с предходната година.", "date": "2018.02.16", "title": "Ангелкова се срещна със зам.-държавния секретар на външните работи на Италия"}
{"url": "https://www.24chasa.bg/novini/article/6721160", "text": "Българин, обвинен за измами с кредитни карти, е екзекутиран заедно със съпругата си в Кейптаун, Южна Африка, съобщиха местни медии. Полицията открила с куршуми в главата 50-годишния Анджело Димов и 47-годишната Незабравка (Неси) Пеева в двора на къщата им в южното предградие Бергвилет. Убийството е извършено на 13 февруари. Двойката е стояла с лице към екзекуторите си, пише в. “Хералд”. Нападателите задигнали лаптопи и мобилни телефони. Те а съседите заявили, че не са чули нищо от трагедията. Според тях е използван пистолет със заглушител за убийството. Преди време Анджело е бил обвинен за измама с кредитни карти и срещу него се водело дело в южноафриканския град Белвил. Димов се занимавал с проектиране и изграждане на устройства за сканиране на карти, поставени на банкомати. Семейството има шестгодишна дъщеря и живеело под наем. Момиченцето било първи клас. За трагедията с родителите си разбрало, след като никой не се появил да го прибере от занималня във вторник. Детето е в сигурни ръце, съобщили от българското посолство в ЮАР за местни медии. Дипломатите са в постоянен контакт с близките на жертвите. Полицията в Кейптаун работи по всички възможни версии, включително двойното убийство да е заради действия на Анджело от криминален характер. Не искам да коментирам инцидента, тъй като тече полицейско разследване, заяви Уилям Бут, адвокат на Димов.  Пеева, която е от София, е собственик на фирмата The Cake Witch, занимаваща се с торти за рождени дни и сватби. Работила в известен ресторант в Нюландс, преди да се срещне с Димов. Според семеен приятел жената не е знаела за бизнес заниманията на мъжа си, който прекарвал много време извън страната. Приятелят разказва, че Неси не общувала с много хора и често напускала събиранията, на които ходела с Анджело, защото “не обичала алкохол и наркотици”. През декември бизнес партньорът на Димов, който живее в Токай, станал жертва на въоръжен грабеж в къщата си. След него издигнал по-голяма стена за ограда на къщата си и сложил бронирани стъкла, пише “Хералд”. Приятели на семейството смятат, че може да има заради подозрителния бизнес на Димов. 27-годишният син на Анджело от първия му брак бил сериозно ранен при катастрофа с мотор през декември и прекарал известно време в кома, след което се върнал за кратко в България, за да се възстанови. Наскоро се прибрал обратно в Кейптаун. Живеел в постройка в градината. Десетки приятели написаха трогателни послания на стената на убитата българка във фейсбук. “Неси Пеева беше привилегия да те познавам. Благодаря за съветите за готвене. Ще ги нося в сърцето си завинаги”, пише Кармен Венцел.", "date": "2018.02.16", "title": "Куршуми в главата  покосиха българи в Кейптаун, мъжът бил съден за измами (Обзор)"}
{"url": "https://www.24chasa.bg/novini/article/6721348", "text": "Образователното министерство няма да насърчава поставянето на камери в класните стаи в училищата и в детските градини. Това обяви зам.-министърката Деница Сачева след среща с учителски синдикати, родителски организации, ДАЗД и пр. Почти всички на срещата се обявили против видеонаблюдението. “Масово наблюдение в детските градини и в училищата е нещо, което по-скоро би имало крайно негативен ефект и не би решило проблеми, а напротив - би отворило много по-сериозна врата за много по-големи проблеми”, заяви Сачева. Според нея камерите щели да увеличат стреса за децата и учителите. Повод за срещата са зачестилите случаи на насилие от страна на възпитатели върху деца. Единственият застъпник на идеята за поставяне на камери в училищата и детските градини бе Васил Николов, председател на Комитета за качествена и иновативна образователна система. Това е, което искат повечето родители, защити тезата си той и предупреди с протести. Там, където има съгласие между всички родители и всички учители, както и помощен персонал, тогава може да се работи в тази посока, каза обаче Сачева. “Камерите не изграждат доверие. Агресията е свързана с ценностна система. Този тип методи не насърчава създаването на ценности”, допълни тя. Учителските синдикати също обявиха, че са възможни протести като крайната мярка при поставяне на камери навсякъде. Синдикати плашат с протест, ако има видеонаблюдение Заместник-министърките на образованието Таня Михайлова и Деница Сачева и останалите участници в срещата обясняват на какви позициии са по въпроса за видеонаблюдението в образователната система.", "date": "2018.02.16", "title": "Експерти против камери в училища и градини"}
{"url": "https://www.24chasa.bg/novini/article/6721249", "text": "Бразилският президент Мишел Темер подписа указ в петък, с което даде на армията пълен контрол над операциите за гарантиране на сигурността в Рио де Жанейро, за които той твърди, че е изцяло контролиран от криминални банди, предава AFP. „Взимам тези крайни мерки, защото обстоятелствата го изискват\", заяви Темер след подписването на указа за борба с вълната от насилие, отприщена от бандите, предаде \"Фокус\". „Правителството ще даде твърди отговори, като предприеме всички необходими мерки за изкореняване на организираната престъпност\", категоричен бе държавният глава на латиноамериканската страна.", "date": "2018.02.16", "title": "Бразилската армия ще се бори с престъпността в Рио де Жанейро"}
{"url": "https://www.24chasa.bg/novini/article/6721175", "text": "Професионална музикантка бе обрана на улицата в района на Париж, след като крадци присвоиха виолончело от 18-и век за над 1 милион евро, предоставено й от банка, и личния й лък от 19-и век, предаде Франс прес. \"Помогнете! Откраднаха виолончелото ми \"Франческо Гофрилер\" и личния ми лък \"Жан Пиер Мари Персоа\", произведен към 1825 г. в Париж\", е написала във Фейсбук Офели Гаяр, след като обирджии отмъкнали виолончелото й от 1737 г., оценено на близо 1,3 милиона евро, предаде БТА. Гаяр заяви, че мъж я заплашил с нож, докато излизала от дома си в парижкото предградие Пантен. Той откраднал мобифона й и калъфа, в който бил поставен музикалният инструмент, преди да избяга.", "date": "2018.02.16", "title": "Обирджии откраднаха виолончело за над 1 милион евро в района на Париж"}
{"url": "https://www.24chasa.bg/novini/article/6721159", "text": "Българин, пристигнал наскоро да търси работа във Великобритания, е бил прегазен последователно от няколко автомобила на магистрала M5 между графства Девън и Корнуол, съобщават британски медии. Мъжът пътувал във ван “Ситроен”, но след като слязъл от колата близо до Кулъмптън, бил ударен многократно от други коли, установила полицията. За момента следователите не смятат смъртта за подозрителна. Семейството на прегазения в България е уведомено за трагедията. То щяло да съдейства при разпознаването. Полицията била извикана на мястото, където се намирало тялото на мъжа, около 6,40 ч сутринта във вторник. Магистралата била затворена за движение 8 ч, за да може полицията да разследва какво точно се е случило. Смята се, че разнищването на случая ще отнеме няколко седмици. ", "date": "2018.02.16", "title": "Българин прегазен многократно на шосе"}
{"url": "https://www.24chasa.bg/novini/article/6721197", "text": "Поповски полицаи иззеха близо 50 кг нарязан тютюн без бандерол, превозван с автомобил. Акцизната стока е открита при рутинна проверка на пътя Бяла - Попово - Дралфа - Лозница, до разклона за село Ковачевец, съобщават от Областната дирекция /ОД/ на МВР в Търговище. Установено е, че в \"Мерцедес\" с великотърновска регистрация са превозвани 49,5 кг нарязан тютюн без акцизен бандерол, готов за употреба. Тютюнът е бил в торбички, някои от които - поставени в кашони, укрити под други кашони, в които е имало автомобилни масла. Иззет е по съответния надлежен ред. Водачът В.К. /32 г./ и пътуващият с него С.А. /35 г./, са задържани за срок до 24 ч в Районното управаление в Попово. И двамата са от село Гърмен, област Благоевград. Процесуално-следствените действия по документиране на престъплението продължават и са съгласувани с прокурор от Районната прокуратура в Попово. Случаят се разследва в досъдебно производство.", "date": "2018.02.16", "title": "Иззеха тютюн без бандерол, превозван с кола в Попово"}
{"url": "https://www.24chasa.bg/novini/article/6720910", "text": "Продуцентът Магърдич Халваджиян публикува в профила си във фейсбук трогателната история на бивша възпитателка в дома за деца в с. Борован. В нея тя разказва за насилие на деца от преди години. Историята й трогна Халваджиян и той сподели в социалните мрежи, че му е станало мъчно. \"Попаднах на този пост и го прочетох. И ми стана мъчно. За нас. За всички нас. Ние сме много болно общество! Много. Не ни е крив никой! И явно това не е от сега! Явно винаги е било така. Не ни е виновен уродливия социализъм! Не ни е виновна псевдодемокрацията! Всичко това ни се случва, защото ние го случваме! Тази простичка история, която ще прочетете ще ви даде отговор на въпроса: “ Защо в България никога няма да се появи жена като Майка Тереза?” Защо в България никога няма да се появят хора като Мартин Лутър Кинг или Далай Лама?\", пише той. \"Ние ще ги унищожим в зародиш! Колкото и болезнено да звучи ние сякаш мразим децата си! Е , не собствените си! Чуждите! А това само по себе си е самоубийство! Лекарство за това няма! И колкото камери и микрофони по детските градини и училища да сложим това няма да реши проблема! Защото явно проблема е генетичен!\", продължава Халваджиян. Споделяме публикацията, която развълнува продуцента, без редакторска намеса: \"ГОРЧИВ СПОМЕН от Дома за деца в Борован,който винаги ме кара да плача.... Това беше през 70-те... Бях на 18...трябваха ми три месеца трудов стаж ...а там търсеха възпитателки.Децата бяха от три до пет годишни...обичам деца и приех с радост... Първото ми влизане беше покъртително ...от всякъде ме заобиколиха деца, хванаха ми ръцете и едно през друго викаха: \"Моля те вземи мене...аз много ще те слушкам...нали за мен си дошла,леличко...аз съм много добро дете...\" Ревях... а те ми целуваха ръцете...После разбрах,че те всеки непознат посрещат така...мислят ги за осиновители... Толкова прекрасни дечица бяха...мънички...красиви,жадни за обич и топлина...Когато погалиш едно и мигом десетки главички се пъхат под ръката ти, да ги помилваш всичките... Но не за това днес искам да разкажа,а за насилието и жестокостта,които винаги е имало в тези домове... Леличките бяха от селото и всяка вечер си тръгваха към къщите с чанти пълни с храна...а децата събираха трошици,ако паднат на пода.На един празник им донесоха по един шоколад...дадоха на децата по едно мъничко парченце останалите напълниха в чантите си...предложиха ми и на мене... Една сутрин видях едно момиченце от по-големите с насинено лице...питах го кой го е ударил...мълчеше от страх...обещах,че няма да каже на никого и тогава ми призна: -Леличката ме би с точилката...Питах го защо,а то отговори: -Откъснах една роза.-защо бе,миличко-нали знаеш,че цветята не трябва да се късат,а то каза: -За мама...нали утре е неделя,и майките идват,мама ще дойде ,да има какво да и дам....а то нямаше родители...беше изоставено,но все чакаше...Всички чакаха.... Протестирах...карах се ...плачех от безсилие...те колежките ми се подиграваха...Писах до инстанции във Враца...Нищо... Едно от децата,страшно се беше привързало към мене...момченце,казваше се Данчо...Беше на три...почти не можеше да говори/в домовете късно проговарят/ ходеше след мен като сянка...навсякъде ме търсеше...и питаше когото срещне :\"мама?\"...така ме наричаше не знам защо ме бе избрало за мама...Когато наближи да си тръгна не можех да си представя да се разделя с него...плачех постоянно и исках да си го взема...но трябваше да следвам,а нямаше кой да го гледа...имах само баща си...майка ми бе починала когато бях на три...и в него виждах себе си като малка...Толкова страдах,че татко най накрая почти се съгласи...но не можах да му го причиня...В наивността си не знаех,колко трудно е осиновяването...и че никога не биха разрешили да бъде осиновено дете ако не е бездетно семейство... Това беше една от най-трудните раздели в живота ми... Често си мисля,че бих могла да имам и син...ако тогава... А тия дни,след репортажите от Борован всичко отново се върна пред очите ми... Намерих и двете пожълтели снимчици с Данчо....\"", "date": "2018.02.16", "title": "Разказ на бивша служителка от дома в Борован трогна Маги Халваджиян"}
{"url": "https://www.24chasa.bg/novini/article/6720979", "text": "Популярността на Германската социалдемократическа партия (ГСДП) достигна ново рекордно ниско равнище според проучване на общественото мнение, предаде ДПА, цитирана от БТА. Дни преди 464-те хиляди членове на партията да започнат да гласуват за приемане на коалиционното споразумение, допитване на Инфратест Димап за телевизия А Ер Де показа, че ако в момента се произведат избори, само 16 на сто от гласоподавателите биха подкрепили ГСДП. Това е спад с две на сто от началото на месеца. На изборите през септември миналата година ГСДП получи подкрепа от 20,5 на сто, което беше най-лошият й резултат от 1949 г., припомня ДПА. Оттогава обаче популярността й продължава да спада и сега социалдемократите са близо до антиимигрантската Алтернатива за Германия (АзГ), която получава подкрепа от 15 на сто според проучването. Популярността на Християндемократическия съюз (ХДС) на канцлерката Ангела Меркел и баварските му съюзници от Християнсоциалния съюз (ХСС) остава непроменена с 33 на сто. Партия Левите също запазва равнището си от 11 на сто. Либералните Свободни демократи са загубили 1 на сто от подкрепата си, достигайки 9 на сто, а Зелените получават 13 на сто, което е увеличение от 2 на сто.", "date": "2018.02.16", "title": "Германските социалдемократи с рекордно ниска популярност"}
{"url": "https://www.24chasa.bg/novini/article/6721017", "text": "Над 330 млн. лв. годишно са загубите за бюджета от неотчитане на търговски обороти само в девет от най-рисовите браншове, чиято дейност НАП наблюдава, съобщиха от приходното ведомство. Инспекторите от приходната агенция разкриха нови схеми за укриване на приходи с използването на компютърни системи с фискална памет в последните месеци. Сред тях са печатането на касови бележки, които не се отчитат във фискалната памет, но приличат на истински фискални бонове (вижте примери на фалшиви бележки в прикачените файлове). Друга често разпространена практика е манипулиране на софтуери, чрез които се управляват фискалните устройства, което води до неотчитане на действителните размери на приходите от продажби на стоки и услуги. По време на летните и зимните контролни кампании на НАП са открити и софтуерни манипулации на фискални системи, при които устройствата са програмирани да отчитат например всяка втора или всяка трета продажба, вместо регистриране на целия оборот. Заради неиздаване на касови бележки, както и установени манипулации на фискални устройства, през миналата година са запечатани над 2000 търговски обекта. С последните промени в законодателството, което регулира отчитането на продажбите, са въведени нови изисквания, според които всеки касов апарат трябва да предава по изградената дистанционна връзка и данни от всяка касова бележка към сървърите на НАП. На касовата бележка, която се предоставя на клиента, ще се отпечатва QR код. Чрез този код всяко лице ще може да провери отчитането пред НАП на издадената му касова бележка. За да изпълнят новите изисквания, регистрираните по ЗДДС фирми, с изключени на тези, които използват Интегрирани автоматизирани системи за управление на търговската дейност (ИАСУТД), трябва да надградят софтуера на съществуващите си фискални устройства до края на 2018 г. А нерегистрираните по ЗДДС и тези, които регистрират и отчитат продажбите си чрез ИАСУТД – до 30 юни 2019 г. От НАП уточняват още, че измененията могат да доведат до подмяна на устройствата, но в зависимост от техническите и функционалните параметри на използваните фискални устройства, те ще могат и да се преработят, така че да отговарят на новите изисквания. Освен това, всички разходи за надграждането или подмяната на съществуващите фискални устройства се признават за данъчни цели. В продължение на 2 години НАП провежда лотария с касови бележки с предметни и парични награди, в рамките на която са регистрирани близо над 60 млн. касови бележки на стойност 780 млн. лв. Вижте какви са задължителните елементи на законната касова бележка на www.kasovbon.bg. С въвеждането на QR код във всяка касова бележка регистрирането на фискални бонове в лотарията ще стане значително по-лесно, допълват от НАП. „Доброволното спазване на данъчните правила устойчиво се подобрява в последните години, но в някои браншове като заведенията за развлечения и хранене манипулирането на фискалните системи продължава. Това налага промяна в законодателството, към която ще добавим и по-сериозен данъчен контрол“, каза директорът на „Контрол“ в НАП Васил Панов.", "date": "2018.02.16", "title": "Всяка касова бележка ще се отчита в НАП"}
{"url": "https://www.24chasa.bg/novini/article/6721038", "text": "Приветствам фокуса, който ни предложи България върху Западните Балкани, и самата България дава положителен пример в добросъседските отношения, заяви председателят на Комисията по външни работи на ЕП Дейвид Макалистър на Интерпарламентарната конференция за общата външна политика и политиката за сигурност и общата политика за сигурност и отбрана днес в София. Макалистър посочи, че за това свидетелства и ратификацията на договора за приятелството с Македония. България ни дава постоянен пример за това как се работи в рамките на ЕС и показа, че членството й не е самоцел, а само начало на развитието на демократично проспериращо общество, отбеляза той. Трябва да се борим с миграционните потоци, с пропагандата и само заедно можем да защитим тези проблеми. Стъпка по стъпка трябва да установим Западните Балкани в инфраструктурата и процесите, в сътрудничеството с агенциите на ЕС, с участие в европейските политики и включването в нашите мисии и операции, свързани с общата политика за сигурност и отбрана, отбеляза Макалистър. Председателят на Комисията по външна политика на Народното събрание Джема Грозданова отбеляза, че регионът на Балканите има своите проблеми - с организираната престъпност, уязвим е от външни религиозни идеологии, страните от Западните Балкани са част от маршрутите на бежанците. Затова е важно да намерим инструменти тези страни да останат стабилни, трябва да използваме набраната скорост и да направим Балканите част от решението, а не проблем, коментира Грозданова. Международният тероризъм достигна нашите улици и квартали, хиляди бежанци и мигранти тестват външните ни граници и лимитите на европейския хуманитарен потенциал и ние нямаме единен отговор, посочи Джема Грозданова. По думите й икономическият растеж и намаляващата безработица вече не удовлетворяват европейските граждани, те искат нещо друго - искат сигурност. Това изисква повишаване на сътрудничеството в областта на сигурността и отбраната, коментира Грозданова. Върховният представител на ЕС по въпросите на външните работи и политиката за сигурност Федерика Могерини заяви, че в момента има добра възможност за път за интеграция на целия регион в ЕС. Това е стратегически интерес за целия ЕС, не само за региона, и вярвам, че в близките месеци можем да постигнем добри резултати в тази област, коментира тя. Могерини коментира и темата за европейската отбрана и отбеляза, че през последните пет -шест месеца са постигнати невероятни резултати. Тя припомни, че 25 държави членки от декември са започнали ПЕСКО в областта на отбраната. По думите й 25 е значителен брой от държавите членки, което ни дава добро покритие в целия съюз, без да се създава усещане за риск за разделение и за Европа на две скорости. Успяваме да се движим напред заедно, заедно въведохме ПЕСКО, приехме първите 17 проекта, това означава засилено сътрудничество между нашите военни сили и по-ефективно разходване на военните ни бюджети, коментира Могерини. Не се стремим да милитаризираме ЕС, нито неговия бюджет, но има неща, в които ЕС може да помогне в поемането на отговорност за нашата колективна сигурност, заяви тя.", "date": "2018.02.16", "title": "Дейвид Макалистър: България дава положителен пример как се работи в ЕС"}
{"url": "https://www.24chasa.bg/novini/article/6721048", "text": "Районната прокуратура в Генерал Тошево предаде на съд бивша директорка на основното училище в село Кардам, издала три свидетелства за завършено основно образование на неграмотни и полуграмотни хора. И трите документи престъпления са извършени от Недка В. /51 г./ като длъжностно лице в кръга на службата й, съобщи пресцентърът на Апелативната прокуратура. Официалните документи е трябвало да послужат за издаване на свидетелства за правоуправление на моторни превозни средства, за което се изисква основна образователна степен, предаде БТА. Двайсет и деветгодишният Еджвит, който се е сдобил с едно от трите свидетелства, е посещавал училището в Кардам само в първи и втори клас. Демирка Ст. /37 г./ никога не е прекрачвала училищен праг, а 34-годишният Евгени Г. е учил в училището в селото само до трети клас, посочват от Апелативната прокуратура. Срещу удостоверените неверни обстоятелства, че тримата притежават свидетелство за основно образование са им издадени шофьорски книжки. Недка В., която в хода на разследването не се е признала за виновна,сега е заместник-директорка на средно училище,уточняват от пресцентъра на Апелативната прокуратура. Предстои Районният съд да насрочи делото за разглеждане.", "date": "2018.02.16", "title": "Дадоха на съд училищна директорка, издала дипломи на полуграмотни хора в Добричко"}
{"url": "https://www.24chasa.bg/novini/article/6721052", "text": "Румен Радев поднесе цветя на гроба на Гоце Делчев в православната църква „Свети Спас“ в Скопие, съобщиха от пресссекретариата на президента. Президентът Румен Радев е в Република Македония на официално посещение на 16 и 17 февруари по покана на своя колега Георге Иванов. Българският държавен глава и водената от него делегация бяха посрещнати на Международно летище \"Скопие\" в македонската столица.", "date": "2018.02.16", "title": "Румен Радев поднесе цветя на гроба на Гоце Делчев в Скопие (Снимки)"}
{"url": "https://www.24chasa.bg/novini/article/6721070", "text": "На 13.02.2018 г. в българското посолство в Претория е постъпила информация от неофициални източници за  . Впоследствие посолството ни е получило потвърждение от полицейски източници, че на адреса, който един от сънародниците ни е посочил в заявлението си за паспорт, е станало двойно убийство. Твърди се, че жертвите имат малолетна дъщеря, която не е пострадала. В момента при нея се намира нейният брат, който също живее в Кейптаун, съобщиха от Министерството на външните работи. По случая се водят следствени действия, като все още няма официално становище на местната полиция. Аутопсиите са приключили вчера. Утре, 17 февруари, консулът в посолството на Република България в Претория Деница Велчева заминава за Кейптаун, за да получи информация от местните власти дали е извършено престъпление спрямо български граждани, кои са те, каква е тяхната самоличност и има ли нужда да се постави под закрила малолетен български гражданин. Уважаеми колеги, до изясняване на всички подробности, Министерството на външните работи и негови представители не биха могли да правят коментари по случая. Предварително благодарим за разбирането.", "date": "2018.02.16", "title": "МВнР: Посолството ни в Претория е уведомено за убитото семейство в Кейптаун"}
{"url": "https://www.24chasa.bg/novini/article/6721077", "text": "Излизането на Великобритания от структурите на Общността ще подкопае сериозно европейската сигурност, освен ако не бъде постигнато бързо ново споразумение за сътрудничество между Лондон и Брюксел. Това предупреди в петък премиерът на Обединеното кралство Тереза Мей, отбелязва британското издание The Independent. Мей подчерта, че Брекзит ще засегне редица аспекти на сигурността - от подкопаването на трансграничната работа за борба с тероризма и организираната престъпност, до потенциалното засилване на екстремистките групировки на Стария континент, предаде \"Фокус\". Изтича времето, в което има надежда за постигане на нова сделка, а Великобритания ще се откаже от механизмите за сътрудничество в областта на външната политика, сигурността и отбраната още следващия март. Предупреждението бе направено в навечерието на участието на Тереза Мей в Мюнхенската конференция по сигурността. В събота тя ще изнесе реч в Мюнхен, в рамките на която ще потвърди своя „безусловен\" ангажимент към европейска сигурност след Брекзит, подчертават от редакцията. От Мей се очаква да заяви, че Великобритания иска да остане част от Европейската заповед за арест (ЕЗА) и от Европол, агенцията за правоприлагане на ЕС.", "date": "2018.02.16", "title": "Тереза Мей: Брекзит ще подкопае европейската сигурност"}
{"url": "https://www.24chasa.bg/novini/article/6721072", "text": "Не може да се вкара актуализация на бюджета на НЗОК без да се мине през министъра и правителството, за това с какви пари разполага държавата. Това каза пред журналисти премиерът Бойко Борисов след среща с турския външен министър Йоахим Херман по повод искането на здравния министър Кирил Ананиев директорът на НЗОК проф. Камен Плочев да подаде оставка, предаде „Фокус“. Премиерът потвърди, че се е виждал и е разговарял с Камен Плочев. „Като се прибера, ще ги поканя на среща да ги питам“, посочи Бойко Борисов. „Милиарди левове сме осигурили за здравеопазването в България и то години наред. Все някак си в един момент НЗОК излиза и казва, че има дупка. Видяхме как са харчени пари за лекарства, как са източвани системите“, коментира той. „Няма да осигуряваме възможност някой да краде повече“, заяви премиерът. „Това, което знам от службите е, че има доста повече разкрития по тази тема“, уточни той. „Доколкото си спомням, докато беше министър проф. Николай Петров, предложи проф. Камен Плочев. Имам принцип, че всеки министър трябва да си довежда екип и да може да работи с тези хора“, обясни Бойко Борисов. „Иска се актуализация на бюджета на НЗОК за 200 млн. лева, смятайте какви пари се харчат там“, коментира той. „Дали средствата се харчат по най-добрия начин, дали българите считат, че се е подобрило здравеопазването при толкова по-голямо финансиране“, попита премиерът и поясни, че такъв разговор ще се проведе.", "date": "2018.02.16", "title": "Борисов за случая с НЗОК: Няма да осигуряваме възможност някой да краде повече (Видео)"}
{"url": "https://www.24chasa.bg/novini/article/6721086", "text": "На 11 жени на възраст между 17 и 38 години е била предоставена закрила в приюта за временно настаняване за жертви на трафик на хора във Варна. От тях 9 са жертви на външен трафик - в Гърция, Германия, Франция, Кипър, Норвегия, Чехия, като преобладава сексуалната експлоатация. Това стана ясно от първото за годината заседание на комисията за борба с трафика на хора към Община Варна. Паралелно с помощта, която се оказва на жертвите, във Варна се обучават специалисти, които да помагат на жените да се върнат към нормалния си живот, както и да разкриват самите престъпления – служители на МВР, социални работници и учители от Област Варна, насочени към прилагане на Националния механизъм за насочване и подпомагане на жертви на трафик на хора. Обучени са общо 150 професионалисти и 50 доброволци. Според експертите работата на всички, ангажирани е на високо ниво, като в бъдеще трябва да се наблегне на програми за превенция с цел повишаване на информираността и подобряване капацитета на мултидисциплинарните екипи за идентификация и насочване на жертви на трафик на хора във Варна и региона. Разяснителни програми трябва да бъдат насочени предимно към мадите хора, които са сред най-честите жертви.", "date": "2018.02.16", "title": "11 жертви на трафик на хора настанени в приюта във Варна"}
{"url": "https://www.24chasa.bg/novini/article/6721087", "text": "Президентът на САЩ Доналд Тръмп ще посети щата Флорида в петък, за да се срещне с  , предава телевизионният канал ABC News. „Ще отида днес във Флорида, за да се срещна с някои от най-смелите хора на земята, с хора, чийто живот е напълно разбит\", написа Тръмп в профила си в социалната мрежа „Туитър“, предаде \"Фокус\". Никълъс Крус, 19-годишен, откри огън в гимназията, от която е бил изключен по-рано, убивайки 17 души и ранявайки повече от дузина други. Той бе задържан от властите малко след нападението. Срещу него бяха повдигнати обвинения в предумишлено убийство, припомня медията.", "date": "2018.02.16", "title": "Тръмп ще се срещне с пострадалите при масовата стрелба в гимназия във Флорида"}
{"url": "https://www.24chasa.bg/novini/article/6721099", "text": "Служители на НКЖИ са установили кражба и унищожаване на релейната апаратура на прелез в междугарието Ловеч-Троян днес. Това съобщиха от ДП \"Национална компания железопътна инфраструктура\". Вандалският акт е довел до прекъсване на действието на автоматичната прелезна сигнализация /звук и светлина/ и е застрашил безопасността на движение на влаковете и моторните превозни средства, преминаващи през прелеза. Своевременно са уведомени органите на МВР за посегателството. Предприети са действия по ремонтиране на повредената апаратура, като се очаква те да приключат до 23 февруари, когато ще бъде възстановено и нормалното функциониране на прелеза. Дотогава, с оглед подсигуряването на безопасността на движение на моторните превозни средства, влаковете ще преминават през прелеза със скорост 15 км/ч, с готовност за спиране, и подаване на звуков сигнал. НКЖИ призовава водачите на моторни превозни средства, да преминават през прелеза в междугарието Ловеч-Троян с повишено внимание. НКЖИ предупреждава за изключителната обществена опасност от посегателствата над елементи и съоръжения от железопътната инфраструктура. Освен нанесените материални щети, кражбите водят до застрашаване на сигурността на движение на влаковете и могат да доведат до произшествия и инциденти с непредвидими последици.", "date": "2018.02.16", "title": "Вандали ограбиха жп-прелез в междугарието Ловеч-Троян и застрашиха движението"}
{"url": "https://www.24chasa.bg/novini/article/6721106", "text": "Възстановяването на щети, които са възникнали вследствие на занижен контрол от страна на общината, ще бъдат за сметка на бюджета на местните власти. Това предвижда разработен от МРРБ проект за изменение и допълнение на Постановление на Министерския съвет № 18 от 2015 г. за приемане на Националната програма за енергийна ефективност на многофамилни жилищни сгради. Проектът е пуснат от днес за обществено обсъждане, съобщиха от пресцентъра на Министерство на регионалното развитие и благоустройството. „Мярката цели да дисциплинира местните власти в прилагането на по-строг контрол при изпълнението на строително-монтажните дейности“, обяснява ресорният зам.-министър Малина Крумова. Целта е гражданите да не бъдат натоварвани финансово. На 14 януари МРРБ даде допълнителни указания до всички кметове на общини и областни управители за по-строг контрол при изпълнението на Националната програма за енергийна ефективност на многофамилни жилищни сгради. Осъществяваният от министерството мониторинг на програмата установи, че общините като възложител в процеса по обновяване на сградите не извършват достатъчно ефективен контрол на външните изпълнители, което може да доведе до вреди със съответното финансово изражение за гражданите. А некачественото изпълнение на дейности по дадена сграда може да доведе до прекратяване на договора за нея с „Българска банка за развитие“ АД и бъдещо подписване на анекси. За да се осигури по-висок контрол от компетентните органи за качествено изпълнение на програмата, с проектопромените на ПМС № 18 се предвижда всички органи, които имат правомощия да осъществяват контрол върху дейностите финансирани по програмата. Констатациите за нарушенията и неизпълнението на условията на програмата ще бъдат основание за отказ за финансиране. Въвеждането на застраховка за качество на строително-монтажните работи се предлага като още една, финансово по-ефективна форма, за обезпечаване на изпълнението на договорите, с което ще се намали административната тежест към изпълнителите. По този начин Българската банка за развитие ще може да приема гаранция под формата на застрахователна полица, която да обезпечава отговорността на изпълнителя за авансово предоставените средства по сключените договори между общините и избраните от тях външни изпълнители. С предлаганите промени в ПМС №18 се прецизира размерът на разходите за обновяване на участващите в програмата сгради. Той ще се определя на база разгъната застроена площ за всяка сграда според разпоредбите на Закона за устройство на територията. Прецизира се и начинът на определяне на размера на дължимите лихви към Българската банка за развитие, което ще доведе до намаляването им. С цел по-добро планиране на дейностите и на необходимия ресурс при изпълнение на програмата, се предлага да бъде приоритизирано приключването на сградите, чието обновяване е започнало, преди насочването на средства към такива със забавено изпълнение. Проектът за изменение и допълнение на Постановление на Министерския съвет № 18 от 2015 г. за приемане на Националната програма за енергийна ефективност на многофамилни жилищни сгради и документацията към него са публикувани на интернет страницата на Министерството на регионалното развитие и благоустройството в секция „Проекти на нормативни актове“ и на Портала за обществени консултации.", "date": "2018.02.16", "title": "Общините ще плащат за отстраняването на непредвидени дефекти при саниране"}
{"url": "https://www.24chasa.bg/novini/article/6721107", "text": "Среща на директорите по отбранителната политика на страните членки на ЕС ще се състои на 19 и 20 февруари в София, в рамките на българското председателство на Съвета на ЕС. Това съобщиха от пресцентъра на Министерството на отбраната. Форумът цели да подпомогне подготовката за провеждане на Съвета по външни работи/Отбрана, който ще се състои на 6 март в Брюксел. В рамките на три работни сесии участниците в срещата ще обсъдят актуалното състояние на сътрудничеството ЕС-НАТО, възможностите за постигането на повече взаимосвързаност между Постоянното структурирано сътрудничество в областта на отбраната, Координирания годишен преглед на отбраната и Европейския фонд за отбрана, както и подобряването на военната мобилност в рамките на Европейския съюз. Домакин от българска страна ще бъде Росица Димитрова - директор на дирекция \"Отбранителна политика\" в Министерството на отбраната. Наред с делегатите от страните-членки на съюза, във форума ще участват представители на високо ниво от Европейската служба за външна дейност, Европейската комисия, Генералния секретариат на Съвета, Европейската агенция по отбрана и НАТО. Срещата ще се състои в Националния дворец на културата в София.", "date": "2018.02.16", "title": "Директорите по отбрана на страните членки на ЕС се събират на среща в София"}
{"url": "https://www.24chasa.bg/novini/article/6721124", "text": "Министърът на туризма Николина Ангелкова има работна среща с Георги Лапчев, кмет на Община Царево. Двамата обсъдиха предприемането на конкретни инициативи, които могат да гарантират нормалното протичане на летния сезон в общината. Това съобщиха от пресцентъра на Министерството на туризма. Очакваме силен сезон, който да надхвърли постиженията от миналата година и разчитаме, че Царево ще успее да привлече повече туристи, е заявила министър Ангелкова. Тя е допълнила, че регионът показва устойчиви резултати в разнообразяването на туристическите продукти и услуги. Освен морски в Царево се търси и културно-исторически туризъм, обиколни опознавателни турове, приключенски туризъм, къмпинг и други, е казала още министърът. Георги Лапчев е съобщил, че общината е предприела необходимите мерки за безпроблемна почивка на посетителите през предстоящия летен сезон. Гарантират се задължителните дейности, като осигуряване на спасителни постове, медицинско обслужване и редовно почистване на плажовете. Община Царево подготвя богата културна програма за местните жители и гостите си през лятото. Събитията са свързани с природното и археологическото наследство в този край на страната, както и с народните традиции в Странджа планина, е посочил кметът.", "date": "2018.02.16", "title": "Ангелкова: Очакваме силен сезон, който да надхвърли постиженията от миналата година"}
{"url": "https://www.24chasa.bg/novini/article/6721133", "text": "Стрелецът от Флорида се призна за виновен. 19-годишният Никълъс Крус е обвинен в предумишлено убийство на 17 души. Младежът остава в ареста без право на освобождаване под гаранция, предаде  . 17 балона полетяха във въздуха. По един за всяка жертва на стрелбата в Паркленд. Един от тях – за помощник-треньора по футбол Арън Файс, обявен за герой, защото застанал между стрелеца и неговите мишени. Треньорът е отговарял и за охраната на училището.", "date": "2018.02.16", "title": "Стрелецът от Флорида се призна за виновен"}
{"url": "https://www.24chasa.bg/novini/article/6719698", "text": "Поредна нощна акция за спасяване на бедстващи хора на панорамния път между старопланинските върхове Шипка и Бузлуджа проведоха казанлъшките пожарникари след полунощ в петък. Сигнал за закъсал в преспите автомобил бил подаден в 3,10 часа на телефон 112. Противопожарен автомобил от Казанлък се добра до лек автомобил \"Фолксваген Пасат\" с немска регистрация и с помощта на лебедка успя да го измъкне от снега. Пътниците в него - млад мъж и две момичета, са в добро здравословно състояние и без наранявания. Преди да достигне до закъсалите, пожарната се опита да мине през връх Бузлуджа, но това се оказа невъзможно и се наложило да заобиколи през Шипка. По принцип през зимата пътят е затворен, защото не се почиства, и това е указано с необходимите пътни знаци. Шофьорът на колата - 28-годишният Рангел Казаков от град Стамболийски, обяснил, че дошли на връх Шипка, за да се полюбуват на красотата му през нощта. Заради мъглата обаче джипиесът в колата ги заблудил и те тръгнали по панорамния път, без да видят забранителния знак. Това станало възможно, защото част от него вече е разчистена заради предстоящите на Шипка тържества за 3 март. Когато стигнали до снегорин и разбрали, че не могат да продължат напред, направили опит да завият в обратна посока и останали в преспите. Тогава и се обадили на тел. 112. Рангел, който работи и живее в Германия, си бил дошъл неотдавна в България с нов автомобил, чийто качества искал да провери в зимни условия. С него били 2 момичета - Диляна Д. от Стамболийски, на 20 години, и 19-годишната Лилия Г. от Ново село, община Стамболийски. Заради нарушената забрана да кара по затворен път, шофьорът е глобен с 300 лева, шофьорската му книжка е отнета за 1 месец, а талонът на колата е \"оставен на трупчета\" за 3 месеца, съобщиха от полицията в Стара Загора. Местните власти в Казанлък се оплакват, че почти всяка седмица се налага да спасяват от снега недисциплинарани шофьори, които пренебрегват забраните и карат по затворения панорамен път между върховете Шипка и Бузлуджа в Стара планина, където закъсват. Преди 3 седмици нашумя случай с гимназисти от Раднево, които също закъсаха на този път, след като отишли там да си правят кефа с нощен дрифт.", "date": "2018.02.16", "title": "Любители на нощни красоти закъсали на забранения панорамен път Шипка - Бузлуджа (Обновена)"}
{"url": "https://www.24chasa.bg/novini/article/6720610", "text": "Дете е пострадало след спречкване със свой съученик в 122-ро училище в кв. \"Лозенец\". Това съобщиха за  „Фокус“ от СДВР София .Сигналът за инцидента е подаден малко след 10.00 часа. При сборичкване между две деца по време на голямото междучасие едното е паднало на пода, след което е прегледано в болница и е освободено за домашно лечение само с натъртване.", "date": "2018.02.16", "title": "Дете пострада при сборичкване със свой съученик в столично училище"}
{"url": "https://www.24chasa.bg/novini/article/6720686", "text": "Десноцентристкият блок на Силвио Берлускони води убедително на първото място по подкрепа преди парламентарните избори в Италия на 4 март, но е малко вероятно да спечели пълно мнозинство. Това сочат няколко от заключителните социологически изследвания преди изборите. Наред с това има признаци за възможен политически блокаж, предаде Ройтерс. Според изборните правила в Италия в последните две седмици преди изборите е забранено да се публикуват социологически изследвания. В около 50 проучвания, публикувани от декември, не се забелязва никакво изменение в нагласите на избирателите, макар и над една трета от тях да продължават да се колебаят за кого да гласуват. \"Все още има милиони колебаещи се избиратели, а и са възможни неочаквани събития, но изборната математика и тенденциите сред избирателите показват, че най-вероятно тези избори ще доведат до блокаж\", написа Роберто Д'Алимонте, преподавател по политология, в статия за вестник \"Соле вентикуатро оре\". Ако нито една партия или коалиция не постигне убедителна победа следващия месец, президентът Серджо Матарела може да потърси вариант с назначаване на технократско правителство, да опита да създаде коалиция между основните лево-и десноцентристки формации или да свика нови избори. С оглед на въведената миналата година, но все още неизпитана избирателна система според някои оценки за работещо мнозинство ще са нужни поне 40 процента от гласовете. От изключително важно значение може да се окаже обаче представянето на отделни кандидати при мажоритарния вот в някои наглед периферни избирателни райони - което оставя отворена вратата за възможен изненадващ триумф на блока на Берлускони. Извънсистемната формация Движение \"5 звезди\" е най-популярната партия, ако политическите сили се оценяват поотделно, а не в коалиции. И според четирите проучвания от днес то има подкрепа от малко под 30 процента. Това обаче го оставя без шанс да състави самостоятелно правителство. Коалицията на консерваторите, състояща се от партията на Берлускони \"Напред, Италия\" и крайнодесните й партньори от Северна лига и \"Италиански братя\" достигат около 35 процента. Близо до Движение \"5 звезди\" с около 28 процента са левоцентристите на другия бивш премиер Матео Ренци, лидер на Демократическата партия, която загуби избиратели след отцепването миналата година на едно от крилата й в отделна политическа формация. В навечерието на изборите лидерите на водещите партии изключиха варианта за коалиция, подобна на тази, която в момента се съставя в Германия - съзнавайки, че отварянето на вратата за такава възможност на този етап може да отблъсне техните твърди ядра. Вместо това някои политици, включително Берлускони, предлагат сегашното правителство на премиера от ДП Паоло Джентилони временно да продължи да управлява Италия, докато се произведат нови избори, ако на сегашните избори няма категоричен победител. Според проучване на \"Ипсос\" за вестник \"Кориере дела сера\" Джентилони е най-популярният от всички политически лидери в Италия с одобрение от 47 процента. Следват Ема Бонино, чиято малка проевропейска формация ще се яви заедно с ДП. След нея е лидерът на Движение \"Пет звезди\" Луиджи Ди Майо, а после са лидерите на десноцентристкия лагер - Матео Салвини от СЛ, Берлускони и Джорджа Мелони от ИБ, които са почти с изравнен рейтинг. Накрая са Ренци и Пиетро Грасо, лидерът на отцепилата се от ДП фракция \"Свободни и равни\".", "date": "2018.02.16", "title": "Берлускони води в сондажите, но няма да има пълно мнозинство на изборите на 4 март"}
{"url": "https://www.24chasa.bg/novini/article/6720670", "text": "\"Като дойдат избори и всички почват да говорят срещу страните от границата. Мисля, че всичко ще е наред\", заяви премиерът Бойко Борисов в Мюнхен, където се провежда конференция по сигурността. \"Системите, които сме изградили с партньорските служби, са много надеждни. Много неща направихме през последните години. Затова Тереза Мей каза, както и да се развиват нещата около Брекзит, моля те остави така да работят службите в България с британските служби, защото в това отношение сме изключително надеждни партньори. Това са ни едни от най-добрите звена\", коментира премиерът случая със задържания мароканец у нас, който се оказа, че е високопоставен член на ИДИЛ. \"Дано вървим напред в сигурността. Поставих и въпроса и за цените на въоръжението пред американските колеги. Може ли такива цени да обявяват за самолети, за танкове? Ще преговаряме\", каза Борисов.  \"Споразумението за мигрантите с Турция работи добре и ще работи добре и съм убеден, че парите ще се дадат. Коридорите 10 и 8 са много важни за Турция и за Европа, но им отрязаха парите. Коридор номер 4 от Солун, покрай София, Видин, отиваме в Будапеща и Братислава\", заяви още премиерът.", "date": "2018.02.16", "title": "Борисов в Мюнхен: Поставих въпроса за цените на въоръжението пред САЩ (Видео)"}
{"url": "https://www.24chasa.bg/novini/article/6720694", "text": "Омбудсманът Мая Манолова организира обществена дискусия под наслов „Социално-икономическа защита на деца, с един или с двама починали родители“. Събитието ще се състои на 19 февруари 2018 г., понеделник, от 11.00 часа в институцията на омбудсмана – ул. „Георг Вашингтон“ № 22. Това съобщиха от пресцентъра на омбудсмана. Повод за инициирането на форума е кампанията за защита правата на децата сираци, която омбудсманът Мая Манолова стартира в края на миналата година. Идеята възникна след гневното писмо на самотната майка с три деца Златина Хаджипанайотова, потърсила съдействие от Манолова за осигуряване на постоянна персонална помощ за деца, останали с един родител. Още тогава омбудсманът обяви, че ще организира национална кръгла маса, на която ще бъдат поканени всички отговорни институции. Манолова се ангажира да отправи предложение до Министерски съвет за нормативни промени, които да гарантират правата на децата, останали без един или двама родители. Тя ще настоява за промени на текстовете, свързани с условията за получаване на наследствена пенсия от деца с починал родител, както и за изменение в наредбата за училищните стипендии. На форума ще бъдат представени конкретни случаи, ограничаващи достъпа на деца до стипендия, наследствена или персонална пенсия. До момента над 3000 души са подкрепили каузата на омбудсмана Мая Манолова да защити правата на децата, останали с един родител.", "date": "2018.02.16", "title": "Мая Манолова свиква форум за защита правата на децата без родители"}
{"url": "https://www.24chasa.bg/novini/article/6720695", "text": "Министър-председателят Бойко Борисов проведе среща с премиера на Турция Бинали Йълдъръм в рамките на Мюнхенската конференция по сигурността, съобщиха от пресцетнъра на Министерски съвет. Основната им тема на разговор бяха инфраструктурните проекти в региона. Премиерът Борисов подчерта важната роля на трансевропейските коридори 4, 8 и 10, които осигуряват свързаност в Европа. „Да харчим парите за инфраструктура, за образование и култура, а не да правим нови огради“, каза Борисов и допълни, че изграждането на жп линиите, магистралите и дигиталната инфраструктура трябва да се осъществя паралелно. Турският премиер Йълдъръм заяви, че подобряването на инфраструктурата ще става само по европейските стандарти. „Изключително съм впечатлен от постигнатото от България в тази насока“, каза той и посочи, че в момента се строи продължението от Капъкуле до Истанбул. „Когато приключим, от Лондон ще може да се стига до Китай. Ще имаме много модерна инфраструктура, която ще преминава през България и Турция“, посочи още Йълдъръм. Двамата обсъдиха миграционната криза като подчертаха добрите резултати от съвместната работа между София и Анкара. Коментирана беше и подготовката за срещата ЕС-Турция, която ще се проведе във Варна в края на март. Турският премиер информира Борисов за срещата си с германския канцлер Ангела Меркел, определяйки я като ползотворна и стъпка за подобряване на отношенията.", "date": "2018.02.16", "title": "Борисов към Йълдъръм: Да харчим за инфраструктура и образование, а не за нови огради (Снимки, видео)"}
{"url": "https://www.24chasa.bg/novini/article/6720709", "text": "Бившият шеф на Националната разузнавателна служба ген. Кирчо Киров вече е с мярка за неотклонение домашен арест. Наложил му я е военно-апелативният съд след протест на прокуратурата, съобщиха от държавното обвинение. На 22 януари Софийският военен съд осъди на първа инстанция Киров на 15 г. затвор и конфискация на половината имущество. Присъдата е за това, че от 2007 до 2011 г. като шеф на НРС в съучастие със свои подчинен е присвоил малко над пет милиона и сто хиляди лв. Поради тежестта на извършеното престъпление и размера на наложеното наказание, със свое определение военно-апелативните съдии са преценили, че съществува опасност подсъдимият да се укрие и измениха мярката за неотклонение на генерал Киров от „парична гаранция“ на „домашен арест“ .", "date": "2018.02.16", "title": "Домашен арест за ген. Кирчо Киров"}
{"url": "https://www.24chasa.bg/novini/article/6720750", "text": "Фокусът на европейските политики трябва да бъде насочен към развитие на уменията на работната сила и към инвестициите в хора. Така социалният министър Бисер Петков обобщи една от основните препоръки на участниците в Международната конференция за бъдещето на Европейския социален фонд на тема \"Инвестиции в хората -пътят напред\" в София Тех Парк, предаде БТА. Той допълни, че са необходими повече инвестиции за създаване на устойчиви и качествени работни места за младежите, които в най-голяма степен се нуждаят от подкрепа. По думите на Бисер Петков младежите са най-трудната за реинтегриране група на пазара на труда и към нея трябва да се ползва специална стратегия, подкрепена от обществото. Акцентът трябва да е насочен и към дълготрайно безработните. Друго предизвикателство е свързано с развитието на технологиите и тяхното влияние върху работните места и нарастващите изисквания към уменията и знанията на работната сила, каза министърът. Според него в следващите няколко години развитието на технологиите ще внесе допълнителен разлом между знаещите и незнаещите. Инвестициите трябва да са насочени към повишаване на дигиталните умения на хората. За да се справим с това предизвикателство, се изискват иновативни подходи, които излизат извън конвенционалните модели на правене на политики, смята Бисер Петков. Той припомни, че в началото на българското председателство е поел ангажимент да бъда посланик на Европейския стълб за социални права. По думите на Бисер Петков дизайнът на фондовете, инвестиращи в човешкия капитал , правилата за реализацията им, промените, които ще се подготвят, трябва да целят да се обезпечи необходимото ниво на социална Европа. То трябва да е адекватно, за да може да подкрепи и допълни националните усилия за осигуряване на по-добра и качествена заетост, да отговори на предизвикателствата, свързани с бъдещето на труда, да подкрепи правителствата в борбата с бедността, допълни още министърът. Според него за да получим като резултат действително икономическо и териториално сближаване, трябва да се продължи подкрепата на мерките в образование, уменията и учене през целия живот. Бисер Петков допълни, че споделя мнението, че постигането на една социално ориентирана многогодишна финансова рамка, подкрепяща инвестициите в хората, изисква от една страна - достатъчно финансов ресурс, от друга - лесни и гъвкави правила. Министърът определи конференцията като платформа на дебата за промените, които всеки европейски гражданин очаква, за да почувства добавената стойност на ЕС. Остават обаче важни въпроси, за които следва да си даваме сметка -доколко фундаментални трябва да са промените и ще могат ли бързо да се приложат от заинтересованите страни, за да преминем плавно към следващия програмен период, както и какви допълнителни законодателни мерки трябва да се предвидят , за да видим по-добър ефект от прилагането на фондовете, инвестиращи в човешкия капитал, отбеляза Бисер Петков. Европейският социален фонд и социалната политика могат да се правят само от хора, които имат съпричастност към проблемите на другите хора, заяви заместник - социалният министър Зорница Русинова . Според нея за всички е важно да се запазят четирите направления на ЕСФ, мерките, свързани с образование, квалификация, умения на пазара на труда, социално включване, които да са насочени към реформа. Русинова сравни многогодишната финансова рамка с бюджета на едно семейство и посочи, че в различните периоди и години има различни приоритети. Нормално е всеки бюджет да е различен според възрастта на Европа, каза заместник-министърът. По думите й ролята на участниците в конференцията е да бъдат носители на посланието, че Европа след 2020 година трябва да мисли за знания, за умения и за работа на всички хора.", "date": "2018.02.16", "title": "Бисер Петков: Фокусът на европейските политики трябва да е към работната сила"}
{"url": "https://www.24chasa.bg/novini/article/6720760", "text": "Началника на Военномедицинска академия (ВМА) - бригаден генерал проф. Венцислав Мутафчийски, е бил представен официално днес от заместник-министъра на отбраната ген.-лейт. (о.р.) Атанас Запрянов пред наличния състав на болницата. Това съобщиха от пресслужбата на лечебното заведение, цитирани от БТА. Проф. Мутафчийски е назначен с указ 27 от 7 февруари 2018 г. на президента на България и заповед КВ-65/12.02.2018 г. на министъра на отбраната. Военномедицинска академия се е утвърдила като един от стълбовете на националната ни сигурност и като европейското лице на българското здравеопазване, казал Запрянов. По думите му впечатляващата биография на проф.Мутафчийски, както и качествата на добър стопанин и администратор, демонстрирани до момента, са една много добра база за отговорния пост, който заема. Пред личния състав на болницата проф. Мутафчийски е изтъкнал основните тези, които е застъпил в концепцията си - продължаване и затвърждаване на финансовата стабилност на ВМА; съхраняване на кадрите в лечебното заведение и създаване на възможност за устойчиво кариерно развитие; превръщането и утвърждаването на ВМА като високотехнологична болница; ВМА да бъде на висотата да отговори на очакванията на нашите съюзници от НАТО и да укрепва бойната готовност.", "date": "2018.02.16", "title": "Представиха официално началника на ВМА бригаден ген. Венцислав Мутафчийски"}
{"url": "https://www.24chasa.bg/novini/article/6720768", "text": "Германският външен министър Зигмар Габриел заяви по повод  , че това е \"добър ден за всички нас\", предаде ДПА. Габриел разкри, че се е срещал два пъти с турския президент Реджеп Тайип Ердоган по този въпрос - нещо, което не беше оповестявано публично досега, предаде БТА. \"Искам специално да благодаря на турското правителство за подкрепата му в ускоряването на юридическия процес\", заяви германският външен министър. Арестуваният в Турция преди една година германско-турски журналист Дениз Юджел, кореспондент на в. \"Велт\", бе освободен днес от затвора. Той обаче е застрашен от 18 години затвор, ако бъде признат за виновен по обвинения в \"разпространяване на терористична пропаганда\" и \"разпалване на враждебност\". Дениз Юджел бе арестуван в Турция в средата на февруари 2017 г. по подозрение в разпространяване на пропаганда в полза на терористична организация и подстрекаване към насилие. Той отхвърля обвиненията. Неговият арест, както и на други германски граждани в Турция, стана причина за влошаване на отношенията между Анкара и Берлин.", "date": "2018.02.16", "title": "Зигмар Габриел за освобождаването на германския журналист: Днес е добър ден"}
{"url": "https://www.24chasa.bg/novini/article/6720386", "text": "\"Кабинетът подготвя и законопроект за българските ценности и уникати. Предвижда се да бъде съставен регистър на национално, областно и общинско ниво, като съответните институции ще определят кои са уникалните предмети, явления, обекти, културни мероприятия за съответния регион. Когато се изготви регистърът, те ще бъдат патентно регистрирани и защитени, за да не бъдат репликирани в други държави\", това заяви във Варна вицепремиерът Валери Симеонов, който участва в учредяването на областен консултативен съвет по туризъм. Той допълни, че личната му задача е да направи туристическия продукт в България по-скъп и към страната ни да се ориентират по-платежоспособни туристи, не у нас да идва \"шлаката на Европа\". Според него това ще повиши приходите както на занимаващите се с туризъм, така и на държавата. По думите на вицепремиера вече има готов законопроект, свързан с шума и вредните въздействия от него, който чрез Министерски съвет ще бъде внесен в Народното събрания до края на февруари. Контролът за спазването на изискванията трябвало да бъе прехвърлен единствено на органите на МВР. \"Причина за това е, че е отчетена неефективност, когато няколко институции контролират един и същ процес\", обясни Симеонов. Той доави, че при нарушения в законопроекта се предвижда както затваряне на заведения, така и изземване на уредби. \"На финала сме с процедурата по обявяването на изпълнител на единната система за туристическа информация. Тя задължава всички туристически обекти при настаняване на посетител и регистрирането му, информацията веднага да постъпва в НАП иполицията. Така от една страна ще се изчисти \"сивият\" бизнес, а от друга - се гарантира сигурността\", допълни вицепремиерът. В отговор на въпрос за скандала между президента и премиера Валери Симеонов коментира, че той се отразява зле на рейтинга на България и на доверието на хората. \"Моето мнение е, че този скандал не беше нужен и не одобрявам крайната реакция на президента Румен Радев. Хвърлянето на упреци, свързани с незаконни действия, обществени поръчки, поражда въпроса защо не си подал сигнал в прокуратурата\", каза Симеонов. Според него не е било необходимо в интервюто на премиера да се споменават съветници на президента.", "date": "2018.02.16", "title": "Валери Симеонов: Правим регистър на уникални предмети, явления и обекти (Обновена)"}
{"url": "https://www.24chasa.bg/novini/article/6720780", "text": "„През последните 5 години се наблюдава увеличение на дела на рециклираните отпадъци. За 2016 г. са рециклирани 917 хил. тона битови отпадъци или близо 32% от общото количество“. Това заяви днес зам.-министърът на околната среда и водите Николай Кънчев при откриването на кръгла маса на тема „Кръговата икономика – възможности за рециклиране“ в София, съобщиха от пресцентъра на Министерство на околната среда и водите. България е в челната тройка на ЕС по ефективност на рециклирането на оловни акумулаторни батерии. Наблюдава се трайна тенденция на нарастване на количествата компостирани биоотпадъци. Страната ни успешно изпълнява и заложените в европейското законодателство цели по рециклиране на специфични отпадъчни потоци – от опаковки, излязло от употреба електрическо и електронно оборудване, МПС, батерии и акумулатори, като изпълнението се движи около и над средното ниво за страните в ЕС. „При отпадъците от опаковки за 2016 г. е постигнато ниво от 68,3% рециклиране при цел от 55%“, допълни Кънчев. При излезлите от употреба МПС е постигнато ниво на повторна употреба и рециклиране от 95% при цел от 85 на сто. Според зам.-министър Кънчев тази година правителството предвижда разработване на национална стратегия за кръгова икономика като предпоставка за по-нататъшно развитие на секторите, пряко обвързани с управлението на отпадъците. „Кръговата икономика е приоритет за Европейския съюз и при подготовката на следващия програмен период“, категоричен беше Джордж Кремлис, началник отдел в Главна дирекция „Околна среда“ в ЕК.", "date": "2018.02.16", "title": "България рециклира близо една трета от отпадъците"}
{"url": "https://www.24chasa.bg/novini/article/6720779", "text": " Гръцкият външен министър Никос Кодзиас заяви в интервю пред гръцката телевизия \"Алфа\", че неговите предпочитания за новото име на Македония са \"славянско име, без превод, с географско определение \", предава скопското електронно издание \"24 Вести\" , цитирано от Фокус. Според изданието Кодзиас е посочил като примери: Нова Македония, Вардар Македония или Горна Македония, като е уточнил, че \"ако той е кръстник на страната, няма да иска в нейното име да бъде включен терминът Македония\", въпреки че за последните 25 години Гърция \"била принудена да официално да използва името БЮРМ\". \"24 вести\" съобщава, че в интервюто на Кодзиас за първи път се разкрива докъде са достигнали преговорите за преодоляване спора за името и какви са перспективите за евроатлантическото членство на страната.", "date": "2018.02.16", "title": "Кодзиас: Новото име на Македония да е славянско и без превод"}
{"url": "https://www.24chasa.bg/novini/article/6720783", "text": "Министър-председателят Бойко Борисов ще се срещне в понеделник, 19 февруари, и с премиера на Унгария Виктор Орбан, който ще бъде на работно посещение в България. Това съобщиха от пресцентъра на Министерския съвет. На срещата ще бъде обсъдено развитието на двустранните отношения, възможностите за взаимодействие между Българското председателство на Съвета на ЕС и Унгарското председателство Вишеградска група, както и актуални европейски теми. Министър-председателят Бойко Борисов ще се срещне в понеделник, 19 февруари, и с премиера на Кабо Верде Жузе Юлисеш де Пина Корея е Силва, който ще бъде на официално посещение в България.  На срещата ще бъде обсъдено развитието на двустранните отношения и възможностите за активизиране на търговско-икономическото сътрудничество. Очаква се тема на разговор да бъде и партньорството на Кабо Верде с Европейския съюз. В делегацията, придружаваща премиера Жузе Юлисеш де Пина Корея е Силва, са включени Луиш Филипе Тавареш, министър на външните работи, общностите и отбраната, и Жузе Филомено Диаш Монтейро, посланик на страната в Белгия и постоянен представител в ЕС.", "date": "2018.02.16", "title": "Бойко Борисов ще се срещне с Орбан и с премиера на Кабо Верде в понеделник"}
{"url": "https://www.24chasa.bg/novini/article/6720790", "text": "Министерството на външните работи (МВнР) няма да внася иск за обезщетение срещу бившия дипломат №1 Даниел Митов и заместника му Христо Ангеличин, стана ясно в спецсъда. 2-мата са подсъдими за това, че ощетили Външно с 494 458 лв. Според прокуратурата загубите дошли от сключенo споразумение към договор на Министерството на земеделието. По силата на споразумението фирмата, която се занимавала с резервациите и самолетните билети при командировките на служителите на земеделското министерство, се заела да прави същото и за МВнР. Адвокатите на Митов и Ангеличин Ина Лулчева и Христо Ботева поискаха делото да бъде върнато на прокурора, тъй като е внесено от Софийската градска прокуратура в спецсъда, а не от Специализираната. Съдия Пламен Панайотов обаче прецени, че обвинителният акт е депозиран по правилата, не откри нарушения по време на разследването и насрочи делото за 12 март. Преди това той отмени мярката за неотклонение на Митов - подписка. Така и Ангеличин, и Митов вече са без мерки за неотклонение. В съдебната зала стана ясно, че бившият външен министър от кабинета \"Борисов 2\" работи като ръководител на програма в Националния демократичен институт, а Ангеличин като архитект.", "date": "2018.02.16", "title": "Външно няма да търси пари от Даниел Митов (обновена)"}
{"url": "https://www.24chasa.bg/novini/article/6720788", "text": "Договорът за добросъседство между България и Република Македония „помете“ недоверието, резервираността и страха в нашите отношения. Този договор не трябва да остава еднократен акт, а да даде начало на необратим процес на много по-интензивно сътрудничество. Това заяви държавният глава Румен Радев на съвместна пресконференция с президента на Република Македония Георге Иванов в Скопие. Румен Радев е на официално посещение в Република Македония по покана на своя колега Георге Иванов. Това е първата визита на български държавен глава в Република Македония след подписването на Договора за приятелство, сътрудничество и добросъседство между двете държави. На срещата на двамата президенти беше постигнато съгласие като продължение на Договора за добросъседство между двете държави да бъде подписан и Договор за стратегическо партньорство, който да регламентира взаимната подкрепа на двете страни в сферата на сигурността и отбраната. Президентът на Република Македония ще бъде гост на военния парад по повод Деня на храбростта и празника на Българската армия на 6 май в София, а след това двамата президенти ще отпътуват за Ново село, където ще отдадат почит на гроба на загиналите български воини, стана ясно от думите на президента Румен Радев. “Българското председателство на Съвета на Европейския съюз дава исторически шанс на всички страни от региона за европейска и евроатлантическа интеграция. България винаги е била един от най-силните адвокати на европейската перспектива на Република Македония. Винаги можете да разчитате на българска подкрепа и експертиза във всички области”, заяви българският държавен глава. Президентът добави, че има още работа, която Република Македония трябва да свърши по своя път към Европейския съюз. В двустранните отношения има позитивно развитие през последната година благодарение на интензивния политически диалог, както и чувствителен ръст в стокообмена и туризма, беше отбелязано на срещата. Двамата президенти изразиха надежда, че тази позитивна тенденция в кратки срокове ще се материализира в по-добра транспортна, енергийна и дигитална свързаност и ще доведе до засилен обмен в икономиката, търговията, културата, образованието и науката. В отговор на журналистически въпрос относно съставянето на мултидисциплинарна експертна комисия на паритетен принцип по исторически и образователни въпроси, Румен Радев заяви, че експертите не трябва да се ограничават с гледане към миналото, а да работят за съвместното бъдеще на двете страни. “Ние имаме общо минало и от начина, по който третираме това минало, зависи и самата европейска перспектива на Република Македония”, добави президентът. По отношение на преговорите на Република Македония за наименованието на страната, които се провеждат с Гърция, Румен Радев пожела открити, честни и интензивни преговори между двете суверенни държави. Президентът обаче уточни, че за българската страна е важно в бъдещото наименование на Република Македония да няма географски определители, които да може да бъдат интерпретирани като претенции към Република България. “Нашите две държави са природно предопределени за взаимно сътрудничество. Днес потвърждаваме нашата близост и конструктивния напредък на двустранните ни отношения и взаимната ни ангажираност за тяхното задълбочаване. Договорът е и доказателство, че нашата страна няма териториални претенции и в Конституцията ни няма разпоредби за иредентизъм. Искаме нашите приятелски отношения да бъдат пример за добросъседство в целия балкански регион”, заяви държавният глава на Република Македония Георге Иванов и изрази надежда, че в кратки срокове страната му ще започне преговори за членство в Европейския съюз и ще получи покана за членство в НАТО. По-късно през деня президентът поднесе венец на гроба на големия революционер Гоце Делчев в църквата “Свети Спас” в Скопие, а митрополитите от Българската православна църква Николай и Киприан направиха съслужение с представители на духовенството на Република Македония. В рамките на своята визита държавният глава ще проведе срещи и с председателя с Събранието на Република Македония Талат Джафери, с лидери на парламентарно представени политически партии в Македония и с ръководството на стопански камари в страната. През втория ден на посещението си Румен Радев ще посети Бигорския манастир. Очаква се в рамките на официалното посещение на президента Радев да бъдат подписани два меморандума за сътрудничеството между български и македонски бизнес организации. На посещението си Румен Радев е придружаван от представители на изпълнителната, законодателната и местната власт, от ръководства на работодателски организации и представители на българската православна църква.", "date": "2018.02.16", "title": "Радев: Договорът за добросъседство с Македония „помете“ недоверието (Обновена)"}
{"url": "https://www.24chasa.bg/novini/article/6720208", "text": "Неправоспособен водач на микробус е задържан днес от полицията в Плевен, съобщиха от областната дирекция на МВР. Около 10.20 ч. водач на микробус \"Мерцедес\" не спрял на подаден сигнал за полицейска проверка на територията на РУ-Пордим. Преследването на нарушителя продължило в Плевен. Наложили се предупредителни изстрели със стоппатрони от служител на МВР. Микробусът бил спрян в района на плевенска болница. Установена е самоличността на водача - 51-годишен, от Ловеч. Справка в базата данни на \"Пътна полиция\" показала, че той е неправоспособен. Случаят се изяснява, уточняват от ОД на МВР-Плевен.", "date": "2018.02.16", "title": "Задържаха неправоспособен шофьор на микробус в Плевен"}
{"url": "https://www.24chasa.bg/novini/article/6720216", "text": "\"Добре е когато четете думите на почетния председател Ахмед Доган, да бъдете много внимателни. В обръщението си по Коледа той изрази загриженост за стабилността на държавата, като подчерта, че няма подготвени субекти, които да поемат управлението и променят политиката в държавата. Днес пихме едно кафе с д-р Доган и той ме попита: Ако това е коледен подарък – моята загриженост за държавата, защо трябва да е само за Борисов. Би трябвало да е подарък за всички институции и особено за президента Радев, защото той е един от факторите, които трябва да се грижат за стабилността на България.\" Така коментира словесния сблъсък между президента Радев и премиера Борисов депутатът от ДПС Йордан Цонев пред  По думите му остри нападки между президент и премиер не изглеждат добре нито за държавата, нито за българските граждани. \"Този процес на влошен диалог между институциите, на моменти има много неприятен тон. ДПС никога не е участвал в процеси, които влошават диалога, защото това се отразява на стабилността на държавата. И затова сме дали няколко пъти знаци в тази посока. ДПС ще запази добрият тон. И добре го каза колегата Пеевски – не е добре за държавата, когато има конфликт между институциите, коментира депутатът от ДПС\", допълни Цонев.", "date": "2018.02.16", "title": "Цонев: Доган ми каза, че коледният му подарък бил и за президента Радев"}
{"url": "https://www.24chasa.bg/novini/article/6720221", "text": "Министърът на туризма Николина Ангелкова е била наградена за най-актуална тема в областта на туризма по време на международното изложение \"Ваканция и СПА Експо\" - \"Дигиталната трансформация в туризма\". Това съобщиха от пресслужбата на Министерството на туризма /МТ/. Призът се дава за цялостната дейност на МТ при прилагане на новите информационни технологии в развитието на сектора. Министър Ангелкова е изразила пред представителите на водещи компании в туризма от България, Балканския регион и над 20 държави от различни части на света убедеността си, че с общи усилия ще се затвърди позицията на страната ни като водеща туристическа дестинация на международно ниво. Тя припомнила, че дигитализацията беше основен фокус на международна кръгла маса, организирана от МТ, в рамките на календара на Българското председателство на Съвета на ЕС. Дигитализацията не е бъдеще, тя вече е настояще за сектора, казала още министър Ангелкова и подчертала, че туризмът има нужда от дългосрочна концепция за дигитализация. Министър Ангелкова е връчила на Република Сърбия наградата за активно национално представяне по време на изложението. За първи път тази година Сърбия участва във \"Ваканция и СПА Експо\" като страна партньор.", "date": "2018.02.16", "title": "Наградиха министър Ангелкова за най-актуална тема в областта на туризма"}
{"url": "https://www.24chasa.bg/novini/article/6720227", "text": "27-годишен мъж е задържан за притежание на 136 грама марихуана. Това съобщиха от ОДМВР - Пловдив. 27-годишният е от Асеновград, занимавал се с подобна незаконна дейност, бе задържан в районното управление в сряда. От дома му криминалистите конфискували над 136 грама марихуана, разпределени в пакетчета, електронна везна и гриндер. Срещу него е образувано бързо производство под наблюдението на Районната прокуратура.", "date": "2018.02.16", "title": "Задържаха 27-годишен от Асеновград за притежание на марихуана"}
{"url": "https://www.24chasa.bg/novini/article/6720279", "text": "След точно една година в ареста в Турция на свобода бе пуснат кореспондентът на германския вестник „Ди Велт” Дениз Ючел. 44-годишният журналист бе обвинен миналата година по това време в разпространяване на терористична пропаганда и бе в отведен в предварителен арест. 12 месеца не му бе повдигнато никакво обвинение, а случаят се превърна в сериозен проблем между Германия и Турция. Стигна се дотам, че турският президент Ердоган нарече Ючел шпионин, а германският външен министър Габриел обвини турците, че държат журналиста като заложник. Вчера в Берлин с Меркел по този повод разговаря и турският премиер Йълдъръм. Той съобщи, че очаква раздвижване по случая и според личното му мнение Ючел трябва да бъде освободен, но подчерта, че решението е на съда, а не на изпълнителната власт. Няма и 12 часа по-късно кореспондентът бе освободен. Йълдъръм участва днес в конференцията по сигурността в Мюнхен, където се очаква Турция да се опита да се сближи отново със западните си партньори.", "date": "2018.02.16", "title": "Турция освободи германския журналист Ючел"}
{"url": "https://www.24chasa.bg/novini/article/6720322", "text": "Учени наблюдаваха за първи път пряко как се образува пулсиращо северно сияние, при което се виждат ярки петна, а не удължени дъги на небосклона на зазоряване, съобщи в. \"Индипендънт\". Това сияние се вижда от десетки стотици километри и се оформя на около 100 км над земната повърхност. Макар и механизмите зад него да са относително познати на специалистите, поредицата събития, които го предизвикват, досега бяха демонстрирани само теоретично, предаде БТА. Екипът на проф. Сатоши Касахара от университета на Токио за първи път наблюдава пряко разпръскването на електроните от хоровите вълни, което насочва частиците в земната атмосфера. Този поток от електрони е достатъчно силен, за да генерира пулсиращо сияние. Специалистите отдавна мислят, че пулсиращите полярни сияния са резултат от електрони в магнитосферата, които взаимодействат с т.нар. \"хорови вълни\". Прекъсващите хорови вълни - естествени осцилации във външната магнитосфера, предизвикват пулсиране в потока от електрони и ги разпръскват. Според моделите заради разпръскването електроните \"валят\" в горната атмосфера и резултатът е сиянията, които се наблюдават от земната повърхност. Преди работата на проф. Касахара и колегите му не беше известно дали тези теории са верни. По-специално учените не знаеха дали хоровите вълни са достатъчно мощни, за да възбудят електроните и да ги насочат към атмосферата. Явлението беше трудно за измерване, защото традиционните сензори не можеха да разграничат навлизащите в атмосферата електрони от реещите се наоколо. За да преодолеят този проблем, японските учени разработиха специален сензор и го монтираха на спътника ERG \"Exploration of Energisation and Radiation in Geospace\", който може да наблюдава точното движение на електроните в полярното сияние. Резултатите от изследването са публикувани в сп. \"Нейчър\".", "date": "2018.02.16", "title": "Учени наблюдаваха за първи път как се образува северно сияние"}
{"url": "https://www.24chasa.bg/novini/article/6720332", "text": "Коалицията СДС не изповядваше дясна идеология. Това обяви в предаването \"Свободна зона с Георги Коритаров\" вторият председател на Съюза на демократичните сили - д-р Петър Берон. Той подчерта, че основната цел на коалицията тогава е била да падне БСП от власт и да се тръгне по европейския път на развитие на България. Откакто Иван Костов направи от Съюза на демократичните сили партия, а не коалиция, вече няма СДС, заяви Петър Берон. Той подчерта, че СДС не е бил създаван на основата на дясна идеология, а е имал други цели.  \"СДС беше проектирана като контра на комунистическото управление у нас, обхващащо може би по-широки слоеве от българския народ. Коалиция СДС не изповядваше никаква дясна идеология, а изповядваше желание да се преобрази страната просто като десните основи, на които можеше да се изгради не бяха дискутирани тогава много подробно, тъй като беше въпросът за смяната на властта\", коментира Берон. Основните цели на коалицията СДС бяха промяна в Конституцията и поемане по пътя на европейско развитие на България, подчерта още Берон. Той коментира и коалицията на Обединените патриоти, като според него тя има бъдеще, въпреки разногласията между лидерите й. \"Аз намирам , че тази коалиция е много, че се състави. Много добре, че тези хора, които се плюха години наред помежду си, седнаха на едно място и се договориха. Аз ги поздравявам за това нещо. - А че пак се плюят? - Те не се плюят, те дискутират. Примерно единият казва, че другият се е изказал прекалено остро по даден въпрос, което е свобода на словото, но когато стане въпрос за гласуване, за решаване на въпроси, имат доста голямо единство\", завърши той.", "date": "2018.02.16", "title": "Петър Берон: Коалицията СДС не изповядваше дясна идеология"}
{"url": "https://www.24chasa.bg/novini/article/6720355", "text": "Японски астрономи наблюдаваха как супермасивна черна дупка поглъща газовете на галактика-поничка с впечатляващи размери - 40 милиона светлинни години, съобщава в.\"Дейли мейл\". Зрелищното явление се наблюдава в спиралната галактика M77, която отстои на 47 милиона светлинни години от Земята. Астрономите са използвали най-мощния земен телескоп \"Алма\" в чилийската пустиня Атакама. Масивната черна дупка, твърдят учените от Националната обсерватория в Токио, се \"угощава\" с огромното газово образувание, което по външен вид прилича на \"галактическа поничка\". Материята попада в центъра на черната дупка и тя излъчва ярка светлина, предаде БТА. Авторът на изследването Масатоши Иманиши изтъква, че супермасивната дупка поглъща сравнително малки количества газ. Японските астрономи предполагат, че в миналото гигантската черната дупка се е сляла с друга, по-малка галактика.", "date": "2018.02.16", "title": "Супермасивна черна дупка поглъща галактика-поничка"}
{"url": "https://www.24chasa.bg/novini/article/6720356", "text": "По време на срещата \"Гимних“ обменихме идеи за преодоляване на предизвикателствата, пред които сме изправени. Това каза върховният представител на ЕС по въпросите на външните работи и политиката на сигурност Федерика Могерини на пресконференция след неформалната среща на министрите на външните работи („Гимних“), предаде  „Фокус“. „Това, че срещата е неформална, не означава, че е по-малко важна. Беше възможно да обсъждаме по между си много важни въпроси. Стигнахме до споразумения и възможности за обмен на идеи. Имаме 3 основни теми. Днес обменихме идеи с държавите кандидатки. Вниманието беше насочено към сътрудничество в сигурността и обраната. Много ползотоворно беше това, че обменихме идеи за усилията, които полагаме с цел преодоляване на предизвикателствата, пред които сме изправени – борба с радикализацията, информация за европейските мисии, а и усилията, които ЕС полага в сферата на сигурността. Това е много важен елемент – нещо, с което страните кандидатки трябва да бъдат наясно. Най-важно беше обсъждането със Западните Балкани. Това е и един от основните приоритети на българското председателство\", отбеляза Могерини. \"Проведохме и друг много важен дебат с министрите по темата Сирия. Виждаме, че ситуацията става все по-трудна. Все още ситуацията остава драматична. ЕС продължава да обръща голямо внимание на конфликта и на основните елементи. Нашата подкрепа като ЕС е изключително важна за сирийската опозиция и за нейното участие в разговорите в Женева. ЕС е готов да мобилизира ресурси и да работи с международни партньори, за да се мобилизират ресурсите за бързото възстановяване на страната, но и реализиране на демократичния преход. Процесът върви. Всички пътища водят към Женева. ЕС и държавите членки ще проведат конференция в Брюксел. Вчера видях, че има твърдо убеждение да се работи в тази посока съвместно, за да може ЕС да намери решение на кризата, която премина през много трудни моменти\", каза още Федерика Могерини", "date": "2018.02.16", "title": "Могерини: На срещата \"Гимних\" най-важно беше обсъждането със Западните Балкани"}
{"url": "https://www.24chasa.bg/novini/article/6720369", "text": "Трябва да имаме максимално близко сътрудничество във всички сфери със страните от Западните Балкани. Това каза вицепремиерът и министър на външните работи Екатерина Захариева по време на пресконференция след неформалната среща на министрите на външните работи („Гимних“), предаде „Фокус“. „В неформална обстановка позволява да бъдем по-честни и да начертаваме по-далечен план и перспективи. Трябва да имаме максимално близко сътрудничество във всички сфери със страните от Западните Балкани. Днес имахме възможност да обсъждаме сферите на действие със страните от Западни Балкани и Турция и да се съгласим, че бихме искали да видим по-силен ангажимент в нашите мисии\", посочи министър Захариева. \"Вчера обсъждахме стратегията за страните от Западните Балкани със страните от 28-те. Тя е много всеобхватна и дългосрочна, честна стратегия. В същото време е и много конкретна, защото начертава 6 сфери на действие с подробни инициативи, които ще приближат страните от Западните Балкани към ЕС. Считаме, че тази дата е хоризонт и дава големи възможности, който е готов по-рано с условията да бъде приет, но в никакъв случай не означава, че настъпвайки тази дата, ще направим компромиси с условията, които са важни за всички. Страните от Западните Балкани не са заден двор на Европа. Не е в интерес на страните от ЕС да имаме сиви или черни дупки, изолирани от процеса на европейската интеграция\", каза още Захариева. \"Един от приоритетите по отношение на сигурността по време на председателството е т.нар. \"забравени конфликти\". Забравени, защото продължават толкова дълго, че понякога в публичното пространство вниманието е толкова високо, че свикваме\", допълни българският външен министър.", "date": "2018.02.16", "title": "Захариева: Трябва да имаме максимално близко сътрудничество със Западните Балкани"}
{"url": "https://www.24chasa.bg/novini/article/6720326", "text": "След президенските избори в Русия на 18 март ще бъде съгласувана дата за посещението на новоизбрания руски президент в България, обяви във Велико Търново посланикът на страната у нас Анатолий Макаров. \"Както знаем има официална покана от президента Румен Радев. Тя бе отправена още миналата година. Тази покана е в силата през цялата юбилейна година, когато празнуваме 140-годишнината от Освобождението на България и смятам, че визитата ще се състои\", каза Макаров. Той посочи, че сега е точното време за посещение на руския президент, защото последната му визита в България е през януари 2008 г. и са минали повече от 10 години. За националните чествания на 3 март ще пристигне руският патриарх Кирил по покана на българския патриарх Неофит, руска парламентарна делегация, както и много представители на обществено-полическия живот в Русия. Макаров определи като политическа шега репликата на Борисов, че човек в живота си не може да избира две неща - родителите си и президента на Русия. На това последва покана от говорителя на Руското външно министерство за гражданство на Борисов. \"Бойко Борисов на няколко пъти показа, че има желание да направи нашите отношения по-интензивни и смятам, че няма никакъв проблем за развитието на взаимоизгодно сътрудничество\", допълни Макаров. И посочи, че през миналата година 600 000 руснаци са посетили България и тази бройка нараства, защото те се чувстват много добре тук и лесно разбират своите български братя. \"Премиерът Борисов е заинтересован да развиваме и важни съвместни проекти в енергетиката, по които ще работим\", допълни посланикът. Анатолий Макаров е във Велико Търново по покана на кмета Даниел Панов и областния управител проф. Любомира Попова. той се включи в официалното посрещане на Самарското знаме на българските опълченци в музей \"Възраждане и Учредително събрание\" и приветства откриването на изложбата \"Търново, Освобождението и възкресението на България\". Посланикът на Руската федерация поднесе цветя на паметниците на загиналите руски воини в старата столица и ще има официална среща при кмета Панов с областния управител, председателя на общинския съвет и началника на Националния военен университет \"Васил Левски\".", "date": "2018.02.16", "title": "Посланик Анатолий Макаров: Сега е точното време за посещение на руския президент"}
{"url": "https://www.24chasa.bg/novini/article/6720376", "text": "ООН разкритикува Унгария заради проектозакона срещу миграцията, който би дал право на вътрешния министър за забранява неправителствени организации, подкрепящи миграцията и призова правителството да осигури свободата на събиранията, предава Ройтерс, цитирана от Фокус. „Предложенията закон представлява неоправдано ограничаване върху правото на събиранията и е притесняващо продължение на правителствените нападения срещу човешките права и общественото пространство“, заяви говорителят на ООН за човешките права Рупърт Колвил.", "date": "2018.02.16", "title": "ООН: Унгарският проектозакон срещу миграцията нарушава човешките права"}
{"url": "https://www.24chasa.bg/novini/article/6720378", "text": "Майки поискаха на протест в Добрич повече учители да бъдат назначени в детските градини, а в занималните да бъдат поставени камери за наблюдение. \"Не на насилието над децата!\", \"Пуснете камерите!\", \"Повече персонал, повече учители в детските градини\" са сред плакатите, с които родителите се събраха пред общината, предаде БТА. Апелираме кметската управа да направи анкета сред родителската общност, за да е ясно колко семейства искат да се въведе видеонаблюдение в детските заведения, каза от името на протестиращите Яна Господинова. По думите й майките не настояват за онлайн наблюдение, а за видеозаписи, които да се съхраняват три месеца като доказателство при евентуален инцидент. Случаите на насилие остават без отзвук, защото майките не подават сигнали, невярвайки, че така ще постигнат някакъв резултат, добави Яна Господинова и разказа, че самата тя е постъпила по същия начин преди две години. Тогава синът ми се върна от детската ясла с извадена ръка от лакътя,а от персонала ми обясниха, че са го дръпнали по-рязко в опит да го спасят от подхлъзване, поясни майката и добави, че само е преместила детето в друго заведение. Протестиращите поискаха и психолози, ресурсни учители в детските градини, които определиха като втори дом за децата им и затова в него трябва да цари спокойствие. Майките смятат, че трябва да се въведе и мандатност за директорите на образователните заведения.", "date": "2018.02.16", "title": "Майки на протест в Добрич, искат повече учители и видеокамери в детските градини"}
{"url": "https://www.24chasa.bg/novini/article/6720385", "text": "Президентите на Косово и на Черна гора призоваха косовския парламент да ратифицира споразумението за демаркация на границата помежду им, предаде Асошиейтед прес, цитирана от БТА. Президентът на Косово Хашим Тачи съобщи днес за съвместното изявление с черногорския му колега Филип Вуянович. Тачи каза, че до ратификацията двете правителства ще създадат работна група, която \"ще идентифицира и ще разреши разногласията\". Черна гора вече е ратифицирала споразумението, напомня АП. Опозиционни партии в Косово използваха сълзотворен газ, надуваха свирки и хвърляха бутилки с вода в парламента, за да изразят протеста си срещу споразумението от 2015 г., твърдейки че с него страната ще загуби територия. Предишното правителство и международни експерти отхвърлят тази теза. Хашим Тачи каза, че след ратификацията косовските граждани ще могат да пътуват без визи в Шенгенското пространство. ЕС настоява споразумението да бъде ратифицирано от Прищина преди да махне визите за гражданите на Косово. Черна гора признава обявената през 2008 г. независимост на Косово от Сърбия, която Белград не приема.", "date": "2018.02.16", "title": "Президентите на Косово и на Черна гора поиската ратификация на споразумението за границата"}
{"url": "https://www.24chasa.bg/novini/article/6720394", "text": "Германският канцлер Ангела Меркел заяви, че вярва, че има „наистина добър шанс“ членовете на Социалдемократическата партия да одобрят коалиционното споразумение с нейния „Съюз“ (ХДС/ХСС), предава Ройтерс, цитирана от Фокус. „Смятам, че след детайлната и задълбочена чернова на коалиционното споразумение, има наистина добър шанс и членовете на ГСДП и партийният конгрес на ХДС да дадат положителна оценка на това коалиционно споразумение“, заяви Меркел. „Но ще трябва да почакаме резултатите“, допълни тя.", "date": "2018.02.16", "title": "Меркел: Има добър шанс социалдемократите да подкрепят коалицията"}
{"url": "https://www.24chasa.bg/novini/article/6720396", "text": " Двама души са пострадали при катастрофа на пътя Каблешково – Ахелой. Това съобщиха за  \"Фокус\" от ОДМВР - Бургас. Сигналът за пътния инцидент между джип “Тойота” и лек автомобил “Алфа ромео” на пътя Каблешково – Ахелой е получен тази сутрин в 10.30 часа. Шофьорът на джипа и шофьорът на лекия автомобил са без сериозни наранявания и са изписани за домашно лечение. Инцидентът не е затруднил движението по пътя и регулация в района няма. Изясняват се причините за катастрофата.", "date": "2018.02.16", "title": "Двама пострадаха при катастрофа на пътя Каблешково – Ахелой"}
{"url": "https://www.24chasa.bg/novini/article/6720409", "text": "Европейската комисия съобщи, че по линия на Европейския фонд за отбрана са одобрени няколко нови проекта за научни изследвания. Проектът \"Океан 2020\" е свързан с наблюдението на морските пространства и включва използването на управлявани от разстояние самолети и подводници. Проектът ще бъде управляван от 42 организации от 15 държави от ЕС и ще бъде финансиран безвъзмездно с близо 35 милиона евро, предаде БТА. Други три проекта, свързани с подобряване на екипировката на войниците, са получили подкрепа от един до три милиона евро. Един от тези проекти е за разработка на камуфлажни облекла, които се променят съобразно околната среда и осигуряват защита срещу датчици, действащи в няколко вълнови обхвата. Вторият проект е за подобряване на съвместимостта на части от войсковото снаряжение (например датчици или цифрови очила), се посочва в съобщението. Третият проект е за разработване на много леки войскови бронежилетки. Комисията добавя, че скоро се очакват проекти за разработка на лазер с висока мощност. Европейският фонд за отбрана разполага с 90 млн. евро за научноизследователски разработки до края на идната година. ЕК ще предложи след 2020 г. фондът да получава годишно финансиране от 1,5 милиарда евро.", "date": "2018.02.16", "title": "ЕС одобри отпускането на средства за изследователски проекти в отбраната"}
{"url": "https://www.24chasa.bg/novini/article/6720422", "text": "Външният министър на Хърватия Мария Пейчинович Бурич заяви по време на посещението си в София, че страната ѝ подкрепя разширяването на ЕС, но е против промяната на съдържанието на документите, които определят как този процес да се проведе, предава Total Croatia News, цитиран от Фокус. „Хърватия е в полза на разширяването и повдигането на въпроса на по-високо равнище в рамките на ЕС, но е против промяната на съдържанието, особено на някои от документите, които определят как точно да се провежда процеса на разширяване“, заяви Пейчинович Бурич. „Преговорната рамка е дадена за всяка страна. Рамката за Сърбия казва, че, освен не бъде постигнато двустранно споразумение по граничните въпроси, те ще бъдат поднесени пред международен съд или арбитраж. Настоящият документ споменава единствено арбитраж, което е неприемливо за нас“, допълни хърватският министър. „Страната ще се опита да разреши всички въпроси двустранно, а там, където това не е възможно, ще прибегнем до международния съд“, смята тя. Същевременно Пейчинович Бурич допълни, че Хърватия смята, че е важно разширяването да се повдигне на по-високо равнище, „което ще е добро и за нас, и за ЕС“. „Смятаме, че разширяването е важна политика за ЕС, важна за стабилността и просперитета и на Хърватия и на ЕС, както и за тази част на Югоизточна Европа. Важно е всички страни, искащи да влязат в ЕС да получат перспектива за членство“, смята тя. „Същевременно трябва да се изясни, че критериите няма да бъдат снижени и че са основани върху ясни условия, че няма да има проблеми, които ги изпълняват и, че техният прогрес ще зависи от скоростта на прилаганите реформи“, заключи Пейчинович Бурич.", "date": "2018.02.16", "title": "Хърватия: Подкрепяме разширяването на ЕС"}
{"url": "https://www.24chasa.bg/novini/article/6720427", "text": "Освобождават се 1438 кв. метра площ от ивицата на морски плаж \"Слънчев бряг - север\", заети от бетонни елементи на игрище за мини голф, съобщиха от Министерството на туризма. Той е сред незаконните обекти, съборени при разчистването на ивицата от новия наемател, който продължава стриктно да спазва поетите ангажиментите и задълженията си по договор. Премахването на нерегламентираните постройки е част от подготвителните дейности преди началото на предстоящия летен сезон. Планира се през следващите месеци да има срещи на местно ниво за обсъждане на готовността за сезона. Преди старта на лято 2018 г. ще се направят и инспекции, в които да участват както експерти от Министерството, така и от всички останали контролни органи. Министърът на туризма Николина Ангелкова е инспектирала на място в края на миналата седмица, за да провери как върви събарянето на незаконните обекти, се напомня в прессъобщението. Тогава е било установено, че повече от 190 незаконни постройки са премахнати. Всички нерегламентирани обекти трябва да бъдат съборени и плажът да е разчистен до средата на май, когато влиза в сила забрана за строителство по курортите. През 2016 г. беше прекратен договорът с концесионера на плаж \"Слънчев бряг - север\" заради разполагането на обекти с площ надвишаваща с 8000 кв. метра одобрената от министъра на туризма схема. В началото на 2017 г. бе определен нов наемател на плажа. Срокът на договора с фирмата, която бе избрана да управлява ивицата, е 5 години, като за всяка от тях ще плаща на държавата такса в размер на 1,650 млн. лв. Цените на плажните принадлежности бяха намалени с 2 лв. до 8 лв. за 1 бр. чадър и 1 бр. шезлонг.", "date": "2018.02.16", "title": "Премахнаха 1438 кв. метра бетон от плаж \"Слънчев бряг-север\""}
{"url": "https://www.24chasa.bg/novini/article/6720441", "text": "Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ) настояха за предприемане на дипломатически стъпки България да стане разпределител в енергийния проект \"Бял поток\", съобщиха от БСК. В писмо на трите организации до премиера Бойко Борисов, вицепремиера Томислав Дончев и енергийния министър Теменужка Петкова се казва, че работодателските организации са били информирани от български фирми с контакти в правителствените среди в Туркменистан за ускорено придвижване на проекта \"Бял поток\", заобикалящ България, за доставката на 16 милиарда кубометра газ от Туркменистан за Европа. По тяхна информация, за важността на проекта е заявил официално Марош Шевчович - вицепрезидент на Европейската комисия, а самият проект е включен в списъка на проектите в ЕС \"от общ интерес\", което го определя като приоритетен за финансиране от европейските фондове и европейските банки, дори вече са отпуснати средства за работа по проекта на газопровода Туркменистан - Азербайджан - Грузия - Черно море - Румъния - Западна Европа. \"Бял поток\" е с дължина от 1 138 километра и ще доставя 16 милиарда кубометра газ през 2022 г., пише в писмото. Подготвя се от грузинската нефтогазова корпорация GOGC, която е основния собственик на проекта и се управлява от Министерството на енергетиката на Грузия. GOGC е разработила пътната карта на газопровода. През 2019 г. планира да завърши всички изследователски работи, които се оценяват на 35 млн. долара, голяма част от които ще изплати ЕС. В писмото се изтъква, че буди недоумение насочването на газопровода към Румъния и оттам - за Западна Европа, заобикаляйки по-краткия път през България, игнорирайки определянето на енергийната свързаност на България със Западните Балкани. Тези решения за пътя на газопровода се приемат по време на нашето Европредседателство и ни обричат да станем придатък към Западните Балкани, изтъкват деловите среди и изразяват надежда българските представители представители в ЕС да положат необходимите усилия този проект да определи България да стане разпределител със стратегическото си положение на този енергиен поток.", "date": "2018.02.16", "title": "Бизнесът настоява България да стане разпределител в проекта \"Бял поток\""}
{"url": "https://www.24chasa.bg/novini/article/6720463", "text": "Престижното френско издание \"Льо Поан\" посочва българския еврокомисар Мария Габриел като един от най-активно работещите комисари Френският седмичник \"Льо Поан\" посочва българския еврокомисар Мария Габриел като един от най-активните членове на Европейската комисия и допълва, че тя е едва на 38 години. Изданието нарича българската комисарка \"най-малкото дете в семейството (на еврокомисарите - бел. прев.)\" и с добронамерен тон я определя като \"ударник\", когато говори за обема на нейната дейност. В тази връзка списанието е впечатлено от това, че Мария Габриел намира време за срещи с 15 души на ден, главно от света на цифровите технологии и да пътува поне до пет места в Европа на месец по работа. \"Льо Поан\" се опитва да обясни ежедневието на еврокомисарите, състоящо се от много напрегната работа, подготовка за конференции, кръгли маси, срещи не само в Брюксел, но и в други градове в Европа и извън нея. Изданието посочва, че високата активност на българския еврокомисар е обяснима, тъй като ресорът й цифрова икономика и общество на практика засяга всичко. Седмичникът отбелязва, че Мария Габриел се нарежда на първо място заедно със своя унгарски колега еврокомисар Наврачич по произнесени речи - 11 на месец. \"Льо Поан\" пише също, че еврокомисарите не стоят само в Брюксел, но и пътуват до своите родни страни, защото там са възприемани като посланици на Европа, които се ползват от предимството, че говорят местния език.", "date": "2018.02.16", "title": "\"Льо Поан\" хвали Мария Габриел - \"най-малкото дете\" в семейството на комисарите"}
{"url": "https://www.24chasa.bg/novini/article/6720442", "text": "Календарът предполага през април да излезе докладът за всяка една от страните. Много се надявам след това през юни на съвет да се вземе решение за започване на преговори със Скопие и Тирана. Това каза вицепремиерът и министър на външните работи Екатерина Захариева по време на пресконференция след неформалната среща на министрите на външните работи („Гимних“) в отговор на въпрос какви са реалните шансове Македония и Албания в рамките на Българското председателство да започнат преговори за присъединяване към ЕС, предаде „Фокус“. „Считам, че има време и вероятността това да се случи е много голяма“, коментира тя. „Обнадеждена съм от дебатите, които не бяха пряко свързани с разширяване или с конкретни дати, но от това, което чух мисля, че има голям шанс това да се случи“, посочи Екатерина Захариева. „Държавите трябва да работят много интензивно до датите, така че да изпълнят условията за преговори. Мисля, че шансът не е малък“, заяви тя. Личното ми желание е до юни да започнат преговорите за присъединяване на Западните Балкани в ЕС. Това каза върховният представител на ЕС по въпросите на външните работи и политиката на сигурност Федерика Могерини. „По Западните Балкани разбира се, че има единен подход от страна на министрите за доброто приемане, за добрата оценка на стратегията за Западните Балкани и всички елементи, които се съдържат в нея. По време на българското председателство имаме възможност да работим и да напреднем по целия регион“, каза Могерини. Тя подчерта, че стратегията се отнася до целия регион и не цели да създаде различна категория и различни очаквания сред регионалните партньори на ЕС в Западните Балкани. „Дори този хоризонт, който беше споменат от Екатерина Захариева - 2025 г. е реалистична възможна перспектива\", каза тя. По отношение на операция „Маслинова клонка“ и Турция, Федерика Могерини поясни, че като Европейски съюз всички са изразили тревога по отношение на цивилните жертви и хуманитарните последствия от подобна операция. „В същото време признаваме легитимните опасения на Турция по отношение на сигурността“, посочи Могерини и поясни, че целта на военните операции трябва да продължи да бъде ДАЕШ и другите терористични организации. Тя допълни, че ЕС приканва „турските си приятели“ да покажат сдържаност във военните операции. „Както и Федерика Могерини каза- и двете бихме искали това да се случи“, каза още външният ни министър. . „На неформалния съвет не обсъждахме въпроса с името на Македония, но се радвам че двамата министри продължиха неформалните разговори в София“, посочи Екатерина Захариева. „От изказванията на двамата по време на съвета съм обнадеждена от това, че е възможно в обозримо бъдеще този продължаващ много дълго въпрос да намери решението си“, коментира тя. „Това ще даде тласък и на членството в НАТО и на бъдещата европейска перспектива на Скопие“, каза още Захариева.", "date": "2018.02.16", "title": "Захариева: Надявам през юни да започнат преговори със Скопие за присъединяване към ЕС"}
{"url": "https://www.24chasa.bg/novini/article/6720444", "text": " \" Не съм набила 2-годишното момченце, не съм се пенсионирала преждевременно и не съм награждавана по такъв повод.\" Това заяви пред \"24часа\" бившата учителка от детска градина \" Пролет\" в Панагюрище Павлина Ерова. В неделя на протест срещу насилието върху деца в Пазарджик бабата на 2-годишния Кристиян Теодора Налбантова съобщи, че на 5 септември,м.г., внучето й било набито от учителката Ерова в детската градина , след което тя напуснала доброволно, пенсионирала се преждевременно и получила награда. По този повод учителката обясни, че след скандала е имало разследване на прокуратурата в Панагюрище, която не е открила доказателства по обвиненията на близките на детето и досъдебното производство е прекратено. \" Аз наистина напуснах доброволно детската градина и сега съм на борсата за безработни. Не съм се пенсионирала, защото нямам навършени години за това, въпреки че имам 40г. стаж като учителка.\", заяви Ерова. Тя разказа, че 2-годишното момченце е било нахапано и щипано от по-голямо дете от групата в детската градина, но близките на Кристият обвинили нея в побой, което не отговаряло на истината. В момента имало наказателно производство срещу дядото на момченцето, който след като обвинил учителката, че е била внука му и ударил два шамара, твърди учителката.", "date": "2018.02.16", "title": "Учителката Ерова от Панагюрище: Не съм била детето, не съм пенсионерка и не съм награждавана"}
{"url": "https://www.24chasa.bg/novini/article/6720505", "text": "Иранският президент Хасан Рохани отправи остри критики срещу решението на президента на САЩ Доналд Тръмп да признае Йерусалим за столица на Израел и призова мюсюлманите да подкрепят палестинската кауза, предаде Асошиейтед прес, цитирана от БТА. Рохани отправи критики срещу САЩ и заради налагането на забрана за посещения на пътници от шест предимно мюсюлмански страни. Той каза това в обръщение към вярващите след петъчните молитви в джамията Мека Масджид в Хайдерабад, при тридневното си посещение в Индия. Рохани призова за единство между сунити и шиити. Той заяви, че сунити, шиити и хора от други етноси са съжителствали мирно в Ирак и Сирия в продължение на векове, докато Западът създал разногласия в тези страни. Индия и Иран са люлките на големите азиатски цивилизации, подчерта Рохани. Очаква се утре той да се срещне с индийския премиер Нарендра Моди в столицата Делхи.", "date": "2018.02.16", "title": "Рохани критикува САЩ за признаването на Йерусалим за столица на Израел"}
{"url": "https://www.24chasa.bg/novini/article/6720269", "text": "За миналата година Мохамед е било най-често срещаното име в Брюксел, показват данни на Белгийската национална статистическа служба, цитирани от местни медии, съобщава БТА. В Белгия най-разпространеното име сред мъжете е Жан. Същото име е на първо място и във Валония, а във Фландрия мъжете най-често носят името Марк. Най-много жени в Белгия се казват Мария или Мари. Също по официални данни в Брюксел най-многобройни са чужденците от Франция, а на второ място са мароканците. В Белгия 2/3 от чужденците са от европейски държави. В столицата населението е съставено от граждани на 184 страни.", "date": "2018.02.16", "title": "Мохамед е най-често срещаното мъжко име в Брюксел през 2017 г."}
{"url": "https://www.24chasa.bg/novini/article/6720506", "text": "Районният съд в Гоце Делчев призна смъртта на четник на ВМРО, убит от народната власт и заровен в масов гроб. Молба за издаване на смъртен акт на войводата от с. Копривлен Тодор Воев е подал единственият му останал жив син - Георги, който е на 96 г. Тодор воев бил роден през 1880 г. и имал четири деца, три от които вече са починали. Останал само Георги, роден през 1922 г. В молбата си до съда той твърди, че на 14 септември 1944г. баща му бил арестуван и заедно с други хора от околността на Гоце Делчев е откаран в казармите в града. По това време синът бил войник там и случайно видял баща си на 20 септември, но не успял да разговаря с него. Семейството многократно искало разрешение за свиждане с баща му, но не получили такова. След няколко дни разбрал, че баща му заедно с други лица е бил убит на 5 октомври 1944г. в м. Лушин край с. Добринище. Тогава там са убити 39 видни граждани, търговци, представители на интелигенцията, църквата и ВМРО. Заровени са в землянка, ползвана като склад от първи български партизанин Иван Козарев. През 1990 г. масовият гроб е открит и костита на убитите са препогребани в Банско. По делото са разпитани трима свидетели си спомнят обстоятелства преди повече от 70 години, когато самите те са били млади на 12 и 13 г. Единият е бил съсед на сем. Воеви и си спомнил за ареста на четника, седмица след 9 септември 1944 г. Семейство Воеви дълго време търсили баща си, но не го намерили, а същевременно не им било предадено и тяло за погребение. Всяка година на 5 октомври наследниците правели помен за убития си роднина. Съдът прие молбата на останалия жив син на четника и обяви смъртта му официално.", "date": "2018.02.16", "title": "Издадоха смъртен акт след 74 г. на убит от народната власт и заровен в масов гроб в м. Лушин"}
{"url": "https://www.24chasa.bg/novini/article/6720542", "text": "35-годишен мъж е задържан за проява на агресия към полицейски служител. Това съобщиха от пресцентъра на МВР. Срещу мъжа е образувано бързо производство за хулиганска проява, защото опитал да осуети полицейска проверка. Вчера сутринта пътни полицаи спрели за проверка лек автомобил „Рено Клио“. Докато униформените извършвали проверка на водача на колата, друг мъж влязъл в пререкания с тях, опитвайки се да осуети действията им. Служителите на реда са поискали да установят самоличността му, но когато са му разпоредили да представи документ за самоличност, той побягнал. Бил е настигнат от полицаите, като при последвалото задържане е оказал физическа съпротива, при което единият от униформените е получил нараняване на ръката. Случаят е документиран в Първо РУ, образувано е бързо производство, срещу 35-годишния мъж от Русе", "date": "2018.02.16", "title": "Задържаха 35-годишен мъж за проява на агресия към полицай в Русе"}
{"url": "https://www.24chasa.bg/novini/article/6720563", "text": " Унгарският външен министър Петер Сиярто заяви, че страната му подкрепя в най-голяма степен присъединяването на Сърбия към Европейския съюз, защото това отговаря на интересите на Будапеща, предава Hirado.hu, цитиран от Фокус. Унгарският външен министър е на посещение в София, където присъства на двудневната неофициална среща на външните министри на Европейския съюз. Сиярто заяви, че Унгария подкрепя присъединяването на Сърбия към ЕС, защото това би било добре за етническите унгарците от Войводина както и от гледна точка на стабилността на сигурността в Западните Балкани. „Освен това, колкото повече държави има вътре, толкова по-силен ще бъде ЕС\", посочи той. Той подчерта, че ще бъде важно да се ускори процесът на присъединяване на Сърбия. „Унгария се съгласява със Сърбия, че страната ще бъде готова за присъединяване до 2022 г.“ допълни министърът.", "date": "2018.02.16", "title": "Петер Сиярто: Подкрепяме присъединяването на Сърбия към ЕС"}
{"url": "https://www.24chasa.bg/novini/article/6720806", "text": "Германският канцлер Ангела Меркел заяви, че иска Европейският съюз да предприеме по-нататъшни стъпки към обща външна политика. Тя каза това на среща днес в Берлин с италианския премиер Паоло Джентилони, предаде ДПА, цитирана от БТА. Меркел подчерта, че това е част от \"много амбициозен дневен ред\" за реформиране на ЕС и даде пример с Китай и Русия като специални райони, към които съюзът трябва да има общ подход. ЕС вече има обща политика към Африка и Меркел цитира това като добър пример. \"Сега обаче се нуждаем от същото в други райони от света\", отбеляза тя. Меркел и Джентилони изтъкнаха необходимостта от обща процедура за предоставяне на убежище и от реформа на т.нар. Дъблински правила. Те изискват кандидатите за убежище да бъдат връщани в първата страна от ЕС, в която са били регистрирани, за да се разгледа молбата им. Джентилони порица страните от ЕС, които не работят пълноценно по въпроса за бежанците. \"Трябва да се проявява солидарност\", каза той. След като финансовата криза в ЕС приключи, Меркел каза, че съюзът се намира в \"съвсем нов етап\" и трябва да осигури растеж и да работи за обновяване. Канцлерката подчерта, че между нейния консервативен блок и десноцентристката Германска социалдемократическа партия (ГСДП) има различия за съставянето на ново коалиционно правителство, но \"само в нюансите\". Преди разговорите с Меркел, в интервю за в. \"Зюддойче цайтунг\" Джентилони призова ГСДП да приеме новото коалиционно споразумение на предстоящия референдум. \"Европа се нуждае от стабилно германско правителство\", отбеляза той.", "date": "2018.02.16", "title": "Меркел: ЕС трябва да направи стъпки към обща външна политика"}
{"url": "https://www.24chasa.bg/novini/article/6720807", "text": "Държавната агенция за закрила на детето, Агенция “Социално подпомагане” и общинската управа във врачанското с. Борован извършват проверки в центъра за настаняване от семеен тип. Поводът за проверките станаха изнесените в медиите видеокадри от насилие от страна на възпитатели към деца от центъра. Проверката на комисията, назначена от кмета на Борован Десислава Тодорова вече е приключила и докладът вече е  внесен в прокуратурата. Тодорова обяви, че колегите й са установили е, че в центъра са извършвани престъпления спрямо децата. „Този случай ще бъде разкрит във всичките му детайли, каза още кметицата. - И всеки ще понесе отговорността си, според участието си в тези случаи. Назначената от мен комисия извърши проверката, с която запознахме прокуратурата, защото считам, че част от констатираните в него деяния са престъпления”. Дисциплинарни производства ще има срещу две служителки, за които има данни, че са биели децата в центъра, както и срещу управителя на ЦНСТ след неговото завръщане на работа, заради неупражнен контрол, каза още кметът на община Борован. Тя припомни, че е наказвала два пъти управителя на ЦНСТ, включително с последно предупреждение. Наказанията са за финансови нарушения, а не за установени случаи на насилие в социалната институция, уточни Десислава Тодорова. Центърът за деца в Борован пък вече има и нов временен директор. Това е възпитателката Ана Димитрова, която ще замества излезлият в дългосрочен болничен отпуск поради операция шеф на дома Лъчезар Бичовски.", "date": "2018.02.16", "title": "Скандалният дом за деца в Борован с нов временен директор"}
{"url": "https://www.24chasa.bg/novini/article/6720816", "text": "Турски съд постанови доживотни присъди без право на замяна на шестима обвиняеми по едно от делата срещу т. нар. „Терористична организация на гюленистите/Паралелна държавна структура” (ФЕТО/ПДС), пише вестник „Джумхуриет”. Сред тях са и трима известни журналисти, писатели и общественици – братята Ахмет и Мехмет Алтан, както и г-жа Назлъ Ълъджак. Делото се гледа от 26-ти състав на Съда за тежки престъпления в Силиври, Истанбул. Освен тримата журналисти, доживотни присъди получиха Февзи Язаджъ, Якуп Шимшек и Шюкрю Тугрул Йозшенгюл. „Провинението” и на шестимата е „нарушаване на конституцията”, предаде \"Фокус\". Случайно или не, присъдата е оповестена по време на визитата в Анкара на държавния секретар на САЩ Рекс Тилерсон, посочва още „Джумхуриет”.", "date": "2018.02.16", "title": "Турски съд осъди на доживотен затвор шестима известни журналисти"}
{"url": "https://www.24chasa.bg/novini/article/6720827", "text": "Министърът на здравеопазването няма правомощия да иска оставка на управител на Здравната каса. Това съобщиха от пресцентъра на НЗОК. Във връзка с поисканата от министъра на здравеопазването Кирил Ананиев, оставка на Управителя на Националната здравноосигурителна каса (НЗОК) - проф. д-р Камен Плочев, от НЗОК представят следната информация: С множество писма от 2015 г. и последното от 02 февруари 2018 г., НЗОК е уведомявала многократно Министерството на здравеопазването за задълженията на Българската държава по искове от органите за връзка на съответните държави-членки за възстановяване на разходи по реда на чл. 62 от Регламент (ЕО) № 987/2009. С писмо, изх.№ 04-04-42 от 02 февруари 2018 г. проф. д-р Камен Плочев е уведомил министър Кирил Ананиев и зам.-министър Жени Начева за задълженията на България, които НЗОК администира към здравноосигурителните институции на другите държави-членки на ЕС и които възлизат общо на 271 358 066,67 лв. От тях задълженията към германските здравни фондове са в размер на 128 138 187,79 лв. Неприключените задължения, за които до края на 2018 г. изтичат 18-месечните срокове за заплащане, ще бъдат в размер на 207 430 621,17 лв. Съгласно чл. 67, параграф 5 от Регламент (ЕО) № 987/2009, държавите-членки разполагат с 18-месечен срок от получаване на исковете, за да възстановят разходите към осигурителните институции на другите държави-членки за предоставено и авансово заплатено от тях лечение на чужди здравноосигурени лица в лечебните заведения на тяхна територия. След тази дата започват да се начисляват лихви за просрочие и се създават условия за започване на наказателни процедури към съответната държава-длъжник. Към 31.01.2018 г. просрочените задължения на НЗОК към здравните фондове в другите държави членки възлизат на 133 571 232,07 лв. Писмото, със същото съдържание, което е получил министър Ананиев на 02.02.2018 г., е изпратено до всички парламентарни групи, защото управителят на НЗОК се избира от Народното събрание. Следва да се има предвид, че проф. д-р Камен Плочев е избран за управител на НЗОК с гласовете на всички парламентарни групи, като „за“ са гласували 205 депутати и 1 „въздържал се“. Писмото има само уведомителен характер и целта е депутатите да бъдат запознати с този финансов ангажимент и да се потърси законодателно решение. В годината на първото ни Председателство на Съвета на Европа, дори и частично изпълнение на това задължение на държавата към другите държави-членки, само би подобрило имиджа на България, като коректен и сериозен партньор. Писмото няма характер на документите, с които се инициира нормативно установената актуализация на Закона за бюджета на НЗОК за 2018 г. Управителят на НЗОК знае правомощията, които има съгласно Закона за здравното осигуряване и предложението да се обсъди възможността за прилагане на чл. 23, ал. 1, т. 9 от Закона за здравното осигуряване, а именно да се предвидят целеви субсидии от държавния бюджет за изпълнение на задълженията, които произтичат от прилагането на правилата за координация на системите за социална сигурност, не представлява процедурата за актуализация на Закона за бюджета на НЗОК за 2018 г. Съгласно чл. 19, ал. 4 от Закона за здравното осигуряване предсрочното прекратяване на мандата на управителя на НЗОК става с решение на Народното събрание при определени условия: - Влязла в сила присъда за умишлено престъпление от общ характер; - Влизане в сила на акт, с който е установен конфликт на интереси по Закон за противодействие на корупцията и за отнемане на незаконно придобитото имущество (ЗПКОНПИ); - Системно нарушаване на неговите задължения, неизпълнение на решение на Надзорния съвет или извършване или допускане на извършването от други лица на груби или системни нарушения на задължителното здравно осигуряване; - Обективна невъзможност да изпълнява задълженията си като Управител за срок, по-дълъг от три месеца; - Подаване на оставка; - Смърт Още повече, министърът на здравеопазването няма правомощия да иска оставка на Управител на здравната каса. Неслучайно законодателят е регламентирал избора на Управител на НЗОК да се извършва от Народното събрание. Целта е да се елиминира възможността да се оказва влияние от страна на изпълнителната власт.", "date": "2018.02.16", "title": "НЗОК: Ананиев няма правомощия да иска оставка на управител на Здравната каса"}
{"url": "https://www.24chasa.bg/novini/article/6720836", "text": "Американският астронавт Марк Ванде Хай и японският му колега Норишиге Канаи излязоха в открития космос от борда на Международната космическа станция (МКС), съобщи ТАСС като цитира информация на НАСА. Те ще имат за задача да преместят два механични хващача на роботизираната ръка \"Канадарм-2\", която е дълга 17,6 метра. Единият хващач бе заменен с нов на 23 октомври 2017 г. по време на излизането на Ванде Хай и неговия сънародник Скот Тингъл в открития космос. Предполага се, че след време този елемент на роботизираната ръка ще бъде доставен на Земята, за да бъде ремонтиран, усъвършенстван и върнат обратно на МКС, предаде БТА. Хващачи с дължина около 1 метър и тегло 200 кг се използват от 2001 г. Резервни елементи за тях бяха доставени на МКС още през 2009 г. с помощта на совалка. След като астронавти демонтираха износеното оборудване, то временно бе оставено на площадка близо до шлюз на модула \"Куест\". При днешното излизане в космоса тези елементи ще бъдат преместени на съхранение върху мобилна платформа. За Ванде Хай днешното излизане в открития космос е четвърто, а за Канаи - първо. Тази година това е третата космическа разходка на членове на екипажа на орбиталния комплекс. На борда на МКС в момента работи 6-членен екипаж, включващ руснаците Александър Мисуркин и Антон Шкаплеров, американците Джоузеф Акаба, Марк Ванде Хай и Скот Тингъл и японеца Норишиге Канаи.", "date": "2018.02.16", "title": "Астронавтите Марк Ванде Хай и Норишиге Канаи излязоха в открития космос (Видео)"}
{"url": "https://www.24chasa.bg/novini/article/6720825", "text": "Научих от медиите, че съдът е решил да ми наложи домашен арест. Аз в момента съм в болница в провинцията с бронхопневмония. Това каза за \"24 часа\" ген. Кирчо Киров по повод новината, че съдът е  Бившият шеф на Националната разузнавателна служба е в болнични до вторник. \"Сега ще ми се наложи да напусна работа. Това е опит да ме лишат от доход в този тежък за мен момент\", каза още Киров. Той определи решението на съда като гавра. Съдията, който бил докладчик - Генко Драгиев, пък го бил осъдил на първа инстанция на 10 г. затвор по едно от делата му - за присвояване на 4,7 млн. лв. от НРС. Сега се произнесъл по мярката му за неотклонение по делото за източване на други 5,1 млн. лв. от службата. По този процес Киров получи 15 г. затвор на първа инстанция на 22 януари. Софийският военен съд отказа да промени мярката му, но от прокуратурата атакуваха решението.", "date": "2018.02.16", "title": "Ген. Киров: В болница съм с бронхопневмония, научих от медиите за домашния арест"}
{"url": "https://www.24chasa.bg/novini/article/6720867", "text": "Петима души в Сърбия починаха от усложнения след заболяване от дребна шарка, предаде Танюг. Досега в страната са регистрирани 2222 заболели от дребна шарка, съобщи министърът на здравеопазването Златибор Лончар. Тежки усложнения, като бронхопневмонии, е имало при 268 пациенти, предаде БТА. Министърът напомни, че около 30 000 деца не са ваксинирани и още веднъж призова родителите да го направят, защото епидемията не може да се спре по друг начин. Най-критичните места по брой на болните в Сърбия са Войводина, Белград, Крагуевац и Ниш. В Централния затвор също има болни, но ситуацията се следи и е под контрол, добави министърът.", "date": "2018.02.16", "title": "Петима починаха от усложнения след заболяване от дребна шарка в Сърбия"}
{"url": "https://www.24chasa.bg/novini/article/6720873", "text": "Предложеният от Унгария антиимиграционен закон е посегателство срещу човешките права, заяви ООН, призовавайки правителството в Будапеща да зачита правото на свободно сдружаване, предаде Ройтерс. Националистическото правителство в Будапеща внесе в парламента закон, който ще позволи на вътрешното министерство да забранява неправителствени организации, които подкрепят миграцията или представляват опасност за националната сигурност, предава БТА. Законът е част от антиимиграционна инициатива на премиера Виктор Орбан, който се бори срещу кампанията на родения в Унгария финансист и филантроп Джордж Сорос в подкрепа на либералните ценности в Източна Европа, отбелязва Ройтерс. Според Рупърт Колвил, говорител на Върховния комисариат на ООН за правата на човека, проектозаконът изглежда показва засилване на контрола върху групите, които работят в области, смятани от правителството за противоречащи на държавните интереси, като миграцията и правото на убежище. Внасянето му \"неоправдано ограничава правото на свободно сдружаване и представлява притеснително продължение на кампанията на правителството срещу човешките права и гражданските свободи\", добави Колвил на пресконференция в Женева. Според унгарското правителство законът, който освен това ще наложи данък от 25 на сто върху даренията от чужбина за неправителствени организации, подкрепящи миграцията в Унгария, има за цел да възпира незаконната имиграция. Според Орбан тя подкопава стабилността на Европа и отчасти е насърчавана от Сорос. \"Подобен данък вероятно ще доведе до намаляване на бюджетите и ще попречи на събирането на средства, подкопавайки способността на неправителствените организации да изпълняват дейността си\", заяви Колвил.", "date": "2018.02.16", "title": "ООН: Унгарският антиимиграционен закон е посегателство срещу човешките права"}
{"url": "https://www.24chasa.bg/novini/article/6720880", "text": "България винаги е била един от най-силните адвокати за европейската перспектива на Македония. Това каза президентът на Р България Румен Радев на брифинг след срещата с македонския си колега Георге Иванов в Република Македония, предаде „Фокус“. Българският държавен глава коментира, че с президента Иванов са се обединили около позицията, че Договорът за добросъседство не трябва да остава къс хартия и еднократен акт. „Той трябва да бъде необратим процес напред във времето и ние тук трябва да положим много усилия. На първо място ние трябва да създадем предпоставки за едно много по- интензивно общуване, а това означава свързаност: транспортна, енергийна и дигитална, много по-активен обмен в областта на икономиката и търговията. Особено в областта на културата, образованието и науката“, коментира президентът. „Що се отнася до перспективите за европейска и евроатлантическа интеграция на Македония, България винаги е била един от най-силните адвокати за вашите перспективи в това отношение. Винаги сме ви подкрепяли, но разбира се, има още доста да се върши в различни сфери“, поясни държавният глава. Радев посочи, че Република Македония може винаги да разчита на Република България за експертна и друга помощ във всички необходими области. „Вашата инициатива за договор за стратегическо партньорство е много важна. Ще обсъдя с българското правителство и ще предприемем необходимите действия, защото това означава много по-голяма сигурност в региона, от която всички имаме нужда“, допълни българският държавен глава. Най-важното в работа на съвместните експертни комисии между България и Македония е, когато работят по нашето минало, да не забравят, че основният фокус е нашето общо бъдеще. Това каза президентът на Република България Румен Радев.  „Във връзка със съставянето на съвместните експертни комисии се работи интензивно и от двете страни. Много важно е тези специална комисия за историческите и образователните въпроси да прецени имаме ли спорни въпроси и по какъв начин да бъдат описани. Ние имаме общо минало и от начина на третиране на това минало зависи и самата европейска перспектива на Република Македония. Имаме уникалния шанс и започнахме да показваме, че има две държави в нашия проблемен регион, които могат сами да решават проблемите, които имат. Които имат общо минало, но най-важното могат да имат и ще имат общо бъдеще“, коментира президентът Радев. Президентът Георге Иванов също отбеляза от своя страна, че трябва да се гледа към бъдещето. „Ние трябва да оставим настрани въпросите, които са спорни между двете страни и където имаме различни мнения, а да „трасираме“, да направим пътя към бъдещето, където можем да се разберем между двете страни. Академиите и на двете страни с търпение и с много труд бяха инициатори да се направи този договор между двете страни и ние мислим, че по този път трябва да се продължава напред“, каза още Георге Иванов.", "date": "2018.02.16", "title": "Радев: България винаги е била един от най-силните адвокати на Македония"}
{"url": "https://www.24chasa.bg/novini/article/6720902", "text": "Само за един ден полицаите в област Монтана са засекли 49 нарушения на ограниченията за пределно допустима скорост на различни участъци от пътя, съобщиха от Областната дирекция на МВР. Видеозаснемането на нарушенията за превишена скорост са направени с новите патрулни автомобили, които имат камери. При акцията вчера в Монтана са проверени 133 водачи, в Лом - 89, в Берковица - 13 и във Вършец 67. За нарушенията до момента са съставени 26 акта и 15 фиша. Глобите ще бъдат определени в следващите дни.", "date": "2018.02.16", "title": "Само за ден засекли 49 с превишена скорост в Монтанско"}
{"url": "https://www.24chasa.bg/novini/article/6720907", "text": "36-годишна българка с мощен „Ягуар” XF разигравала в продължение на 80 км няколко полицейски коли, опитали се да я спрат. Шофьорката карала белия си автомобил с 200 км в час по магистаралата А4 в сряда вечер и не спряла на стопа на пътната полиция от Верона, съобщи в. „Кориере дел Венето”. Три полицейски коли се втурнали да я преследват, а по-късно до Басано дел Грапа се присъединили и други две. Българката обаче натискала газта все по-силно и извършила серия от рисковани маневри, карайки към Падуа, а после и към Виченца. Тя направила и обратен завой, събаряйки разделящите заграждения по пътя. Целта й била да избегне полицейската блокада отпред, но в опита си да направи това, ранила единия от полицаите в крака, заради което бил откаран в болница. „Забавлявах се”, обяснила с усмивка българката, след като била хваната и арестувана. Тя отказала категорично да й бъде направен тест за алкохол и дрога, заради което й била отнета шофьорската книжка. Според медиите колата й била с български номер. Полицията е запорирала за 3 месеца автомобила на българката, който се води на името на неин сънародник. Срещу българката са заведени дела по няколко престъпления и й е връчена глоба за 20 хиляди евро.", "date": "2018.02.16", "title": "Българка препуска с 200 км/ч с „Ягуар” в Италия, 5 патрулки я гониха. Тя: Забавлявах се"}
{"url": "https://www.24chasa.bg/novini/article/6720892", "text": "Окръжна прокуратура - Габрово внесе искане в съда за вземане на постоянна мярка за неотклонение „задържане под стража“ по отношение на 30-годишен рецидивист от гр. Габрово. Михаил Й. е обвинен за две престъпления: За производство и държане с цел разпространение на високорисково наркотично вещество метамфетамин, и за държане на прекурсори, съоръжения и материали за производство на наркотични вещества. С постановление на прокурор при ОП-Габрово той е задържан за срок до 72 часа до довеждането му пред съда. Като обвиняем по делото е привлечен и съучастника на Михаил Й. - 30-годишния Ивайло Т. от гр.Габрово. Той е обвинен за производство и държане на наркотични вещества с цел разпространение. Двамата обвиняеми са задържани заедно с други две лица, чието участие в престъплението е в процес на изясняване, при проведени на 12.02.2018 г. оперативни действия от служители на ОД МВР-Габрово под ръководството на Окръжна прокуратура Габрово. Установено е, че в частен имот в с. Чукили, общ.Габрово са произвеждани наркотични вещества. При претърсването са иззети множество прекурсори, съоръжения и материали, предназначени за производство на синтетични наркотици. Под ръководството на прокуратурата действията по разследването продължават.", "date": "2018.02.16", "title": "Искат постоянен арест за габровец, въртял нарколаборатория"}
{"url": "https://www.24chasa.bg/novini/article/6721134", "text": "9-годишно момченце се е ударило в автобус на пешеходна пътека. Това съобщиха от ОДМВР - Пловдив. Изясняват се обстоятелствата около инцидента, при който детето е пострадало. Сигналът е подаден около 18.00 часа вчера. На пешеходна пътека на ул. „Съединение“ преминал автобус с 60-годишен водач и странично в него се ударило 9-годишно момченце. Детето е прегледано в болница и освободено за домашно лечение. Алкохолната проба на шофьора е отрицателна. Местопроизшествието е запазено и посетено от служители на сектор „Пътна полиция“ и Пето РУ. Образувано е досъдебно производство.", "date": "2018.02.16", "title": "9-годишно момче се блъсна в автобус на пешеходна пътека в Пловдив"}
{"url": "https://www.24chasa.bg/novini/article/6719187", "text": "    При така наречения Народен съд през 1945 г. трибуналът сочи 2730 мишени за разстрел. Кървавата баня ни изкара най-големите фашисти на планетата. Рекорд, с който може да кандидатстваме в “Гинес”. Мисията на Народния съд е да обезглави политическия, военния и интелектуалния елит на нацията. Да разчисти територията за съветизация на страната. Или както образно се изразява един съвременник: “На мястото на изсечената гора да поникнат храсти!” За тази цел организаторите на трибунала които са докарали поражението след Втората световна война. Многократно го преекспонират и от вихрушката правят буря. Така вместо трима виновни на ешафода отиват 2730. На 25 септември 1944 г. ЦК на БРП (к) уведомява Георги Димитров в Москва: “Законопроектът за Народния съд е готов. Приета е най-кратката процедура, но докато започнат да действат, ще мине известно време. Това може да се използва за негласната ликвидация на най-злостните врагове, която се провежда от нашите вътрешни тройки. Контрареволюцията трябва да бъде обезглавена бързо и решително.” Сред най-злостните врагове са неколцина журналисти и писатели. Тройките ликвидират Данаил Крапчев, Райко Алексиев, Йордан Бадев, Ненчо Илиев. насред Горна Джумая, сега Благоевград. Райко Алексиев е умъртвен в Дома на слепите в Коньовица. На слепите, та никой да не види! На 30 септември 1944 г. Министерският съвет приема историческия документ, онасловен “Наредба-закон за съдене от Народен съд виновниците за въвличане България в Световната война срещу Съюзените народи и за злодеянията, свързани с нея”. Той е обнародван в “Държавен вестник” на 6 октомври. Според наредбата закон Народният съд се състои от върховни и областни състави. Върховните са 12, областните са 68. В техните рамки са организирани 135 масови процеса в цялата страна. срещу 10 919 са повдигнати обвинения. Съдбата на повечето от останалите е неизвестна. В столицата Съдебната палата се оказва тясна да побере подсъдимите и магистратите. По тази причина част от делата се гледат в Софийския университет. Пред Първи върховен състав с председател Богдан Шулев са изправени бившите министри, регентите и царските съветници. Главен обвиняем е Богдан Филов, два пъти министър-председател и после регент. Филов се опитва да защити една незащитима политика. Неговата фатална грешка е не толкова присъединяването ни към Тристранния пакт, колкото обявяването на война на САЩ и Англия. докара бомбардировачите в небето на България. В София са разрушени 12 657 сгради, жертвите са над 2000. Бомбардирани са Пловдив, Карлово, Стара Загора, Кюстендил, Дупница, Мездра, Търново, Добрич, Русе, Лом и други населени места. На 13 декември 1941 г. Богдан Филов информира Народното събрание, че ще се сражаваме с двете велики сили. След словото той записва в дневника си кой колко е ръкопляскал: “Не ръкопляскаха на речта ми Н. Мушанов, П. Стайнов, Н. Сакаров, Филип Махмудиев (горнооряховски депутат, бивш демократ, сега приобщен) и еленският депутат П. Марков, те демонстративно оставаха седнали на местата си, когато другите ставаха на крака. Ал. Цанков ръкопляскаше на декларацията, но не и лично на мене вън от речта. Д-р Н. Николаев също не ръкопляскаше, но ставал с другите депутати. Сп. Ганев ръкопляскал съвсем слабо.” Никола Мушанов е осъден на 1 година затвор, а Филип Махмудиев получава 5 години тъмница. Николай Николаев и Спас Ганев, които са проявили някакъв интерес към речта, са осъдени на смърт. Присъдата на Ганев е изпълнена, а на Николаев пращат вест в Стокхолм да се прибере, за да го екзекутират. Княз Кирил също е жертвен агнец. Той си няма хабер от политика, става регент от немай-къде. На смърт е осъден и третият регент ген. Никола Михов заедно с бившите министър-председатели Добри Божилов и Иван Багрянов. Към тях са добавени всички депутати, които са ръкопляскали на Богдан Филов. Смъртниците са откарани на Софийските гробища. Разстреляни са един по един, а хирургът Александър Станишев проверявал пулса на всяка жертва, за да констатира смъртта. Последен е застрелян той като бивш министър на вътрешните работи. Телата са нахвърляни в бомбени ями. Отгоре е насипана сгурия. След кървавата баня новите червени регенти поднасят съболезнованията си на царица Йоана  Интелектуалците са съдени от Шести върховен състав. Председател е някой си Димитър Димитров, а сред членовете на съда е пролетарският бард Димитър Полянов. Тяхната работа е улеснена, защото на 4 октомври 1944 г. в “Работническо дело” излиза статията “Фашизмът в нашата литература”. В нея критикът “Фашистките влияния - пише той - проникнаха в творчеството на по-голяма част от официалните писатели. Тях можем да открием у Каралийчев, Вълев, Красински, Чилингиров, Арнаудов, Йоцов, Цонев и много други, без да се изброяват всички. Ала особено трябва да се подчертае фашисткият облик на Фани Попова-Мутафова, Павел Спасов, Чавдар Мутафов, Димитър Талев, Ненчо Илиев и в областта на хумора Фра Дяволо. Тези автори се опитаха да изградят художествени произведения върху фашистка основа...” “Фашистките тенденции проникнаха по разни пътища и в различна степен в писанията на повече от официалните български писатели. Наша длъжност е да ги търсим, откриваме и посочваме на читателите”, обобщава авторът. Борис Йоцов и Михаил Арнаудов вече са осъдени като бивши министри от Първи върховен състав. Йоцов е наказан със смърт, а Арнаудов с доживотен затвор. Той дори извлича полза от тюрмата. Проф. Дочо Леков разказваше, че веднъж му споделил на ухо: “Никога не съм имал такова спокойствие като в затвора, свърших куп литературна работа...” Матвей Вълев загива в така наречената Отечествена война срещу фашистка Германия и не е удобно да бъде съден. Ненчо Илиев-Сириус и Райко Алексиев-Фра Дяволо са ликвидирани от комунистическите тройки. От 96 интелектуалци 16 са осъдени на смърт, 12 на доживотен затвор, останалите получават различни срокове зад решетките. Присъдата на посочената от Борис Делчев Фани Попова-Мутафова е 7 г. строг тъмничен затвор. Царица Йоана е единственият хронист на Кървавия четвъртък. Така е запомнен 1 февруари 1945 г., когато са изпълнени смъртните присъди на политиците. Царицата проявява завиден кураж и я пускат да се сбогува с жертвите. Драмата е документирана в спомените на Йоана, писани в изгнание през 1964 г. Те са издадени на италиански език в Милано. Минали са две десетилетия, но подробностите не са изличени от паметта й. Ето този трагичен епизод от българската история: “Присъдата на процеса на регентите и на министрите бе произнесена в четири часа следобед. Беше четвъртък, който в България още се нарича Кървав четвъртък. Чух четенето по радиото. Списъкът започваше с името на моя девер Кирил. До мен беше Мария-Луиза (на 12 години), която веднага разбра и избухна в отчаян плач. Отиде по-късно да го каже и на брат си, който също беше много привързан към чичо си, и плакаха дълго заедно. от входа към ул. “Алабинска”. По този път се простираше конвой от шест камиона, към които бяха отправени жертвите. Беше дадена заповед да се удря и убива всеки, който протестираше, повишавайки глас. Един млад депутат, Иван Батембергски, извика: “Помощ”, но веднага му бе счупен черепът с приклад. Друг, министърът Тодор Кожухаров, инвалид от войната и блестящ писател, вървеше, опирайки се на бастун; изведнъж извика: “Не трябва да плачем за нас, а за България”. И запя националния химн “Шуми Марица”. Бе убит с удар от револвер. Тримата регенти Кирил, Филов и Михов бяха изведени последни заедно с двама тежко болни осъдени. Качиха ги на един полупразен камион. Духаше леден вятър. На осъдените, преди да ги убият, бе отнета последната надежда да видят отново близките си, тъй като семействата бяха депортирани, и това бе причината, поради която В гробищата на София бяха паднали няколко бомби, отваряйки много широки ровове. Осъдените бяха накарани да слязат на малки групи в близост до тези “вече готови” ями. Някой, не виждайки строен наказателния взвод, попита дали ще трябва да чакат на това място и с този ужасен северен вятър. Бе отговорено набързо, че ще бъдат убити един по един. Наистина, двама екзекутори бяха готови с автомати в ръце. Изглежда, че на всеки убит проф. Ал. Станишев е проверявал пулса и слагал ухо на сърцето му. Има върховното себеотрицание да повтори това задължение толкова пъти, докато остане сам и последен, за да бъде убит. Върху телата на жертвите бяха изсипани камиони със сгурия. Надяваха се така да отклонят вниманието и народните поклонения. Узна се обаче по странните пътища на vox populi (гласа на народа) кого покриваха тези черни могили. Жени, млади и стари, се спираха безстрашно да се молят на тази земя; и аз самата, придружавана от една или друга от моите дами, отивах да коленича край този общ гроб. Странно - запазила съм жив спомен от черните воали, развявани от вятъра. Бях познавана отдалече. Но никой никога не ми каза нещо. Носехме свещи и цветя, върху тези пластове от въглища. Свещите можехме да ги държим запалени при лошо време за няколко мига, закривайки ги с телата си. Беше единствената възможна почит към тези нещастни мъртъвци и към всички други в нашата Родина. За тях и дали са още там, не се узна повече нищо. На следващия ден след екзекуцията ми телефонираха от София. Тримата комунистически регенти желаеха да дойдат да изкажат съболезнованията на правителството за смъртта на моя девер княз Кирил! Не успях да отговоря, че не желая да виждам никого. Вече бяха тръгнали и трябваше да ги приема. Не знаеха какво да кажат. Измънкаха: “Ваше Величество, поднасяме ви нашите съболезнования...” Казах след няколко минути: “След като вие, господа, сте си направили труда, използвам случая да ви предам, че не можейки да приема това, което стана, желая да замина, да напусна страната.” Народният съд е организиран под прякото ръководство на Георги Димитров. Той отдавна живее в страната на съветите и познава изтънко механизма на сталинистките процеси. Димитров е майстор на юридическата еквилибристика, дърпа конците с вещината на заслужил артист кукловод. В Централния държавен архив се съхранява кореспонденцията на комунистите в София с Димитров в Москва. На микрофилми е заснета цялата операция около конструирането на Народния съд. Публикуваме две телеграми, разменени между агент Спиридонов и вожда на международния пролетариат. *** 20 декември 1944 г. Спиридонов *** 20. 12. 1944 г. Д.", "date": "2018.02.16", "title": "2730 присъди издаде Народният съд"}
{"url": "https://www.24chasa.bg/novini/article/6721170", "text": "Германският министър на отбраната Урсула фон дер Лайен обеща страната й да увеличи разходите си за отбрана и вноските си в ООН, но призова в замяна на това други страни да не се отвръщат от мултилатерализма, предаде Ройтерс. Министърката се изказа дни след като американският й колега Джим Матис повтори искането на президента Доналд Тръмп европейските страни да харчат повече за въоръжените сили, предаде БТА. В реч пред участниците в Мюнхенската конференция по сигурността Фон дер Лайен днес заяви, че Германия е подготвена да играе по-значителна международна роля, като увеличи военните си разходи и вноските в ООН, но призова САЩ да се придържат към мултилатерализма. \"Обезпокоени сме, като виждаме, че някои партньори продължават да съкращават средствата за дипломация, за развитие на сътрудничеството и за ООН\", каза тя. Фон дер Лайен разкритикува планираното от Тръмп орязване на бюджета за чуждестранна помощ и за ООН. Нашите американски приятели също имат ценни ангажименти отвъд военната сфера, каза тя, цитирана от ДПА. Споменът за нацистките престъпления през Втората световна война накараха Германия да се въздържа от водеща роля в областта на международната сигурност. В споразумението си за управляваща коалиция обаче консерваторите на канцлера Ангела Меркел и социалдемократите се договориха да увеличат разходите за въоръжените сили след години на спад след края на Студената война. Фон дер Лайен днес заяви, че Германия иска да работи с Франция за задълбочаване на европейското сътрудничество и призова всички европейци да участват. По отношение на ЕС тя каза, че е необходима повече политическа воля за използването на военна сила. Европа трябва да ускори ход пред лицето на глобални предизвикателства като тероризма, бедността и климатичните промени. Онези, които искат това, трябва да могат да вървят напред, без да бъдат блокирани от отделни страни членки, отбеляза министърката.", "date": "2018.02.16", "title": "Германия ще увеличи разходите си за отбрана ако САЩ останат верни на мултилатерализма"}
{"url": "https://www.24chasa.bg/novini/article/6721198", "text": "Сръбският президент Александър Вучич заяви днес в интервю за Ройтерс, че сърбите едва ли ще подкрепят пълно признаване на независимостта на Косово в замяна на членство в Европейския съюз и че само компромис може да прекрати състоянието на \"замразен конфликт\", предава БТА.  Европейският съюз обяви, че Сърбия може да се присъедини към блока до 2025 г., ако направи нужните реформи и ако разреши разногласията с бившата си област Косово, която обяви независимост преди 10 години. Съюзът не посочи каква форма на споразумение очаква от Белград и Прищина, но в сряда германският външен министър Зигмар Габриел каза пред журналисти в Прищина, че Сърбия трябва да приеме косовската независимост, припомня Ройтерс. Сръбското държавно ръководство търси формула за решаване на въпроса, която може да бъде поставена на референдум. Някои коментатори предлагат споразумение, според което Сърбия няма да признае независимостта на Косово, но ще приеме членството му в ООН, което сега е блокирано заради ветото на сръбския съюзник Русия. Сръбският президент Александър Вучич, бивш националист, който в последно време зае проевропейски позиции, заяви, че всяко едно решение ще трябва да се предостави на сръбските избиратели, повечето от които смятат Косово за люлка на своята идентичност и религия. \"Народът трябва да реши\", каза Вучич, като отбеляза, че не е сигурен, че мнозинството е за признаване на независимостта на Косово. Той обаче посочи, че трябва да се осъзнае реалността и сърбите да разберат, че \"Косово не е наше, както си мислехме, но не е и тяхно, както те се опитват да покажат\". Президентът предупреди, че ако не бъде направен компромис, състоянието на \"замразен конфликт\" може да продължи с десетилетия. \"Не бива да оставяме на нашите деца да решават това\", каза Вучич.", "date": "2018.02.16", "title": "Вучич: Сърбите няма да подкрепят признаване на Косово в замяна на членство в ЕС"}
{"url": "https://www.24chasa.bg/novini/article/6721214", "text": "Светът е достигнал много близо до границата, зад която може да започне опасен международен конфликт, заяви днес германският дипломат Волфганг Ишингер, организатор на Мюнхенската конференция по сигурността, цитиран от световните агенции. Той подчерта, че тазгодишният 54-и поред форум с участието на около 20 държавни и правителствени ръководители и близо 80 министри на отбраната и външните работи, преминава под наслова \"До края на пропастта и обратно\". Тридневният форум се провежда в хотел \"Байришер хоф\" в баварската столица. \"Надявам се, че Мюнхен може да допринесе за началото на поне някакъв разговор отново и то не само между Москва и Вашингтон, а също между Москва и другите значими страни. Мисля например за Украйна и други горещи точки по света\", каза Ишингер. Той добави, че не е изгубил надежда, но \"трябва да бъдем реалисти, че светът все още изглежда доста зле в момента, що се отнася до глобалната стабилност\", предаде БТА. Тази година делегацията на САЩ за Мюнхенската конференция се оглавява от министъра на отбраната Джеймс Матис. Сред другите участници са британският премиер Тереза Мей, премиерите на Израел Бенямин Нетаняху и на Ирак Хайдер ал Абади, президентът на Украйна Петро Порошенко, както и външните министри на Русия, Иран и Турция. В кулоарите на форума вече се състоя среща на представители на Германия, Русия, Украйна и Франция (т.нар. Нормандска четворка), които обсъдиха конфликта в Украйна. Министърът на въоръжените сили на Франция Флоранс Парли констатира в речта си пред конференцията, че съвременният свят преживява големи промени и че балансът на силите в него се измества във вреда на страните, следващи принципите на либералната демокрация. Според нея понастоящем нараства рискът от глобални конфликти. Парли припомни, че след встъпването си в длъжност президентът Еманюел Макрон е заявил, че до 2025 г. Франция трябва да повиши разходите си за отбрана до 2 на сто от своя БВП. В речта си германският министър на отбраната Урсула фон дер Лайен каза, че Германия ще повиши разходите си за отбрана и размера на вноските си в ООН, тъй като възнамерява да играе по-голяма роля в международните отношения. Същевременно тя прикани САЩ да се придържат към политиката на мултилатерализъм.", "date": "2018.02.16", "title": "Волфганг Ишингер: Светът е близо до границата на голям международен конфликт"}
{"url": "https://www.24chasa.bg/novini/article/6721213", "text": "Полицията в Белград откри 37 нелегални мигранти в къща в квартал Мириево и арестува двама души по подозрение в незаконно преминаване на държавната граница и трафик на хора, предадоха Танюг и БТА. Мигрантите - 30 граждани на Ирак, двама от Афганистан, двама от Бангладеш, двама от Иран и един от Сирия, бяха намерени в къщата на семейна двойка, която е заподозряна в посочените престъпления. Двамата са в ареста за 48 часа, след което ще бъдат изправени пред прокурор в Белград.", "date": "2018.02.16", "title": "Откриха 37 нелегални мигранти в къща в  Белград, арестуваха собствениците"}
{"url": "https://www.24chasa.bg/novini/article/6721225", "text": "Мотор с двама души - момче и момиче се блъсна в лек автомобил \"Фолксваген - Бийтъл\" в Благоевград, предаде  . Пътният инцидент стана към 11 ч. днес на бул. \"П. К. Яворов\". Двамата пострадали от мотора са транспортирани до МБАЛ-Благоевград, както и водачката на автомобила, тъй като ударът е от нейната страна. 17-годишният водач на мотора е с мозъчен хематом и фрактура на ръката, подготвя се за транспортиране в столична клиника. Возещото се зад него 16-годишно момиче е на допълнителни изследвания. Водачката на колата не е пострадала. Причините за пътния инцидент се изясняват, но най-вероятно става дума за отнемане предимството на мотора.", "date": "2018.02.16", "title": "Непълнолетен моторист се блъсна в кола в Благоевград, трима пострадаха"}
{"url": "https://www.24chasa.bg/novini/article/6721227", "text": "Европа и Турция се нуждаят една от друга, ние трябва да останем силни заедно и да запазим нашите общи ценности и стандарти, заяви генералният секретар на Съвета на Европа Турбьорн Ягланд по време на посещение в Турция, съобщава Анадолската агенция. \"В момент, когато Европа се изправя пред нови предизвикателства днес, ние се нуждаем от единство и съгласувани действия, за да запазим нашата система в интерес на хората от нашия континент. Ние не можем да направим това без Турция\", посочи Ягланд, който говори пред юридическата академия в Анкара, предава БТА.  \"Като европейци ние трябва заедно да запазим нашите общи ценности, стандарти и система на човешките права\", подчерта генералният секретар на Съвета на Европа. \"В заключение ще кажа, че Турция се нуждае от Европа и Европа се нуждае от Турция\". Във връзка с неуспешния опит за преврат в Турция през 2016 г. Ягланд заяви: \"Знам, че Турция преживя национална травма. Но най-добрият отговор, който Турция може да даде, е да се придържа твърдо към човешките права, демокрацията и върховенството на закона\". Същевременно той изрази безпокойство във връзка със задържането на голям брой журналисти, членове на парламента, кметове и правозащитници в Турция. По време на двудневното си работно посещение в Анкара Ягланд се срещна с президента Реджеп Тайип Ердоган, с външния министър Мевлют Чавушоглу, с министъра по европейските въпроси Йомер Челик и с председателя на парламента Исмаил Кахраман.", "date": "2018.02.16", "title": "Генералният секретар на Съвета на Европа: Европа и Турция се нуждаят една от друга"}
