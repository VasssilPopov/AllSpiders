{"url": "https://www.24chasa.bg/novini/article/6756957", "text": "Причината за катастрофата с частния турски самолет, разбил се в югозападен Иран, може да е възпламеняване на двигателя, предаде иранската агенция ИНСА, като цитира на говорителя на иранското Управление за извънредните ситуации Моджтаб Халиди, предаде ТАСС. Той допълни, че машината се е ударила после в планински склон и се е подпалила, предаде Асошиейтед прес прес. Така се потвърждава версията на очевидци, които казаха, че са видели как от един от двигателите на машината излизат пламъци, още докато тя е летяла, предаде ТАСС. Самолетът е паднал близо до град Шахр-е Корд, на около 400 километра южно от Техеран. На мястото има спасителни и издирвателни екипи. Самолетът е \"Бомбардие Чалънджър 600\". Според говорител на Организацията за гражданска авиация на Иран Реза Джафаризадех в самолета е имало 11 души, предадоха световните агенции. Осем души са били пътници, а трима са били членове на екипажа. Според турския Червен полумесец всички в самолета са загинали, предаде Ройтерс. Ръководителят на турския Червен кръст Керем Кънък каза, че най-малко един от пътниците в самолета е член на турската бизнесфамилия Башаран. По-рано бе съобщено, че самолетът е на компанията Башаран Холдинг, предаде Ройтерс. Турски медии казват, че в самолета е била 28-годишната Мина Башаран, дъщеря на Хюсеин Башаран, глава на бизнеклана Башаран. Тя заедно с седем приятелки се прибирала от моминското си парти в Дубай. Мина трябвало да се омъжи следващия месец. Мина била член на борда на управителите на Башаран Холдинг и трябвало един ден да наследи семейния бизнес. Три дни преди трагедията тя качила снимки в Инстаграм от моминското си парти, както и други кадри от Дубай, на които се виждал и злощастният самолет. В социалните мрежи били качени и клипове, на които се виждало как Мина и нейните приятели купонясват на концерт на британската певица Рита Ора в дубайски нощен клуб. Засега официално не е съобщено кой е бил в катастрофиралия самолет, а иранската агенция ИРНА каза само, че всички пътници в него са били млади жени, предаде АП. Частният самолет е излетял от град Шарджа в Обединените арабски емирства и е трябвало да кацне в Истанбул.", "date": "2018.03.11", "title": "Дъщеря на турски милиардер и приятелките й били в разбилия се в Иран самолет"}
{"url": "https://www.24chasa.bg/novini/article/6756931", "text": "Към момента няма опасност от замърсяване на питейната вода на Брегово. Хората трябва да са спокойни. Това заяви управителят на Видинска област Албена Георгиева след извънредно заседание на кризисния щаб, предаде  . Обявеното бедствено положение обаче остава до нормализирането на обстановката. „Беше ни докладвано от представители на ВиК Видин, че опасност от замърсяване на питейната вода за момента няма. Има помпена станция, която е в близост до залетите площи, но към нея е прекъснато електроподаването. Вода към населението се подава от помпена станция „Брегово 1“. Тя работи, така че на този етап няма никакво притеснение за населението“, каза Георгиева. Служители на Районната служба „Пожарна безопасност и защита на населението“ във Видин са извършили оглед на дигите на река Тимок край Брегово. Набелязани са критичните участъци, като е разширен процепът в една от тях за по-бързо оттичане на водата обратно в Тимок. След като премине проблемната ситуация, от Напоителни системи ще предприемат мерки за заздравяване на дигите.", "date": "2018.03.11", "title": "Няма опасност от замърсяване на питейната вода на Брегово"}
{"url": "https://www.24chasa.bg/novini/article/6756942", "text": "Обявено е бедствено положение в село Иново. Това съобщиха от пресцентъра на Община Видин. Кметът на общината Огнян Ценков обяви със заповед бедствено положение за селото. Заповедта бе издадена днес и влезе в сила от 16.00 часа. Тя е във връзка с провеждането на аварийно-възстановителни работи, с цел ограничаване на последствията от скъсана дига в района на село Иново, вследствие на усложнена хидрометеорологична обстановка – валежи от дъжд и интензивно снеготопене и повишени нива на водните басейни и водосборите на реките. Проблемът възникна преди обяд и при огледа се установи, че на около километър от моста на главния път на дигата откъм с. Иново има пробойна. Едната част от водата в събирателния канал се излива в землището на селото (земеделски земи). По този повод Общинският щаб за защита при бедствия проведе две заседания, ръководени от заместник-кмета на Община Видин инж. Цветан Асенов. Щабът възложи и бе направено геодезическо заснемане на района, на първите къщи в близост до разлива, на дигата и нивото на водата в нея. Това се налага, за да може да се обсъдят най-ефективните мерки за справяне със ситуацията и възстановяване на дигата. „До дигата към този момент не е възможно да се пристъпи отникъде, с никаква техника“, каза инж. Цветан Асенов. „Ще се търси временно решение на проблема. Достъп до къщите има и може да се предприемат действия за малка предпазна дига, за да се защити населението на Иново“, обясни инж. Асенов. Пътят между земеделската земя и къщите е годен за преминаване на тежка техника и ако се наложи ще бъде направена превантивно малка дига, водата ще остане в разливната зона и няма да има никаква опасност за хората, допълни заместник-кметът. На заседанието на Общинския щаб в 17.30 часа присъства и областният управител на Видин Албена Георгиева. „Към момента продължава да се наблюдава дигата, това ще продължи през цялата нощ, с усилията на „Напоителни системи“. Най-важното, което трябва да се каже в случая е, че няма опасност за населението“, заяви тя по повод ситуацията в Иново. Според заповедта Щабът за изпълнение на Общинския план за защита при бедствия преминава на непрекъснат режим на работа. Кметът на кметство Иново уведомява населението за създалата се обстановка. От страна на „Напоителни системи“ - Видин трябва да се осигури постоянно наблюдение на критичните участъци, както и необходимата техника и специалисти за извършване на аварийно-възстановителните дейности. Районното управление към ОДМВР - Видин, със съдействието на сектор „Пътна полиция“ ще организира предоставяне на своевременна информация за състоянието на пътната мрежа на територията на кметство Иново и при необходимост ще ограничи достъпа на граждани до засегнатите от наводнението участъци. Информация за обстановката и за хода на спасителните и неотложни работи ще се докладва на всеки два часа, а при възникнала ситуация – незабавно. При необходимост ще се активира и Доброволното формирование към Община Видин. Срокът за действие на бедственото положение е до отпадане на обстоятелствата, послужили за основание за обявяването на бедствено положение за част от територията на Община Видин, но не повече от 7 дни.", "date": "2018.03.11", "title": "Обявено е бедствено положение в село Иново, Видинско"}
{"url": "https://www.24chasa.bg/novini/article/6756845", "text": "16-годишно момче е с 8 шева на главата след скандал между роднини, които от години спорят за имот. Напрежението между тях ескалирало в събота следобед в столичния кв. “Враждебна”. Версиите на 2-те страни в скандала се различават и МВР ги изяснява. Знае се, че след запой баща и 16-годишният му син са се скарали с роднини. Последвала размяна на удари и пред полицаи всеки се жалел, че е нападнат и бит. Според novini.bg роднините се били с цепеници и орнаменти от ограда, но от МВР не потвърдиха. След мелето бащата на 16-годишното момче се обадил на тел. 112. Той бил стар познайник на МВР, често засипвал полицаите с най-различни жалби, твърдят запознати. При пристигането на полицията в събота роднините отново влезли в спор кой е предизвикал скандала и какво е станало след това. Всички били отведени за преглед в ИСУЛ. Заради травма на главата 16-годишният бил зашит с 8 шева. После той и баща му били освободени от болницата. Малко по-късно обаче двамата отишли в “Пирогов” и бащата обяснил, че младежът е припаднал. От полицията са разпитали всички пострадали, по случая е заведено и следствено дело. Засега няма задържани, защото от противоречивите показания на роднините не се разбира кой е подстрекател на скандала и кой е нападнал първи. Криминалистите ще разпитват още роднини и съседи на враждуващите. Назначена е и съдебномедицинска експертиза, която да покаже какви точно са нараняванията на момчето и дали са в пряка връзка с припадъка. След доклад от МВР прокуратурата ще прецени дали да повдига обвинения.", "date": "2018.03.11", "title": "Момче с 8 шева на главата след роднинска свада за имот"}
{"url": "https://www.24chasa.bg/novini/article/6756934", "text": "Президентът на Турция Реджеп Тайип Ердоган подложи на твърда критика позицията на НАТО относно Сирия, предаде ТАСС. \"Колко дълго в НАТО ще игнорират случващото се в Сирия? Кога алиансът планира да окаже поддръжка на Турция, чиято граница е подложена на атаки от терористични групировки от територията на Сирия\", е казал Ердоган по време на пътуване до град Болу, съобщава Анадолската агенция, цитирана от \"Фокус\". \"Кога най-после НАТО ще се прояви? Колко още такива призиви ще ми се наложи да отправям?\", е допълнил Ердоган.", "date": "2018.03.11", "title": "Ердоган: Колко дълго в НАТО ще игнорират случващото се в Сирия?"}
{"url": "https://www.24chasa.bg/novini/article/6756854", "text": "Горивата, които се продават контрабандно, и цистерните, с които са превозвани, ще се конфискуват в полза на държавата. Това предвижда нов закон за нефтените продукти, внесен в парламента от всички партии - “Обединени патриоти”, ГЕРБ, БСП, ДПС и “Воля”. Същата мярка ще се прилага и ако се установи, че от ведомствени бензиностанции или от мобилни обекти се зареждат автомобили. Със закона се забранява продажбата на горива на частни лица от ведомствени бензиностанции и мобилни обекти, като те може да се използват само за нуждите на съответното предприятие. Ограничението се въвежда заради липсата на пълен контрол над тези обекти в момента. Според данни на Министерството на финансите броят на ведомствените бензиностанции е над 4000. Годишният им оборот надхвърля 5 млрд. лева, но само 6% от него идват от продажби за вътрешни нужди. Останалата част от парите е от частни клиенти. Освен това само 1/3 от тези бензиностанции зареждат превозни средства на предприятието си. Останалите продават само на частни клиенти. От Българската петролна и газова асоциация твърдят, че през ведомствените бензиностанции минават големи количества горива, за които не се плащат акциз и ДДС. С други текстове в закона се въвежда изискването търговците на горива да се регистрират в Министерството на икономиката, да предоставят финансови обезпечения, а шефовете на фирмите да имат образователен ценз и осигурителен стаж. ( ). Целта на това изискване е да се прекрати схемата, при която дружества за търговия с горива натрупват задължения към бюджета, а след това се прехвърлят на неграмотни хора и социално слаби хора. В закона са предвидени и изисквания за поддържане на минимални количества в складове и съответната инфраструктура към тях. Като мотив за това се посочва, че по данни на НАП фирми с ниска капитализация и без инфраструктура са най-честите нарушители в сектора. Има и текстове, с които се изискват гаранции от фирмите, които се занимават с търговия с горива. Глобите за дейност без регистрация достигат 250 000 лв., а при повторно нарушение сумата се удвоява. В мотивите към закона вносителите посочват, че приемането му е нужно, тъй като в момента НАП и Агенция “Митници” не можели да се справят напълно със сивия сектор при горивата. Цитира се доклад на Министерството на финансите, според който контрабандата в сектора е 30%, а пропуснатите приходи в бюджета са за 1 млрд. лв. годишно. Посочва се още, че двата ключови данъчни закона - за акцизните складове и за ДДС, не обхващали достатъчно спецификата на пазара.", "date": "2018.03.11", "title": "Конфискуват горива и цистерни за контрабанда"}
{"url": "https://www.24chasa.bg/novini/article/6756801", "text": "Саудитският крал Салман разпореди днес да бъдат създадени специализирани служби за борба с корупцията към прокуратурата, за да се заемат със случаите на корупция в кралството след неотдавнашна антикорупционна акция, предадоха Асошиейтед прес и ДПА. Мярката цели да се повишат ефективността и резултатите в борбата срещу всички форми на корупция, за да се защитят държавните средства, заяви главният прокурор на Саудитска Арабия Сауд ал Моджеб, предаде БТА. През ноември десетки саудитци, сред които и членове на кралското семейство, бивши държавни служители и влиятелни бизнесмени, бяха задържани при антикорупционна акция. Безпрецедентните арести бяха по заповед на антикорупционната кампания, ръководена от влиятелния престолонаследник Мохамед бин Салман. Според критици акцията е била, за да се консолидира властта на принца престолонаследник. Повечето задържани бяха освободени, след като сключиха финансови споразумения с властите, за да избегнат съдебно преследване. Според главния прокурор споразуменията са донесли на хазната активи за над 106 млрд. долара.", "date": "2018.03.11", "title": "Създават специални служби за разследване на корупцията в Саудитска Арабия"}
{"url": "https://www.24chasa.bg/novini/article/6756810", "text": "Докато е на разходка в парка, жена от Хасково намери голяма сума пари, които сега търсят собственика си, предаде  . Сумата е петцифрена, но Дора Мутафова нито за миг не си помисля да я прибере – въпреки че с нея би могла, например, да издържа цяла година дъщеря си, която е студентка. „Чуждото никога. Аз знам какво е и 10 лева да загубиш, как ти тежи”, обяснява Дора. Затова носи парите в полицията. Там те са описани, преброени и ще останат на съхранение, докато собственикът им не ги потърси. Единственото, което той трябва да направи сега, е да посочи точната сума и да опише номинала на банкнотите. Дора се надява, че след този репортаж, парите ще се върнат при собственика им.", "date": "2018.03.11", "title": "Жена от Хасково намери голяма сума пари в парка и ги върна"}
{"url": "https://www.24chasa.bg/novini/article/6755918", "text": "Година след като изолира нов вирус - бактериофа,г във Филаделфия, САЩ, третокурсникът от университета “Дрексел” Виктор Евтимов се е заел с нова мисия. Бургазлията е избран от института “Архипелагос” на остров Самос за ръководител на проект за създаване на изкуствен риф. В момента Виктор е в Гърция и ще остане там до края на месеца. “Сега сме на фаза проучване на мястото, където ще бъде поставен изкуственият риф, за да добием представа за вида и числеността на рибите, които обитават района. Целта на изкуствените рифове е да привличат младите риби, като им осигуряват подслон и защита от хищници. А това би увеличило броя им”, споделя той. Добавя, че изкуственият риф на Самос ще бъде изграден от тухли, защото са подходящ екоматериал, който в същото време не е и скъп. 22-годишният младеж работи по проекта с още няколко свои състуденти. Групата се гмурка ежедневно в изумруденото море, за да проучи добре морското дъно. Виктор разказва, че когато разглеждал проекти, по които би могъл да работи, попаднал на този за създаване на изкуствени рифове. Проектът обаче бил в застой и младият учен решил да го рестартира. На въпрос дали би се занимавал с нещо подобно и в България, Виктор казва, че тази дейност изисква много ресурс, какъвто той няма, а у нас липсвали организации, които се занимават с това. “Концентрирал съм се върху екология и еволюция Откакто се помня, имам интерес към биологията. Природата и животните винаги са ми били интересни, затова и самото учене на предмета биология в училище беше много естествено за мен”, споделя Виктор, който е възпитаник на немската гимназия в Бургас. Той е още съвсем пресен студент, когато се включва в проект на университета, чрез който първокурсници участват в откриването, изолирането и добавянето в базата данни на нови вируси. Вирусът на бургаския откривател е наречен Geralt и вече е част от световната база данни, след като е представен на симпозиум на програмата SEA-PHAGES в Ашбърн, Вирджиния. Там лично Виктор и негови колеги от университета разказват за откритието. “Бактериофагите са вируси, които заразяват бактерии и ги използват, за да се възпроизвеждат. Сравнително ново откритие са и все още има много от тях, които не са документирани. От гледна точка на медицината те са интересни, защото имат потенциал да предоставят нов начин да се борим с бактериални болести. Имайки предвид безотговорното използване на антибиотици, което води до нови, резистентни към препаратите щамове, откритието може да е изключително важно за медицината”, обяснява Виктор. Пред “24 часа” той разказва, че университетът, в който учи, предоставя много възможности на студентите, а преподавателите не просто четат лекции, а се интересуват от развитието на възпитаниците си. Като повечето млади и талантливи хора Виктор се чувства добре и в Америка, и в Европа, където пътува по различни програми и стажове. “В Америка никога не съм се усещал като чужденец Там те приемат, какъвто си, и ако учиш или работиш, както трябва, ти предоставят възможности за развитие”, категоричен е младежът. “Това, което най-много го впечатлява в САЩ, са толерантността и свободата на мисълта”, допълва майка му Петя Петрова, преподавател по английски и зам.-директор на немската гимназия в Бургас. Когато през 2015 г. синът ѝ завършва елитната гимназия, няма съмнение, че ще учи биология - любовта му към животните и природата го съпътства от малък. В 11-и клас Виктор все пак пробва и нещо друго. Записва се на едномесечно обучение в престижен университет в Уелс, където слуша лекции по политически науки. Връща се в България и признава на майка си, че му било интересно, но политологията не е неговата наука. “Тогава разбрах, че е важно да дадем на децата си възможност да пробват, да им се доверим в избора, за да намерят своя път. Много е вълнуващо за един родител да вижда, че подкрепата, която дава, води до свободата на избор и експериментиране, полезно както за самия човек, така и за общността”, казва Петя. Тя си спомня, че от малък Виктор бил много любознателен. “Любимите му занимания бяха да му четем книги. На 3 или 4 години знаеше наизуст “Цар Лъв”. Помня, че един ден играеха с приятелче вкъщи. Бях ги оставила сами, за да им приготвя закуска. Когато се върнах, го заварих да “чете” на приятелчето си, като не изпускаше нито една от написаните думи”, спомня си майката на младия учен. “Огромното му желание е да се върне в България и да работи за опазване на природата и биологичните видове у нас. Все още не е сигурен как ще се случи това, но смята, че има възможности. Притесненията му са по-скоро свързани с това, че държавата не облекчава инициативността и че нивото на прозрачност по дейностите в различните сфери от живота ни е все още доста ниско”, казва Петя. Неговите успехи радват както най-близките му хора, така и бившите му преподаватели от гимназията. За 5-те години в университета “Дрексел” бургазлията ще премине през три стажа по шест месеца. Миналия март Виктор изучаваше биологията на фоликулите в Германия, този месец е в Гърция и проучва подводния свят на остров Самос.", "date": "2018.03.11", "title": "22-годишният Виктор, който откри нов вирус в САЩ, сега гради изкуствен риф в Гърция"}
{"url": "https://www.24chasa.bg/novini/article/6756856", "text": "Милиардерът и консерватор Себастиан Пинера положи клетва като президент на Чили, предадоха световните агенции. Пинера заменя на поста Мишел Бачелет. Той бе избран за президент за втори път миналата година. Преди това оглави страната в периода 2010-2014 г. По конституция в Чили президентите нямат право на два последователни мандата. Церемонията по полагане на клетвата се състоя в сградата на парламента в пристанищния град Валпараисо, предаде ДПА. Присъстваха над 1000 гости, сред които и няколко държавни глави на съседни страни, предаде БТА. След като положи клетва като президент, Пинера прие клетвата и на министрите в новото правителство. Сред тях е и независимият романист Роберто Ампуеро, който ще бъде министър на външните работи, предаде ДПА. Шейсет и осем годишният Пинера ще трябва да продължи реформите на обществото, подети от Бачелет. По време на предизборната кампания Пинера съумя да привлече именно онези силно консервативни избиратели, които не одобряваха реформите на Бачелет, сред които узаконяването на еднополовите бракове и декриминализиране на абортите, отбелязва Франс прес. Пинера ще трябва да управлява без мнозинство в парламента, оглавен от социалисти, предаде ДПА. Начело на Камарата на депутатите е социалистката Мая Фернандес Алиенде, а начело на Сената - социалистът Карлос Монтес. Пинера изгради бизнес империя, включваща авиокомпания, телевизия, както и футболния отбор Коло-Коло, смятан за един от най-успешните клубове в страната. Според сп. \"Форбс\" оценява състоянието на Пинера на 2,4 милиарда долара. Вторият мандат на милиардера започва в момент, в който цените на медта за износ нарастват и това увеличава приходите за Чили и води до растеж в икономиката, оценявана на 250 милиарда долара, отбелязва Ройтерс. Левицата се зарече да се противопостави в парламента на плана за Пинера за намаляване на данъците и за \"рафиниране\" на прогресивната политика на Бачелет, допълва агенцията. При встъпването си в длъжност Пинера обеща да съживи икономиката на страната, която беляза рязък спад при Бачелет, допълва Асошиейтед прес.", "date": "2018.03.11", "title": "Милиардерът Себастиан Пинера положи клетва като президент на Чили"}
{"url": "https://www.24chasa.bg/novini/article/6756880", "text": "Президентът на САЩ Доналд Тръмп каза, че е отхвърлил искане на мексиканския си колега Енрике Пеня Нието да каже, че Мексико няма да плаща за предложената от САЩ погранична стена, предаде Ройтерс. На предизборен митинг в Западна Пенсилвания, организиран в подкрепа на републикански кандидат за Конгреса, Тръмп даде подробности за напрегнат телефонен разговор с Енрике Пеня Нието, който е провел миналия месец. Разговорът доведе до отлагане на първата визита на мексиканския лидер в Белия дом. Тръмп повдигна въпроса на митинга, след като събралите се започнаха да скандират \"Построй стената!\". Президентът нарече Енрике Пеня Нието \"наистина мил човек\", който е отправил искането си с уважение, предаде БТА. \"Той каза: Г-н Президент, бих искал Вие да направите изявление, че Мексико няма да плаща за стената,\" разказа Тръмп. После добави, че е казал на мексиканския си колега: \"Вие луд ли сте? Няма да направя подобно изявление\". Тогава Пеня Нието му казал \"Да\", визирайки, че Тръмп ще направи такова изявление. Когато чул това, Тръмп казал: \"Довиждане, няма начин да приема такава сделка\". Мексиканският външен министър Луис Видегарай повтори късно снощи в съобщение в Туитър искането на Мексико да не плаща за стената. Неотдавна съветникът на американския президент и негов зет Джаред Къшнър посети Мексико, за да се опита да намали напрежението между САЩ и Мексико, породено от полемиката за стената. Тръмп планира да разгледа във вторник прототип на стената в района на Сан Диего в щата Калифорния. Тогава той ще посети за първи път този американски щат, откакто стана президент.", "date": "2018.03.11", "title": "Тръмп разказа как е отказал молбата на Мексико за пограничната стена"}
{"url": "https://www.24chasa.bg/novini/article/6756753", "text": "Председателят на опозиционната Демократическа партия /ДП/ Драган Шутановац подаде оставка като лидер на тази партия заради лошите изборни резултати, но остава член на ДП, съобщи Танюг. На заседание на Главния комитет на ДП той каза, че вече 21 години води борба за демократичните ценности и не възнамерява да се откаже. Шутановац каза, че решението за оставката е лично негово и не е бил подложен на никакъв натиск в партията, а се чувства отговорен за лошия резултат на ДП на местните избори в Белград, предаде БТА. На изборите за Градски съвет на Белград на 4 март ДП спечели малко над два процента от гласовете. Изборният резултат шокира всички в ДП, тъй като става дума за най-лошия резултат в историята на тази партия. Поражението е още по-тежко, тъй като се случи в Белград, който винаги е бил бастион на демократите. \"Сръбската прогресивна партия имаше двама противници на изборите, а ние 22\", каза Шутановац на откритата част от заседанието на Главния комитет на партията. Той добави, че ДП не е създадена \"да се занимава с комунални проблеми, както и че мисията на тази партия не е завършила, нито пък визията й е реализирана\".", "date": "2018.03.11", "title": "Лидерът на опозиционната в Сърбия Демократическа партия подаде оставка"}
{"url": "https://www.24chasa.bg/novini/article/6756756", "text": "Протестиращи групи на поддръжници на турското правителство и на кюрдски активисти влязоха в схватка днес на летището в Дюселдорф, предаде ДПА. Единият протест бе насочен срещу турската военна операция в кюрдския анклав Африн в северозападна Сирия. Привърженици на турската операция пък организираха контрапротест. Около 200 души участваха в двата протеста, уточни пред ДПА полицията. Не е ясно дали има сериозно пострадали в сблъсъка между двете групи протестиращи, предаде БТА. Управата на летището уточни, че протестите не са довели до нарушаване на графика на полетите, макар че малка част от терминала за заминаване е бил засегнат. Спонтанни протести имаше през уикенда в цяла Германия, където живеят много турски имигранти. Около 400 души протестираха край руското и турското генерално консулство в Хамбург късно снощи, отбеляза говорител на полицията, като допълни, че някои са хвърляли камъни по сградите, като са нанесли леки щети. Мирни прокюрдски протести е имало в Кил, Саарбрюкен и Кайзерслаутерн. Турция започна на 20 януари военната операция \"Маслинова клонка\" в сирийския анклав Африн, насочена срещу сирийските кюрдски милиции \"Сили за защита на народа\" (СЗН) и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК).", "date": "2018.03.11", "title": "Сблъсък между протестиращи в Германия заради офанзивата в Африн (Видео)"}
{"url": "https://www.24chasa.bg/novini/article/6756764", "text": "Министърът на финансите на САЩ Стивън Мнучин заяви, че условието на президента на САЩ Доналд Тръмп, за да се срещне с лидера на Северна Корея Ким Чен-ун, е дотогава азиатската държава не трябва да провежда ядрени и ракетни изпитания, предава Reuters. „Не трябва да има съмнение“, заяви Мнучин, отговаряйки на журналистически въпрос дали наистина срещата ще бъде отменена, ако няма твърди гаранции от страна на Северна Корея, предаде \"Фокус\". „Президентът даде ясно да се разбере, че условията са, че не може да има ядрени и ракетни изпитания – това са условията за срещата“, допълни министърът.", "date": "2018.03.11", "title": "Условието на Тръмп за среща с Ким Чен-ун е да няма ракетни и ядрени изпитания дотогава"}
{"url": "https://www.24chasa.bg/novini/article/6756908", "text": "Цял ден водолази с лодка издирваха без успех служител на МВР, който потъна във водите на река Малък Искър. Инцидентът станал тази сутрин на пътя между Златна Панега и Роман. Мъж на около 30-32 години е катастрофирал, като загубил управлението над „Фолксваген” на завой и паднал в дере край реката. Свидетели забелязали, че шофьорът успял да излезе от колата, но след това следите му се губят. В колата са намерени документите и мобилния телефон на Петър Петров, който работи на висш пост в министерство на вътрешните работи в столицата. Мъжът е от Роман и в близки родствени връзки с арестувания за корупция в ДАИ общински шеф Тихомир Вълчев. Бащата на изчезналия полицай е таксиметров шофьор, а майката работи в клона на банка ДСК. Веднага след като е открит катастрофиралия автомобил, целият наличен състав на районното полицейско управление в Роман е бил вдигнат под тревога. Започнало е мащабно издирване на Петър, като в него се включили и членовете на ловно-рибарското дружество. Малко след това под моста било открито якето на изчезналия мъж. В града пристигнал и екип водолази от Монтана, който се включил в претърсването на реката.", "date": "2018.03.11", "title": "Полицай изчезна мистериозно след катастрофа до река край Роман"}
{"url": "https://www.24chasa.bg/novini/article/6756787", "text": "Лидерката на френската крайна десница Марин Льо Пен предложи днес партията Национален фронт да се преименува на Национално обединение, предаде Франс прес. Така партията ще завърши своето обновление, което е условието за постигане на успех, аргументира се Льо Пен. \"Призовавам ви да доведете до край обновлението на партията, заради което ме избрахте за неин лидер. Това е условието за нашия успех\", каза Льо Пен пред делегати на партийния конгрес в Лил, предаде БТА. Новото име предстои да бъде одобрено от членовете на партията чрез гласуване по пощата. Резултатите от вота ще бъдат известни след не по-рано от шест седмици.", "date": "2018.03.11", "title": "Марин Льо Пен предложи името на партията й да се промени на „Национален съюз“"}
{"url": "https://www.24chasa.bg/novini/article/6756665", "text": "Терористи са атакували руското военно летище „Хмеймим“ в сирийската провинция Латакия с помощта на безпилотен летателен апарат, предава Regnum. Според местни медии на безпилотния летателен апарат е закрепено взривно устройство. Системата за ПВО на базата е успяла да прехване апарата преди да достигне до нея и да пусне бомбата, предаде \"Фокус\". Все още нито една терористична групировка не е поела отговорност за нападението.", "date": "2018.03.11", "title": "Терористи опитаха да атакуват руската база „Хмеймим“ в Сирия"}
{"url": "https://www.24chasa.bg/novini/article/6756672", "text": "Министърът на отбраната на Русия Сергей Шойгу съобщи, че Русия е изпитала в Сирия 210 образци на ново оръжие. Той изрази мнение, че операцията на руските въоръжени сили в арабската държава е им е дала огромен опит, предава ТАСС. „Ние прегледахме 210 образеца оръжие. Проверихме ги заедно със сирийците на бойното поле. Към това, което видяхме, направихме отделни допълнения, направихме своите бележки“, заяви Шойгу. На свой ред директорът на „Ростех“ Сергей Чемезов подчерта, че днес много руски въоръжения са по-добри от тези на САЩ и на ЕС, предаде \"Фокус\".", "date": "2018.03.11", "title": "Сергей Шойгу: Русия изпита 210 образеца на ново оръжие в Сирия"}
{"url": "https://www.24chasa.bg/novini/article/6756683", "text": "Клара Понсати, издирван бивш член на каталунското регионално правителство, се премести в Шотландия от Белгия, където бе избягала от испанско съдебно разследване във връзка с опита да бъде отделена Каталуня от Испания, предаде Асошиейтед прес. Клара Понсати, която е бивш министър на образованието на Каталуня, каза снощи, че отново е започнала да преподава в университета \"Сейнт Андрюс\". Понсати живееше в Белгия, откакто напусна Испания заедно с бившия регионален премиер на Каталуня Карлес Пучдемон и още трима бивши членове на регионалното правителство след неуспешния опит да обявят независимост от Испания през октомври, предаде БТА.  Понсати и останалите са заплашени от арест, ако се върнат в Испания. За петимата имаше издадена международна заповед за арест, но по-късно испански съдия отмени разпореждането. Заповедта обаче може да бъде подновена. На регионалните избори от 21 декември сепаратистите получиха абсолютно мнозинство в каталунския парламент, но още не са се договорили за съставяне на местно правителство.", "date": "2018.03.11", "title": "Бивш член на каталунското правителство се премести от Белгия в Шотландия"}
{"url": "https://www.24chasa.bg/novini/article/6756704", "text": " Министърът на отбраната на САЩ Джеймс Матис заяви, че наскоро демонстрираните от руския президент Владимир Путин нови високотехнологични оръжия не променя стратегията на САЩ, предава AFP. „След като изгледах демонстрираното от Путин, не видях промяна в руската армия смятам, че те няма да променят военния баланс“, заяви Матис. „Те не предизвикват нужда от промяна на нашата възпираща позиция“, допълни той и даде коментар, че речта на Путин на 1 март е била „разочароваща, но не и изненадваща. „Единственото нещо, което ще се промени е колко пари ще харчат за нещо, което няма да промени стратегическия баланс“, допълни той.", "date": "2018.03.11", "title": "Джеймс Матис: Новите руски оръжия не променят стратегията на САЩ"}
{"url": "https://www.24chasa.bg/novini/article/6756701", "text": "Около пет хиляди души демонстрираха днес в град Орестиада, намиращ се близо до границата с Турция, с искане за освобождаването на двама гръцки войници, задържани от турските власти по подозрение в шпионаж, предаде ДПА. , след като при патрулиране при лошо време неволно навлезли на турска територия, предаде БТА. Не може да има страна членка на НАТО, която държи \"като заложници\" войници на друга страна от НАТО, заяви днес кметът на град Орестиада Василис Мавридис. Миналата седмица Гърция се оплака на ЕС заради арестите. Проблемът, свързан със задържането на военните, засили още повече напрежението между двете съседни страни.", "date": "2018.03.11", "title": "Протест в Гърция за освобождаването на двамата войници, задържани от Турция"}
{"url": "https://www.24chasa.bg/novini/article/6756722", "text": "Русия е изпитала успешно нова свръхзвукова ракета, определена от руския президент Владимир Путин като \"непобедимо оръжие\", предаде Франс прес. Новината съобщи днес руското министерство на отбраната. Ракетата \"Кинжал\" е била на борда на руски изтребител МИГ-31, излетял от летище в южния руски военен район. Изпитанието е протекло, както е било планирано. Хиперзвуковата ракета е достигнала целта си, се посочва в съобщението. В него се уточнява, че в този руски военен район ракетата е била разгърната още от 1 декември. Във видео, качено в ЮТюб от руското министерство на отбраната, се вижда излитането на изтребителя с ракетата. После той се приземява на фона на бойна музика, предаде БТА. Ракетите с висока степен на точност \"Кинжал\" са предназначени да унищожават цели на земята и в морето, припомня руското ведомство и допълва, че в света не съществува еквивалент на \"Кинжал\". За да транспортира новата ракета, изтребителят МИГ-31 е трябвало да бъде модернизиран, уточнява във Фейсбук руският вицепремиер Дмитрий Рогозин. Първото изпитание на ракета \"Кинжал\" става седмица преди руските президентски избори на 18 март, на които се очертава да победи Владимир Путин. В реч пред парламента на 1 март Путин увери, че скоростта на ракетите \"Кинжал\" е 10 пъти по-висока от тази на звука и че те могат да \"излъжат\" съществуващите противоракетни системи. Тогава той призова западните страни да си дадат сметка на руската военна мощ, като същевременно увери, че не заплашва никого. Същевременно днес американският министър на отбраната Джим Матис, който е на посещение в Оман, каза, че новите руски оръжия оставят Вашингтон безразличен, предаде Франс прес. Той визираше речта на Путин от 1 март, когато руският президент представи новите оръжия на Русия с помощта на много кадри. \"Когато погледнах откъсите от онова, което Путин представи, не виждам никаква промяна в руския военен капацитет и не виждам системите, за които той говори да променят съотношението на военната сила\", каза Матис. \"Те не налагат никаква промяна в нашата политика на разубеждаване\", допълни той и определи речта на Путин като \"разочароваща, но не и изненадваща\".", "date": "2018.03.11", "title": "Русия изпита успешно нова свръхзвукова ракета, наречена \"Кинжал\" (Видео)"}
{"url": "https://www.24chasa.bg/novini/article/6756718", "text": "Не приемам политика, която да се заиграва с моето име. Защото толкова години градих своето име и доверието в своята личност. Мога с гордо вдигната глава да кажа, че няма нищо, от което да се притеснявам. Чудя се защо тези въпроси не бяха зададени по време на публичното изслушване, за да мога да се защитя и да кажа, че това са фалшиви новини. Това заяви Пламен Георгиев, председател на бъдещия мегаорган за борба с корупцията, пред   във връзка с изказванията на Опозицията по негов адрес. Той е бил наблюдаващ прокурор по разследването за корупция в „Митница Свиленград”, по което е подслушван тогавашният фиректор на митниците Ваньо Танов. \"Това е фалшива новина. Аз никога и по никакъв повод не съм разследвал този разговор, защото той не е бил докладван на мен или моя екип. Ние разследваме данни за корупция в митницата. След приключване на разследването се установи, че няма връзки на високите етажи във връзка с корупционни схеми и изпратихме делото по компетентност. Подслушвахме и Ваньо Танов. Но няма разговор с премиера Борисов. Месеци след приключване на делото се появи такъв разговор в медиите. Събрах екипа и ги попитах \"Колеги, имаме ли такъв разговор\". Те ми казаха, че нямаме\", заяви Георгиев. \"На един лист хартия бяхме извадили един разговор. При нас като информация беше пристигнало следното: \"Проведен разговор между Ваньо Танов с непознато лице, мъж, по служебна тема, във връзка с лице, наречено Мишо Бирата\". Имаме такива десетки хиляди разговора, няма възможност да се изписва всеки един, защото това е огромен обем хартия. Това е дошло при нас в прокуратурата. Професионалистите знаят как се работи по СРС-тата. Прокурорът физически, дори и да иска, няма възможност да ги изчете”, отбеляза той. „Не знаем дали този разговор, който после изтече в медиите, изобщо има нещо общо с това изречение. Да, името е същото, но какво се е говорило, до нас никога не е стигало, тоест ние никога не сме били свидетели на такъв разговор”, посочи Георгиев. Той допълни, че впоследствие е имало друго дело, което разследва този разговор, с което обаче той няма нищо общо. „До мен такъв разговор не е идвал, не съм го виждал, не съм му бил свидетел, не съм скрил нищо”, увери Георгиев. Всеки, срещу когото имаме сигнал, ще бъде разработен и ако се съберат доказателства, ще подадем информация или към прокуратурата за образуване на досъдебно производство, или ще се започне отнемане на имуществото, каза още той. Скоро ще има задържани за корупция, увери също Георгиев. По думите му вече има редица сигнали и става дума и за хора, които се занимават с политика, и за магистрати. Георгиев подчерта, че ще избере професионалисти, които да предложи за членове на новата антикорупционна комисия.", "date": "2018.03.11", "title": "Пламен Георгиев: Не съм разследвал разговор между Ваньо Танов и премиера"}
{"url": "https://www.24chasa.bg/novini/article/6756749", "text": "Частен турски самолет, летящ от Обединените арабски емирства до Истанбул е катастрофирал в южната част на Иран с 11 души на борда, предава AFP. Самолетът излита от град Шарджа в ОАЕ и катастрофира край град Шахре Корд, разположен на около 400 км. южно от Техеран, предаде \"Фокус\". Очаквайте подробности!                                                                                                                                                                                                                                                                                                                       ", "date": "2018.03.11", "title": "Турски частен самолет се разби в югозападен Иран (Обновена)"}
{"url": "https://www.24chasa.bg/novini/article/6756751", "text": "„Усещането за несправедливост, за непочтеност в обществото се засилва. Засилва се усещането за непрозрачност, от една страна, и за невъзможност на държавата да защити отделния човек. И оттам – гнева у хората”, коментира в „120 минути” по  юристът проф. Даниел Вълчев. „Неизбежната отбрана е регламентирана много добре в Наказателния кодекс, а сега виждам тежък популизъм (относно искането за промени в закона – б. ред.)”, обясни той. „Популизмът е всеки един опит да се реши краткосрочно един проблем, който знаеш, че ще катастрофира по начина, по който го решаваш, но го правиш за да можеш да покажеш, че си част от народа, а мръсниците са от елита”, добави той. „Народното събрание действа много на парче (…) В момента, ако един човек блъсне някого на пешеходна пътека, ще бъде наказан много по-сериозно, отколкото ако се качи на тротоара и „помете” спирката”, даде друг пример той. „Двете големи теми, които занимаваха обществото ни през последните десетина дена – продажбата на ЧЕЗ и случая с д-р Иван Димитров и Георги Джевизов, казват едно и също нещо – усещането за несправедливост в обществото е много силно, това прави хората гневни. Ако нещо изиграе лоша шега на управлението, ще е това”, добави Вълчев.", "date": "2018.03.11", "title": "Даниел Вълчев: Усещането за несправедливост у хората се задълбочава"}
{"url": "https://www.24chasa.bg/novini/article/6756741", "text": "Трима мъже са откарани в болница с различни травми след поредния сблъсък на автомагистрала \"Хемус\", в района на Девня. Инцидентът станал днес, малко преди 17 часа на магистралата, в посока към Варна. В участъка на разклона за Девня, при изпреварване, са се ударили ауди и пежо. Пострадали са двамата шофьори - на 24 и на 27 години, още един мъж на 25 години и бебе. Четиримата са откарани в болница, контактни, без опасност за живота. На мястото има полицейски екипи, които изясняват причината за инцидента. Най-вероятната обаче е превишена скорост. Движението в двете платна не е ограничено.", "date": "2018.03.11", "title": "Отново катастрофа на \"Хемус\", трима мъже и бебе в болница (Обновена)"}
{"url": "https://www.24chasa.bg/novini/article/6756777", "text": "\"Честно казано, не съм чул изказването на патриарха. Несъмнено, по принцип уважаваме всички онези, които да се борили срещу османското иго. Но главното е, че ние оценяваме основно приноса на нашите руски войски в освобождаването на България от османско иго, и руската преса, доколкото знам, отразяваше доста активно военните действия. Това е главният за нас въпрос. А кои още са участвали – това е друг въпрос, не е основен. Основният принос са направили руските войски, а не някои други, въпреки че благодарим на всички, които са участвали в освобождението на България от османско робство. Това заяви в предаването \"120 минути\" по   Михаил Любимов, бивш полковник от КГБ, по повод изказването на руския патриарх Кирил срещу речта на президента Радев за 3-ти март. \"Стигнахме до едно такова състояние по отношение за Запада, когато всички нещастия ги прехвърлят на Русия или на Путин. Ако се развали времето, който е виновен? Путин. Детенцето се е наакало, кого можем да виним? Путин, разбира се. И това е анекдотичен случай. Защото ни смятат не просто за злодеи вече – и нас, и Путин, и цялата руска служба… Мразят ни... Учудващо е дори всичко това. Смятат, че сме идиоти\", заяви той. \"Представете си, да вземем този офицер на Главно разузнавателно управление (ГРУ), който беше шпионин, беше осъден от руския съд, лежа в затвора, помилваха го и го размениха срещу група от наши разузнавачи. Трябва да си идиот , за да го убиеш. Защо не го убиха в Москва? Трябваше ли да го размените, да го изпратите в Лондон и да го убиете в навечерието на президентските избори в Русия? Трябва да си пълен идиот… Нима ни смятате за идиоти, г-да от Запада? Не, не сме идиоти. Чудесно разбираме, че срещу нас е започната ожесточена кампания от страната на ЦРУ и не е учудващо, че няма дори разследване, а министърът на външните работи, Джонсън, който е един уважаван писател, беше един прекрасен кмет на Лондон – но веднага заявява, че това е „ръката на руснаците”, смята Любимов за случая с отровения бивш руски шпионин в Лондон. \"За Литвиненко – аз достатъчно сериозно съм изследвал този въпрос и чудесно зная… Аз имах подчинени хора, които отговарят за тези неща, но за огромно съжаление, през цялото съветско време след Сталин, след убийството на Бандера, не сме убили нито един предател. Ще кажете, а знаменитият чадър? Извинявайте, кой го е направил? Ние дадохме чадъра, но изпълнители бяха българите. И това беше направено по личната молба на Тодор Живков, който имаше съответните претенции към Марков, нали е така? Защото той беше женен за дъщеря му – така ли е, ако не бъркам нещо?\", пита той. След поправка от водещия, че не са били женени, той заяви: \"Но е имало някаква връзка, имало е връзка между тях, с дъщерята на Живков. Защо българите го убиха? Знаете ли колко говорят срещу режима, и сега и тогава. Накратко: ние дадохме чадъра, това е така. Но кого друг сме убили, поне един можете ли да посочите? А имаме маса предатели, но нищо няма да ви говорят тези имена. Дори Калугин, който нанесе толкова вреда, никой не го е закачал.\"", "date": "2018.03.11", "title": "Бивш полковник от КГБ: Живков „поръча” Георги Марков, имаше нещо с дъщеря му"}
{"url": "https://www.24chasa.bg/novini/article/6756798", "text": ", съобщи иранската държавна телевизия, предадоха световните агенции. Според говорител на Организацията за гражданска авиация на Иран Реза Джафаризадех в самолета е имало 11 души, предадоха световните агенции. Самолетът е паднал близо до град Шахр-е Корд, на около 400 километра южно от Техеран, допълва телевизията, предаде БТА. Към мястото, на което е паднал самолетът, са се отправили спасителни и издирвателни екипи. Според турски медии самолетът е \"Бомбардие Чалънджър 600\". Селяни от района на трагедията разказват, че преди да падне самолетът, от единия му двигател излизали пламъци, предаде Асошиейтед прес. При удара със земята избухнал пожар, допълват ирански медии. Ирански телевизии показват горски масив, в който е паднал самолетът и над него се издига черен дим, предаде ТАСС. Причините за катастрофата остават засега неясни. Трима души в самолета са били екипаж, а осем са били пътници. Иранската агенция Тасним съобщава, като се позовава на иранската Организацията за гражданска авиация, че пилотът е поискал от диспечерите разрешение да се снижи, след което самолетът е изчезнал от радарите, предаде Франс прес. Според турското министерство на транспорта самолетът е бил на компанията Басаран холдинг, предаде АП. Агенцията припомня, че през февруари ирански самолет, изпълняващ полет по вътрешни линии, се разби в Южен Иран и загинаха всички 65 души в него.", "date": "2018.03.11", "title": "Пътниците на разбилия се в Иран самолет са 11. Свидетели: Двигателят му гореше"}
{"url": "https://www.24chasa.bg/novini/article/6756662", "text": "Днес се навършват 12 години от смъртта на бившия президент на Сърбия и Югославия Слободан Милошевич, който почина в затвора в Хага, където бе подсъдим за военни престъпления, съобщиха част от сръбските медии. На гроба в родния му град Пожаревац днес поднесоха венци почетният председател на Социалистическата партия на Сърбия Милутин Мърконич членът на партийното ръководство Никола Шаинович. Венец бе поднесен и от името на министъра на отбраната и лидер на Движението на социалистите Александър Вулин. Тази година лидерът на сръбските радикали Воислав Шешел, за разлика от миналата година, не дойде на гроба. Венци имаше и от съпругата и сина на Милошевич Мира Маркович и Марко, които живеят в чужбина, както и от снаха му Милица и внука марко, които живеят в съседство, предаде БТА. И докато почитатели на Милошевич посещават гроба му, от сръбското правителство съобщиха за медиите, че утре, по повод 15-ата годишнина от убийството на премиера Зоран Джинджич правителствена делегация ще положи венец на паметната плоча в двора на правителството, където Джинджич бе застрелян. Нито Милошевич, нито Джинджич имат паметници в Белград, въпреки че има инициативи от техни привърженици това да бъде направено. Въпросът за паметниците ще бъде решен след конституирането на новия Градски съвет на Белград, където мнозинство има управляващата Сръбска прогресивна партия на президента Александър Вучич. По-рано този месец сръбските социалисти отново официално поискаха в Белград да бъде вдигнат паметник на покойния президент. Историкът Чедомир Антич обаче смята, че инициативата за вдигане на паметник на Милошевич е опит да се подобри спадналият рейтинг на социалистите. \"Смятам, че не можем да намерим нито един успех на Милошевич през 90-те години. Той остави Косово като открит проблем, което ни се върна с война. По същество той беше експерт да прикрива поражението. Той е символ на провала на едно поколение\", каза Антич. Милошевич бе лидер на Социалистическата партия на Сърбия, която оглавяваше до смъртта си, беше два пъти президент на Сърбия, а след това и президент на Съюзна република Югославия. Десетгодишното управление на Милошевич завърши през 2000 г. с победа на кандидата на Демократичната опозиция на Сърбия Воислав Кощуница на изборите за президент на Югославия. На 27 май 1999 г. Международният трибунал повдигна обвинения срещу Милошевич за престъпленията по време на конфликта в Косово, на 9 октомври 2001 г. добави обвинения за престъпленията в Хърватия, а на 23 ноември същата година - и за геноцид над мюсюлмани и хървати в Босна и Херцеговина. Милошевич бе арестуван на 1 април 2001 г., предаден бе на трибунала в Хага на 28 юни 2001 г. и пет години по-късно почина в затвора.", "date": "2018.03.11", "title": "12 години от смъртта на Слободан Mилошевич"}
{"url": "https://www.24chasa.bg/novini/article/6756654", "text": "Двама души са пострадали при катастрофа между два леки автомобила на бул. „Сливница“ и ул. „Одрин“. Това съобщи за  „Фокус говорителят на Центъра за спешна медицинска помощ (ЦСМП) – София Катя Сунгарска. Сигналът за инцидента е подаден в 14.48 часа, като екип на Спешна помощ е бил на мястото на третата минута от подаването му. По думите на Сунгарска от едната кола е пострадало 29-годишно момиче, което е колабирало от стрес. „В състояние след колапс е закарано за консултация в „Пирогов“. В другата кола 42-годишен мъж е с лека разкъсно-контузна рана на главата и също е хоспитализиран в „Пирогов“, уточни още тя.", "date": "2018.03.11", "title": "Двама пострадаха при катастрофа на бул. „Сливница“ и ул. „Одрин“ в София"}
{"url": "https://www.24chasa.bg/novini/article/6756649", "text": "Турските сили и Свободната сирийска армия досега са прочистили от терористи 950 кв. км площ в рамките на операцията \"Маслинова клонка\" в Северна Сирия, заяви днес турският президент Реджеп Тайип Ердоган, цитиран от Анадолската агенция. Досега е поет контролът над 950 кв. км., каза Ердоган на окръжен конгрес на управляващата Партия на справедливостта и развитието (ПСР) в черноморския окръг Болу. Той изтъкна, че целта на турската военна операция в Северна Сирия е \"не да окупира района, а да го освободи от терористите\" от Силите за защита на народа/Кюрдската работническа партия (СЗН/ПКК) и ДАЕШ (\"Ислямска държава\") и след това районът да бъде предаден на хората, живеещи там. Собствениците на \"освободените\" земи в района на Африн започнаха да се връщат по домовете си, посочи турският президент. Той добави, че близо 3300 терористи от СЗН/ПКК са били неутрализирани в района на Африн от началото на операцията \"Маслинова клонка\". Ердоган припомни, че Турция има 911-километрова граница със Сирия, като изтъкна, че границата често е подложена на заплахи от терористични групи. Като се има предвид какво се случва в Сирия, кога най-накрая \"ти, НАТО, ще вземеш нашата страна\"?, запита днес турският държавен глава. Ердоган и вчера критикува НАТО за това, че не оказва подкрепа за турската военна операция \"Маслинова клонка\". Турция започна на 20 януари офанзивата \"Маслинова клонка\" в района на Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК).", "date": "2018.03.11", "title": "Ердоган: Целта на военната операция в Сирия е да освободи района от терористите"}
{"url": "https://www.24chasa.bg/novini/article/6756659", "text": "11-годишно момче е пострадало в катастрофа кръстовището при булевардите „Петко Каравелов“ и „Аресналски“. Това съобщи за  „Фокус говорителят на Центъра за спешна медицинска помощ (ЦСМП) – София Катя Сунгарска. По думите ѝ катастрофата е станала между лек автомобил и колело, управлявано от 11-годишното момче. Момчето не е с тежки наранявания, но е закарано в „Пирогов“. Сигналът за инцидента е подаден в 14.57 часа, като на 10-ата минута екип на Спешна помощ е бил на местопроизшествието.", "date": "2018.03.11", "title": "11-годишен пострада при катастрофа на кръстовище в София (Обновена)"}
{"url": "https://www.24chasa.bg/novini/article/6756324", "text": "\"Николай беше един чудесен актьор. Много, много рязко ме върна Николай към моето детство, което е минало в този театър около големи актьори, между които беше и той. Спомените бяха много, много с безкрайно смешни актьорски моменти. В моето семейство имаше голяма драма, че имам много лоша дикция и никога нямаше да стана актьор. Моята баба беше страшно притеснена за това. Не станах актьор, но станах художник и това като че ли на него му хареса\". Това заяви синът на Николай Николаев - Бате Николай пред   броени минути преди поклонението пред неговия баща в Народния театър. Той нарича баща си единствено по име. Така бил свикнал от малък, според него, може би защото не е успял да отдели актьорския му образ от самия него.", "date": "2018.03.11", "title": "Синът на Бате Николай Стефан: Станах художник и това като че ли на него му хареса"}
{"url": "https://www.24chasa.bg/novini/article/6756266", "text": "Турски тираджия, който миналия декември блъсна УАЗ на ВиК, уби шофьора, рани спътника му и избяга от местопроизшествието, се изправя пред Окръжния съд във Велико Търново идната седмица. Делото срещу Осман Акйълдъз е образувано по обвинителен акт на Окръжна прокуратура - Велико Търново. Акйълдъз ще отговаря за това, че на 1 декември 2017 г. на пътя Велико Търново - Русе, близо до Полски Тръмбеш, предприел рисково изпреварване на забранен участък и ударил с челна лява част на влекача насрещно движещия се товарен автомобил марка УАЗ 452, собственост на ВиК „Йовковци“ ООД. В мелето причинил по непредпазливост смъртта на правоспособния водач на буса Илия И. (1959г.) и средна телесна повреда на возещия се до водача Стефан Б. (р.1967г.). После, вместо да потърси помощ или сам да опита да помогне на мъжете от смазаната руска машина, избягал от мястото на инцидента.", "date": "2018.03.11", "title": "Изправят на съд турски тираджия, причинил смърт на пътя и избягал"}
{"url": "https://www.24chasa.bg/novini/article/6756326", "text": "“Наш дълг е да разказваме с гордост на новите поколения за онзи акт на хуманност, който българският народ извършва преди 75 години със спасяването на над 50 000 български евреи от депортация“. Това заяви лидерът на БСП – София Калоян Паргов след като разговаря с президента на Световния еврейски конгрес Роналд Лаудер. Това стана след възпоменателната церемония в Централната софийска синагога по повод един от най-светлите исторически моменти в българската история. Това съобщиха от пресцентъра на БСП - София. “Отбелязването на тази годишнина с редица събития през цялата 2018 година е знак за историческа памет, коментира още Калоян Паргов. - Тази памет е добър знак за бъдещето. Защото знаем, че забравата на историята е тежка присъда за един народ. Отказът на българите да извършат онзи варварски акт в един от най-мрачните периоди в европейската история, когато континентът е подчинен от нацисткия ботуш, е героичен акт“. Според Калоян Паргов историческата памет е изключително необходима на България днес предвид все по-настойчивите опити да бъде възродена фашистката идеология. „Свидетели сме на прояви, като провеждането на „Луковмарш, които будят тревога, добави той. - Затова е наш дълг непрекъснато да припомняме и да разказваме на новите поколения, включително и в учебниците за средно образование, за онези исторически събития. Никой няма право да си позволява да изкривява историческите факти. Не бива да отричат наличието на фашизъм и антисемитизъм в България през Втората световна война, тъй като това са доказани исторически факти. 75-годишнината, която честваме сега, е доказателство за съществуването на антифашистка съпротива. Калоян Паргов е категоричен, че опитите в последните години да бъдат изкривени историческите факти с егоистичната цел да угодят на някакви дребни политически интереси са много опасни. „Последиците от подобни действия са непредсказуеми, убеден е той. - Втората световна война е жесток пример за това. Защото преди да избухне тя е имало ясни сигнали, за които всички са били глухи и слепи. Тези сигнали ги забелязваме и днес – постепенно зараждаща се омраза, нетолерантност, ксенофобия... Затова сме длъжни да проявяваме нетърпимост към тези прояви днес. За да не допуснем същата грешка, която Европа направи преди повече от 75 години. А последиците бяха пагубни за всички“.", "date": "2018.03.11", "title": "Калоян Паргов: Длъжни сме да говорим с гордост за спасяването на българските евреи"}
{"url": "https://www.24chasa.bg/novini/article/6756332", "text": "Българският министър на туризма Николина Ангелкова бе удостоена с награда за професионално партньорство на международното изложение \"Интурмаркет\" в Москва, съобщи днес пресцентърът на министерството на туризма. Отличието се дава за \"многогодишно сътрудничество, мащабно участие и творчески подход при организиране на работата на изложението\". Наградата е подписана от ръководителя на руската Федерална агенция по туризъм Олег Сафонов, с когото Ангелкова имаше ползотворна среща по време на изложението. Русия е генериращ пазар за България и е сред петте страни, които изпращат най-много туристи у нас. През 2017 г. близо 558 хиляди руснаци са предпочели страната ни за почивка и пътешествия, а над 400 хиляди граждани на Руската федерация имат втори дом в България, заяви при награждаването министър Ангелкова. България е сред десетте най-предпочитани за почивка от руските туристи държави и затвърждава сред тях облика си на семейна дестинация. Туроператори от федерацията, които работят на пазара в България, информират за повишение към момента с 15-20 процента на търсенето за лято 2018 г. в сравнение март миналата година, се казва в съобщението. \"Интурмаркет\" е сред най-големите международни борси за професионални туроператори. Тази година в нея участват повече от 1400 изложителя от над 130 държави, както и руските региони и национални туристически представителства. По неокончателни данни тридневният форум от 10 до 12 март ще бъде посетен от над 74 хиляди души. България представя на националния си щанд разнообразни възможности за морски, културноисторически, балнеоложки, спа и здравословен туризъм.", "date": "2018.03.11", "title": "Ангелкова с награда за професионално партньорство на международно изложение в Москва"}
{"url": "https://www.24chasa.bg/novini/article/6756338", "text": "Премиерът Бойко Борисов заминава за Македония, където утре ще участва във възпоменателната церемония в Скопие по повод 75-годишнината от депортирането на евреите от територията на днешна Република Македония. В памет на жертвите на Холокоста българският министър-председател, заедно с македонския си колега Зоран Заев, ще поднесе венец на паметника на загиналите евреи, предаде  .", "date": "2018.03.11", "title": "Борисов заминава за Македония"}
{"url": "https://www.24chasa.bg/novini/article/6756252", "text": "Стотици хора се събраха пред Народния театър да изпратят в последния му път големия актьор Николай Николаев, наричан с обич Бате Николай. \"Изпращаме нашия колега в неделя\", се появи на таблото на Народния театър и наистина първи поднесоха своите съболезнования на семейството неговите колеги. На смълчаната опашка застанаха Стефан Мавродиев, Антон Радичев, Владислав Карамфилов, Георги Мамалев, Виолета Гиндева, Надя Топалова, Дидо Мачев и още много негови колеги, приятели и почитатели. \"Николай беше неверотен човек. След кончината на брат си магьосника Орфи ми казваше на мен \"ти си ми вече брат\", сподели с тъга Астор. Той си припомни много забавни случки с Бате Николай, с когото са вършели, както каза той, десетки щуротии, дори играли в телевизионна програма \"Лебедово езеро\". \"Всеки може да бъде добър магьосник\", каза Астор, \"но Николай беше оригинален магьосник, правеше своите магии с хумор и доброта\". Венци бяха поднесени от името на президента, Министерство на културата, Народния театър и много други институции. . Намери го синът му Стефан в къщичката му край Вакарел.  Чували се редовно, но баща му често бил небрежен към телефона си, забравял да си плати сметката, да си зареди батерията. Не е бил сам. Наобикаляли го съселяните, с които бил голям приятел, за да му помагат и наглеждат. Дори го посетили във вторник (27. II.) сутринта, а Стефан го намира след обяд. Бил контактен. Веднага го откарват в Първа градска болница. Диагнозата била инсулт, уж не особено масивен, но после състоянието му се влошава. Лекарите правят всичко по силите си, а синът търси консултация и с проф. Габровски от \"Пирогов\". В тази клиника актьорът беше много ценен и обичан, там прилагаше своята смехотерапия на болните деца. Николаев имаше 6 деца, две от които осиновени. Преди баща си си отиде дъщеря му Надежда, която сложи край на живота си.", "date": "2018.03.11", "title": "Стотици се сбогуват с актьора Николай Николаев - Бате Николай (Снимки)"}
{"url": "https://www.24chasa.bg/novini/article/6756342", "text": "Парламентът на Китай одобри днес с почти пълно единодушие промени в конституцията, с които се премахва ограничението върху броя мандати за председателя (президента) на КНР. Промяната означава, че президентът Си Цзинпин ще може да остане на поста си неограничено дълго, предадоха осведомителните агенции. От участвалите във вота близо три хиляди членове на Общокитайското събрание на народните представители 2958 гласуваха \"за\", двама се обявиха \"против\", трима се въздържаха, а една бюлетина бе невалидна, предаде БТА. Миналия месец управляващата Китайска комунистическа партия предложи тази конституционна реформа и нямаше съмнение, че послушният парламент ще я одобри, посочиха Ройтерс и Асошиейтед прес. Реформата слага край на системата, наложена през 1982 г. от бившия китайски лидер Дън Сяопин с цел да не се повтарят занапред кръвопролитията през пожизнената диктатура на Мао Цзедун и в частност хаотичната Културна революция от 1966-1976 г. Преминаването към еднолично управление на Си засилва опасенията, че Пекин подкопава опитите да се осуетят крайностите на автократичното управление и да се изработи стабилна и предвидима регулация в икономиката.", "date": "2018.03.11", "title": "Парламентът на Китай върна пожизнения мандат на президента"}
{"url": "https://www.24chasa.bg/novini/article/6756391", "text": "Марин Льо Пен бе преизбрана днес с почти пълно единодушие за лидер на френския Национален фронт от 1500-те делегати на партийния конгрес в Лил, предаде АФП. Четиридесет и девет годишната Льо Пен бе единственият кандидат за ръководния пост на крайнодясната партия и получи 100 процента \"за\" от валидните бюлетини. При преброяването бе установено, че 2,87 на сто от бюлетините са празни или невалидни, предаде БТА. На последните президентски избори във Франция Марин Льо Пен успя да достигне балотажа, където бе победена от Еманюел Макрон. Тя започва трети мандат като лидер на Националния фронт, чието ръководство пое през 2011 г. от баща си Жан-Мари Льо Пен, основателя на партията. На конгреса в Лил днес бе решено със 79,7 гласа \"за\" срещу 22,2 на сто \"против\" да бъде отнет статутът на Льо Пен баща като почетен президент на партията. Днес следобед се очаква Льо Пен дъщеря да предложи не делегатите ново име на Националния фронт.", "date": "2018.03.11", "title": "Преизбраха Марин Льо Пен за лидер на френския Национален фронт"}
{"url": "https://www.24chasa.bg/novini/article/6756402", "text": "Сделката за ЧЕЗ по никакъв начин няма да е причина за повишаване на цената на тока. Това заяви пред   председателят на Комисията за енергийно и водно регулиране Иван Иванов. „Сключването на такава сделка, независимо кой е купувачът, по никакъв начин не влия върху цената на електроенергията. Тя се определя по ясна методика. В случая няма никакъв ценообразуващ елемент, свързан с прехвърляне на акции”, подчерта той. „Прехвърляне на акции от ЧЕЗ към „Инерком“ не може да бъде проверявано от Комисията за енергийно и водно регулиране, преди финализирането на сделката“, допълни още Иванов. По думите му контролът преди сключване на сделката трябва да се осъществи по параметри, които не са в правомощията на КЕРВ. „Ние се произнасяме в два изрично разписани случая. Когато се извършва разпореждане с имущество, с което се осъществява лицензионна дейност на едно енергийно дружество. Няма подобна хипотеза, защото имуществото на лицензираните дружества ЧЕЗ „Електро“ – България и ЧЕЗ „Разпределение“ - България остава в цялост. Вторият случай, в който може да се произнесем, е когато се извършват други сделки – те са изрично изброени, 4 на брой, в чл. 92 от Наредбата, но само в случаи, когато сделката се осъществява от лицензиант, а лицензиантите са ЧЕЗ „Електро“ и ЧЕЗ „Разпределение“. При това, за да се произнесе Комисията, трябва да постъпи, съгласно процедурата, заявление от тези дружества и ние в едномесечен срок се произнасяме. Няма съмнение, че ако след финализиране на сделката в един бъдещ момент подобно заявление постъпи в КЕВР, ние ще се произнесем, за да защитим обществения интерес“, обясни Иван Иванов.", "date": "2018.03.11", "title": "КЕВР: Независимо кой е купувачът, няма да има поскъпване на тока заради сделката за ЧЕЗ"}
{"url": "https://www.24chasa.bg/novini/article/6756399", "text": "Спасители от специализирания сектор на пожарната в Горна Оряховица вадиха ранен мотоцикретист от дере, за да могат медиците да му окажат помощ. Мъжът изхвърчал в труднодостъпното място, след като се забил с мотоциклета си \"Хонда\" в лека кола. Катастрофата станала в ранния следобед вчера на пътя между Долна Оряховица и село Драганово. Сблъскали се мощният японски мотор и \"Фолксваген Пасат\". На място били повикани полиция и спешна помощ, но не успели да извадят излетелия в дерето рокер. Наложило се да бъдат повикани спасители, които го изнесли с носилката и го натоварили в линейката. Той е откаран в болницата, без опасност за живота.", "date": "2018.03.11", "title": "Спасители вадиха мотоциклетист от дере след сблъсък с кола край Долна Оряховица"}
{"url": "https://www.24chasa.bg/novini/article/6756412", "text": "Земетресение с магнитуд от 4,4 по скалата на Рихтер е регистирано край бреговете на о. Крит в неделя сутринта, съобщава Европейският средиземноморски сеизмологичен център. Епицентърът на труса се е намирал на около 100 километра от град Палиохора и на около 180 от Ираклио. Земетресението е усетено на острова, но няма данни за щети или разрушения.", "date": "2018.03.11", "title": "Земетресение с магнитуд от 4,4 по Рихтер край бреговете на о. Крит"}
{"url": "https://www.24chasa.bg/novini/article/6756414", "text": "Четирима български граждани бяха задържани в Македония за трафик на мигранти, съобщава Македонската информационна агенция. Четиримата са се опитали в събота да превозят с микробус осем нелегални мигранти от Афганистан и Шри Ланка през граничния пункт „Богородица“, но са били заадържани от полицията, предаде \"Фокус\". „При извършени допълнителни проверки на превозното средство от полицейски и митнически служители, в специално направен тайник в горната част на автомобила са отрити осем нелегални мигранти от мъжки пол, на възраст от 18 до 41 години. Петима от тях са от Шри Ланка и трима от Афганистан“, съобщиха от македонското вътрешно ведомство. Мигрантите са разкрили, че техните превозвачи са ги взели от Атина след заплащане на такса, като е трябвало да ги откарат до Италия. Четиримата мъже ще прекарат осем дни в ареста.", "date": "2018.03.11", "title": "Задържаха четирима българи в Македония за трафик на мигранти"}
{"url": "https://www.24chasa.bg/novini/article/6756417", "text": "Енергийният министър Теменужка Петкова и изпълнителният директор на \"Национална електрическа компания\" ЕАД Петър Илиев ще посетят площадката, изградена за реализация на проекта АЕЦ \"Белене\", съобщиха от министерството. Ще бъде инспектирано изграждането на необходимите за съхранение на част от оборудването навеси. Посещението е предвидено за утре, 12-ти март, понеделник, 10.30 ч.", "date": "2018.03.11", "title": "Министър Петкова ще посети площадката на АЕЦ \"Белене\" утре"}
{"url": "https://www.24chasa.bg/novini/article/6756450", "text": "Британският министър на финансите Филип Хамънд заяви днес, че правителството в Лондон ще реагира \"подобаващо\", ако се докаже, че чужда държава е замесена в отравянето на Сергей Скрипал и дъщеря му преди седмица, предаде Ройтерс, цитирана от БТА. \"Това е полицейско разследване и ще има насочващо доказателство и ние трябва да отидем там, където ни отведе доказателството\", каза Хамънд пред телевизия Би Би Си. \"Трябва да оставим полицейското разследване да продължи своя ход. Но ако е имало участие на чужда държава, тогава очевидно това ще бъде много сериозно и правителството ще отговори подобаващо\", каза министърът.", "date": "2018.03.11", "title": "Великобритания: Ще реагираме подобаващо, \nако чужда държава е отровила бившия руски разузнавач"}
{"url": "https://www.24chasa.bg/novini/article/6749795", "text": "Жените в България се женят средно на 28 години, а раждат на 27 години първото си дете. Това показват данни на Националния статистически институт за 2016 г. При мъжете идеята за брак идва няколко години по-късно, защото средната възраст на младоженците е 31 години. Средната възраст, в която българката ражда, е между 25 и 29г. През 2016 г. дамите, които са родили на 28 години, са най-много - 4265 сред тази група до 30-те. Децата, родени от майки под 20 години, през 2016 г. са внушителен брой - 6031. Майките под 15-годишна възраст са 260, а 15-годишните родилки са дали живот на 650 деца. Когато българките са млади, мислят повече и по-често за брак. Представителките на нежния пол под 18 г., които са минали под венчилото, са 621. Младежите под 18 г., встъпили в брак, са едва 23. При покачване на годините мисълта за брак при мъжете става по-приятна. Статистиката сочи, че мъжете над 60 години се женят повече от дамите на същата възраст. Сключилите брак през 2016 г. мъже над 60 години са 565, а при нежния пол - почти наполовина - 289.", "date": "2018.03.11", "title": "Българката ражда на 27, жени се на 28 г."}
{"url": "https://www.24chasa.bg/novini/article/6756478", "text": "Руският президент Владимир Путин заяви, че връщането на Крим в границите на Украйна не е възможно при никакви обстоятелства, съобщава TAСС. В рамките на интервю за филма на Андрй Кондрашов „Путин“, разпространено в социалните мрежи, на въпроса дали е възможно полуостровът да се върне в границите на Украйна, руският държавен глава отговори: „Вие с всичкия си ли сте? Няма такива обстоятелства и няма да има никога“, предава \"Фокус\".", "date": "2018.03.11", "title": "Путин: При никакви обстоятелства Крим няма да бъде върнат на Украйна"}
{"url": "https://www.24chasa.bg/novini/article/6756155", "text": "Петима души се издирват за опит за убийство след палеж на джамия в Южна Германия, съобщиха местната прокуратурата и полиция, цитирани от Франс прес. Палежът е извършен в нощта срещу петък. Мишена била джамията в Лауфен, северно от град Щутгарт, посочват в общо комюнике прокуратурата в Щутгарт и полицията в Хайлброн, предава БТА. Неизвестни са хвърлили няколко коктейла \"Молотов\" през прозореца на сградата, в която спял имамът, уточнява комюникето. Имамът не е пострадал. Той успял сам да изгаси пожара, който е причинил само материални щети. Следователите проучват версията за нападение с расистки или ислямофобски мотиви. Вчера турската общност в Германия осъди деянието като нечовешко престъпление и терористичен акт, който не само заплашва пряко хора, но й разклаща основите на общността. \"Настояваме за пълно изясняване на случая\", заяви пред ДПА председателят на турската общност Гьокай Софуоглу. По данни на вътрешното министерство през 2017 г. в Германия са извършени 950 нападения срещу мюсюлмани или места, свързани с мюсюлманската общност, при които са били ранени 33-ма души.", "date": "2018.03.11", "title": "Издирват петима след нападение срещу джамия в Южна Германия"}
{"url": "https://www.24chasa.bg/novini/article/6756158", "text": "Президентът на САЩ Доналд Тръмп заяви, че ще спести на Европейския съюз митата върху стоманата и алуминия, ако ЕС се откаже от бариерите, които издига пред американските стоки, предаде Франс прес. Огласените от Тръмп мита от 25 процента върху вносната стомана и от 10 процента върху вноса на алуминий се оспорват от европейските и от други търговски партньори на САЩ като Япония. Те обаче не бяха удовлетворени от вчерашните разговори в Брюксел, предаде БТА. \"Европейският съюз, чудесни страни, които се отнасят зле със САЩ в търговията, се оплакват от митата върху стоманата и алуминия. Ако те се откажат от ужасните си пречки и мита върху американските стоки, ние ще се откажем от нашите. Ако ли не, ще въведем мита за колите и т.н. Справедливо!\", написа президентът в Туитър. Европейците изразиха вчера разочарованието си пред постоянния търговски представител на САЩ Робърт Лайтхайзър, който беше в Брюксел за отдавна планирана среща с европейския комисар за търговията Сесилия Малмстрьом и японския министър на икономиката Хирошиге Секо. ЕС, както и Япония, иска да бъде освободена от американските мита. \"Дискусията беше откровена, но не получихме яснота за процедурата за освобождаване и следващата седмица разговорите ще продължат\", съобщи Малмстрьом в акаунта си в Туитър след срещата, продължила около четири часа.", "date": "2018.03.11", "title": "Тръмп към ЕС: Ще се откажем от митата ни, ако вие се откажете от тези за нашите стоки"}
{"url": "https://www.24chasa.bg/novini/article/6756162", "text": "Търговска война със САЩ ще има единствено катастрофални последици за световната икономика, заяви китайският министър на търговията Чжон Шен, цитиран от Ройтерс, на фона на засилените критики на Пекин към предложените от Вашингтон мита върху вноса на метали. След натиск от техни съюзници САЩ допуснаха възможността за освобождаване на някои страни от митата, но прицел на гнева на Тръмп е Китай, разширяването на чието производство допринася за световния излишък от стомана. Китай многократно заяви, че ще отстоява легитимните си права и интереси, ако стане мишена на американски търговски мерки, предаде БТА. В изказване в кулоарите на годишната сесия на парламента Чжон заяви, че страната му не иска търговска война и няма да започне такава. \"В една търговска война няма победители. Тя ще донесе единствено катастрофа за Китай, САЩ и останалия свят\", каза министърът. Ще продължим дискусиите си със САЩ по тези въпроси, тъй като никой не иска търговска война, каза Чжон, цитиран от Франс прес. Той обаче подчерта, че страната му може да се справи с всякакви предизвикателства и решително ще брани интересите си. САЩ са най-големият вносител на стомана в света. През 2017 г. те са купили 35 милиона тона суровина, като Южна Корея, Япония, Китай и Индия представляват заедно 6,6 милиона тона. Китай е най-големият производител на стомана и алуминий, но производството му представлява малка част от американския внос (2,7 процента от стоманата и 9,7 на сто от алуминия), нареждайки го се далеч след Канада, Бразилия или Европейския съюз.", "date": "2018.03.11", "title": "Китай: Търговска война със САЩ би била катастрофална за световната икономика"}
{"url": "https://www.24chasa.bg/novini/article/6756164", "text": "Следователи са открили следи от нервнопаралитичното вещество, с което са бил отровени бившият руски разузнавач Сергей Скрипал и дъщеря му, в ресторант, където двамата се хранили миналата неделя следобед, предаде Би Би Си. Веществото било открито в италианския ресторант \"Дзици\" в град Салисбъри, Южна Англия. Доколкото е известно други клиенти, които са били там по същото време, не са в опасност, се казва в информацията на Би Би Си, която не цитира източник, отбелязва ДПА. Бившият полковник от руското разузнаване, хвърлен в затвора през 2006 г. в Русия по обвинения, че е шпионирал за Великобритания, беше намерен в безсъзнание заедно с дъщеря си на пейка близо до търговски център в Салисбъри, предаде БТА. Повече от 250 служители от британските антитерористични части участват в разследването на случая, каза вчера министърът на вътрешните работи Амбър Ръд след среща на кризисния комитет \"Кобра\".", "date": "2018.03.11", "title": "Откриха следи от нервнопаралитично вещество в ресторант, посетен от Скрипал и дъщеря му"}
{"url": "https://www.24chasa.bg/novini/article/6756166", "text": "Американският президент Доналд Тръмп каза, че според него Северна Корея вече иска да сключи мир, предаде Франс прес. \"Мисля, че искат да сключат мир. Мисля, че е време\", заяви президентът на политическа проява в Пенсилвания. Тръмп изрази доверие в ангажимента на севернокорейския режим да не изстрелва ракети до историческите преговори, които той ще има с лидера Ким Чен Ун, предаде БТА. Американският президент каза, че е убеден, че срещата \"ще има огромен успех\" и ще е много ползотворна. \"Имаме огромна подкрепа\", отбеляза Тръмп пред журналисти преди да отлети за Пенсилвания. На проява в подкрепа на конгресменът републиканец от Пенсилвания Рик Сакон, който се бори за място във федералния парламент, Тръмп каза, че е решил какво ще е мотото на кампанията за преизбирането му през 2020 г. \"Да запазим Америка велика!\"", "date": "2018.03.11", "title": "Доналд Тръмп: Северна Корея иска да сключи мир"}
{"url": "https://www.24chasa.bg/novini/article/6756168", "text": "Британската актриса и модел Елизабет Хърли обяви, че семейството й е изправено пред тежки времена, след като нейният 21-годишен племенник Майлс бил ранен при нападение на улицата, предаде  . „Той е многократно намушкан с нож в брутална атака в Лондон в четвъртък вечер\", написа Хърли в Twitter. Британските медии съобщават, че пострадалият младеж работи като модел. Полицията не съобщила имена, но е потвърдила, че двама 21-годишни младежи са били ранени по време на нападение в близост до лондонския „Батърси Парк” във въпросната вечер. Смята се, че атаката е извършена от група мъже, които избягали с кола.", "date": "2018.03.11", "title": "Намушкаха с нож племенника на актрисата Елизабет Хърли"}
{"url": "https://www.24chasa.bg/novini/article/6756173", "text": "Поклонението пред актьора Николай Николаев (бате Николай) е днес от 11.00 ч. в централното фоайе на Народния театър \"Иван Вазов\", съобщават от трупата и от Съюза на артистите в България. Николай Николаев почина на 77 години след инсулт. Роден е през 1940 г. в Силистра. През 1947 г. семейството му се премества в София. Завършва ВИТИЗ \"Кръстьо Сарафов\" в класа на проф. Кръстьо Мирски през 1965 г. Играе в Народния театър. Има много роли в киното. Изявява се и в цирка - като клоун и илюзионист. Особена популярност му носи детското тв предаване \"Сладкарница \"Захарно петле\", което - като Бате Николай - води заедно с Мариана Аламанчева. В последните години се грижи за настроението на малките пациенти на \"Пирогов\" като клоуна \"професор Коко\" от \"Клиниката по смехотерапия\". През 2015 г. е удостоен с най-високото отличие на Министерството на културата \"Златен век\" за принос в изкуството.", "date": "2018.03.11", "title": "Днес е поклонението пред актьора Николай Николаев в Народния театър от 11.00 ч."}
{"url": "https://www.24chasa.bg/novini/article/6756186", "text": "\"Почти преполовихме председателството. Работим активно, вървят срещите. В София минаха почти 100 срещи, много заседания в Брюксел. За мен радостното и важното са оценките на нашите партньори и колегите, с които работим, а те са много добри\". Това заяви министърът на българското председателство на Съвета на ЕС Лиляна Павлова пред  . \"Приятно изненадахме нашите партньори. Има ясно фокусирани приоритети, които се оценяват добре, допълни тя. Вторият отличен елемент е темата за Западните Балкани, която е поставена високо в дневния ред на институциите и има единогласие на институционалния триъгълник, поясни тя. В темата за сигурността и миграцията също има известно единогласие. Би следвало всички да сме обединени и да се радваме, когато България получава позитивни оценки, независимо кой е на власт, а не да злобеем\", каза Павлова по повод нападки от опозицията. \"Първият успех на председателството е вече факт и това е да върнем темата Западни Балкани. В никакъв случай обаче не даваме фалшиви обещания за дата за присъединяване към Съюза\", допълни още тя. \"Отношенията с Турция, не само на България, а и на ЕС, са много важни. На 23 март има среща на 28-те лидери, за да решат дали ще има среща на 26-ти, трябва да дадат мандат на Съвета, за да се проведе. Благодарение на доброто партньорство, което България има с Турция и добрите взаимоотношения между премиерът Борисов и президентът Ердоган, ние имаме нулев нелегален миграционен натиск по границата. Нито една друга външна граница на ЕС не може да се похвали с това. Турция е партньор все пак в НАТО, но и икономически, обясни Павлова. \"Причините са много, аргументите са важни и е полезно да се проведе такава среща. Форматът на срещата е ясен и ще е по Лисабонския договор - Председателят на Съвета Доналд Туск, премиерът Борисов, председателят на ЕК Жан-Клод Юнкер и от своя страна - Турция в лицето на президента Ердоган\". Тя допълни, че президентът Радев може да бъде поканен, но форматът на подобна среща е председателят на Съвета на ЕС, министър-председателят на председателстващата страна и председателят на ЕК. Според Палвола трябва да се внимава с репликите спрямо Турция, защото отношенията с нея са деликатни. \"Русия е важен партньор на Европа, а за българите тя е в нашите сърца като страна-освободителка, така че отношенията с нея трябва да са внимателни и деликатни, уточни Лиляна Павлова. Стратегически, Европа иска да бъде глобален фактор на световната сцена, но това преминава през ясни отношения с Русия и Турция, заяви Лиляна Павлова. Нямаме изгода от напрежение с партньорите ни\", коментира министърът на председателството ни.", "date": "2018.03.11", "title": "Лиляна Павлова: Русия е важен партньор, нямаме изгода от напрежение"}
{"url": "https://www.24chasa.bg/novini/article/6756170", "text": "Осъден на 13 години затвор и 150 000 лв. глоба за опит за трафик на над 50 кг хероин през Дунав мост, се изправя в понеделник пред Апелативния съд във Велико Търново. 49-годишния Сотир К. от с.Оряхово жали суровото наказание, определено му от Русенския окръжен съд в края на октомври м.г. Мъжът и съучастникът му Йордан Й. от Варна били пипнати от митническите служители с дрогата, оценена на 2 015 640 лв., на ГКПП \"Дунав мост\", на 21 януари 2017 г.. Прокуратурата ги изпратила на съд. Те били признати за виновни, че направили опит без надлежно разрешение да пренесат през границата на страната високорисково наркотично вещество - 50, 391 кг хероин, както и че са държали с цел разпространение дрогата на територията на страната. По двете обвинения първоинстанционният съд им определил наказания от 13 години лишаване от свобода и 150 000 лева глоба за Сотир К. К. и 10 години лишаване от свобода и 100 000 лева глоба за Йордан Й. Двамата наркотрафиканти трябва да излежават присъдите си при първоначален строг режим. Делото в Апелативен съд – Велико Търново е образувано на основание въззивни жалби от подсъдимия Сотир К. - лично и чрез неговия защитник. Йордан не е обжалвал присъдата.", "date": "2018.03.11", "title": "Осъден за трафик на 50 кг хероин иска \nснизхождение от съда във Велико Търново"}
{"url": "https://www.24chasa.bg/novini/article/6756192", "text": "Японското правителство ще отпусне на Международната агенция за атомна енергия (МААЕ) над 300 милиона йени (около 2,6 млн. долара) за инспекции на севернокорейските ядрени обекти, в случай че Пхенян се съгласи на това, съобщи днес агенция Киодо, цитирана от ТАСС. Решението е било взето на фона на постигнатия напредък по въпроса за ядреното разоръжаване на Корейския полуостров, след като Пхенян се ангажира да спре ракетно-ядрените си изпитания, ако има среща между севернокорейския лидер Ким Чен-ун и президента на САЩ Доналд Тръмп, предаде БТА. Токио и Вашингтон разглеждат извършването на инспекции на МААЕ в севернокорейски ядрени обекти като първа стъпка към ядрено разоръжаване на КНДР. Киодо отбелязва, че посочената сума ще покрие голяма част от разходите на МААЕ за инспекциите.", "date": "2018.03.11", "title": "Япония дава 2,8 млн. долара за инспекции на севернокорейски ядрени обекти"}
{"url": "https://www.24chasa.bg/novini/article/6756195", "text": "Боливия разпъна небесносиньо знаме с дължина 196,5 км, за да привлече вниманието към своята кампания за възстановяване на излаза си на Тихия океан, който изгубва от Чили пред 19-ит век, предаде ДПА, като си позова на местни медии. Около 17 000 военнослужещи и 4000 полицаи участваха в оформянето на най-дългото знаме в света по пътя между град Ла Пас (седалище на правителството) и Оруро, предаде БТА. Хиляди боливийци се отзоваха на призива на президента Ево Моралес да се включват в акцията, отбелязва Асошиейтед прес. \"Това знаме, най-дългото в света, е живо свидетелство за решимостта ни да сложим край на положението да сме без излаз на море, което продължава повече от столетие\", написа в Туитър Моралес На 19 март Международният съд в Хага ще разгледа иск на Боливия, която иска да получи достъп до океана от Чили. Боливия е лишена от излаза си на океана, след като заедно с Перу губи Тихоокеанската война от 1879-1883 с Чили. На Боливия е отнета територия от 120 000 кв. км, включително 400 км крайбрежна ивица. Мирно споразумение от 1904 г. определя сегашните граници между Боливия, Чили и Перу. Боливия е изгубила излаза си на море, но поддържа свой флот и иска коридор до океана, за да увеличи износа си на природен газ и полезни изкопаеми, отбелязва Ройтерс.", "date": "2018.03.11", "title": "Боливия иска да възвърне изласа си на Тихия океан"}
{"url": "https://www.24chasa.bg/novini/article/6756260", "text": "Осем души са ранени при шест катастрофи в страната през изминалото денонощие, съобщи МВР. Загинали няма. В София не е имало пътни инциденти.                                                                                                                                                                                                                                                                                                                       ", "date": "2018.03.11", "title": "8 са ранени при катастрофи в страната през изминалото денонощие"}
{"url": "https://www.24chasa.bg/novini/article/6756274", "text": "„Да се смесва политиката с икономиката е много лоша идея. Затова държавата не трябва да влиза в управлението на ЧЕЗ”. Това каза Николай Василев, вицепремиер от правителството на Симеон Сакскобургготски по  . Според него с твърденията, че държавното участие в дружеството е в зашита интереса на българите, са официални аргументни да се извърши лоша сделка. „За мен най-лошият вариант е с парите на данъкоплатците държавата да участва в сделка на цена, която не е определена от нея”, допълни Василев. Той увери, че никой няма да спре тока. \"Има достатъчно механизми да се извършва регулация. 14 години ЕРП-ата са частни, не е спрял тока и има регулация.\" Според Василев зад фирмата на Гинка Върбакова стои друг, който иска да купи ЧЕЗ. По думите му, ако държавата не се включи, тази сделка има голяма вероятност да се разпадне, особено след големия обществен отзвук. \"Има достатъчно механизми да се разпадне. Ако целта е да се спре сделката е достатъчно едно телефонно обаждане от Дондуков 1 до няколко централи на партии или на други държави. Не знам обаче дали това трябва да бъде целта, защото не знам кой седи нея, но държавата не трябва да се намесва. Тогава ще помогне на неизвестна на нас група хора да купят това предприятие с държавни пари. Тогава държавата нито ще упражнява контрол, нито ще има каквато и да е полза, а ще помогне на една сделка, за която казва, че не била добра\", каза Василев. Според него частният характер на енергоразпределителните дружества не заплашва и няма нищо общо с националната сигурност. \"Предполагам че в САЩ няма нито една държавна енергийна компания. Преди 15 години говорихме защо се приватизира телекома, защото и там е национална сигурност. Сега като имаме 3 големи чужди оператора, които няколко пъти си смениха собствениците, къде е проблемът с националната сигурност?\", каза той. На въпрос дали когато този сектор е в частни ръце, се отваря възможност в последствие да се явят всякакви кандидати, Василев отговори: „Това е друга тема, но е факт, че ЧЕЗ е второто ЕРП, което иска да се продава. Преди това беше E-ON, което се продаде на Energo-pro. Това отваря друга тема защо през последните години във всички сектори, много западни фирми, които дойдоха предишното десетилетие искат да си ходят. Това е доказателствто, че може би бизнес и имидж средата на страната не са достатчно добри, колкото ни се иска.” Блокиращата квота от 34% се отнася до драстични действия, например ликвидация на дружество, някакъв вид фалит или други драстични промени, коментира Василев какво всъщност означава блокираща функция. По-рано тази седмица министър Теменужка Петкова заяви, че, ако навремето държавата е взела дял от 34%, а не 33%, сега щяла да има блокираща функция. Според Василев приватизацията на ЕРП-тата е една от най-добрите приватизации изобщо. \"Приходите, които се получиха от трите сделки с ЕРП-тата са приблизително 1,5 млрд. лв. и те са долу горе половината от всички приватизационни приходи за последните 30 години общо. Ако някой критикува някоя приватизация, не трябва да е тази”, каза той. Василев обясни и критериите за участие тогава. \"Можеха да участват само западни оператори с голям международен бизнес. Всички победители, които се явиха бяха германска, австрийска и чешка компания от огромен размер, много по-голям от Република България. Това беше страхотно и от тогава секторът е напред.\"", "date": "2018.03.11", "title": "Николай Василев: Приватизацията на ЕРП-тата е една от най-добрите"}
{"url": "https://www.24chasa.bg/novini/article/6756291", "text": "Стойността на търговския стокообмен между България и Германия през изминалата година е 7,51 млрд. евро , което е ръст от 12,7 на сто спрямо предходната година, това показват данни на Германската статистическа служба, разпространени от Германо-българската индустриално-търговска камара. Резултатите оправдават очакванията за пореден рекорд при търговията, отбелязват от Камарата. Българският износ се развива изпреварващо в сравнение с вноса от Германия. Търговският дефицит за Германия е в размер на 136,6 млн. евро. Страната ни е изнесла стоки на стойност 3,82 млрд. евро за Германия, вносът възлиза на 3,68 млрд. евро. \"Тези резултати говорят за подобряването на състоянието на българската икономика като цяло. Отчитаме ръст при БВП, намаляване на безработицата. Инвестициите също са положителни\", е коментирал Митко Василев, главен управител на камарата. За пръв път стокообменът минава границата от 7 млрд. евро. Радващо е, че изнасяме повече, отколкото внасяме. От началото на прехода това се е случвало само веднъж - през 2013 г., е допълнил още той.", "date": "2018.03.11", "title": "Стокообменът между България и Германия бележи пореден рекорд"}
{"url": "https://www.24chasa.bg/novini/article/6756295", "text": "Големите супермаркети и повечето малки магазини останаха днес затворени за пръв път заради влязъл в сила нов закон, предаде Асошиейтед прес. Законът, предложен от профсъюзите с мотива, че хората трябва да почиват и да прекарват повече време със семействата си, бе приет от парламентарното мнозинство на прокатолическата партия \"Право и справедливост\". Ориентираните към бизнеса опозиционни партии заявяват, че ограничителната мярка е удар по свободата за търговия и предупреждават, че десетки хиляди може да загубят работата си, предаде БТА. Като начало законът забранява търговията на дребно през две от неделите в месеца, като през 2019 г. забраната ще обхваща три недели, а през 2020 г. магазините ще остават затворени през всичките неделни дни. Предвиждат се седем изключения в навечерието на великденските и рождественските празници.", "date": "2018.03.11", "title": "За пръв път днес  в Полша приложиха закон, ограничаващ търговията на дребно в неделя"}
{"url": "https://www.24chasa.bg/novini/article/6756289", "text": "Националния съвет на \"Движение България на гражданите\" - партията, създадена от Меглена Кунева, която от няколко месеца се оглавява от бившия й заместник Димитър Делчев, замрази членството си в Реформаторския блок. Това е решил Националният съвет на ДБГ. Замразява се и участието на партията в органите на управление на коалицията. Сред аргументите за рязкото движение са посочени: - В България има необходимост от силна демократична общност, \"готова да се противопостави на пълзящата диктатура на ГЕРБ, пренесена в общините през феодалния модел на управление\"; - Има опити на част от членовете на Реформаторски блок да легитимират и защитават грешни решения от страна на управляващите, в това число и срещи между членове на РБ и представители на правителството, противно на всички принципи и решения на коалицията; - Има недостиг на политическа воля за изграждане на реформаторски общности по места, които да се противопоставят на корупционния и феодален модел на управление на общините; Един месец изпитателен срок се дава на останалите партньори в РБ, които са всъщност СДС, БНД, \"Обединени земеделци\" и НПСД, преди окончателното напускане на блока, което ще стане и след допитване до местните структури. Раздялата можело да бъде предотвратена единствено, ако се поиска незабавна оставка на Бойко Борисов и насрочване на предсрочни парламентарни избори. Да се създадат антиГЕРБ коалиция и на антиГЕРБ общности по места, настояват от ДБГ. Наложително било да се изготвят реформаторска платформа с акцент върху смели действия в сектор сигурност, за повишаване на доходите, подобряване образованието и ефективна борба с корупцията. Макар и да не се заявява отсега, ДБГ ще мине към съюза на \"Да, България\" и ДСБ, твърдят източници на \"24 часа\".", "date": "2018.03.11", "title": "Партията на Кунева напуска Реформаторския блок, ако не се иска оставката на Борисов"}
{"url": "https://www.24chasa.bg/novini/article/6756315", "text": "Към работещите вече два сифона за източването на язовир „Рогозен”-1 край едноименното врачанско село пожарни екипи започнаха монтирането на още два. Бедственото положение за населените места от община Хайредин не е отменено. Това ще се случи след като заработят и допълнителните сифони, за да се гарантира сигурността на хората. Кризата около авариралият преливник на опасния язовир е напълно овладяна, а водните маси, които преминават през него вече са малки. Според експертите ситуацията се нормализира и ситуацията вече не е критична. Нивото на реките във Врачанско се понижава на територията на всички общини, съобщиха от областната администрация. В крайната точка от поречието на р.Скът е град Мизия, където равнището на водата е 190 см, при критични 290. Наблюдава се и значителен спад в нивото на язовирите.", "date": "2018.03.11", "title": "Положението в община Хайредин се нормализира (Обновена)"}
{"url": "https://www.24chasa.bg/novini/article/6756317", "text": "82-годишна жена е намерена мъртва след пожар в жилището й на ул. „Стара планина“, Разград. Това съобщиха от ОДМВР-Разград. Сигналът за инцидента е подаден на 10 март в 9.40 часа.                                                                                                                                                                                                                                                                                                                                                                                                                                                                                                                                                                                                                                              ", "date": "2018.03.11", "title": "Възрастна жена загина при пожар в дома си в Разград"}
{"url": "https://www.24chasa.bg/novini/article/6756499", "text": "Американският министър на отбраната Джеймс Матис заяви в неделя, че би било „изключително неразумно“ от страна на сирийския режим да извършва газови атаки срещу Източна Гута, съобщава AFP. „Пояснихме, че би било изключително неразумно да се използва газ срещу хора, цивилни или на бойното поле“, заяви Матис пред репортери, в рамките на дискусия, съсредоточена около ситуацията в контролирания от бунтовници сирийски анклав Източна Гута, предаде \"Фокус\".", "date": "2018.03.11", "title": "Джеймс Матис: Изключително неразумно е извършването на газови атаки в Сирия"}
{"url": "https://www.24chasa.bg/novini/article/6756511", "text": "Интервюто е направено на 1 март на \"Дондуков\" 2, в навечерието на посещението на руския патриарх Кирил у нас. Тогава Радев заяви, че еврофилия не трябва да бъде равнозначно на русофобия и че \"връзките между нашите народи са живи, особено в чисто човешки, емоционален, културен план и ако щете, на религиозно равнище, но в политически и икономически план нашите връзки бяха накърнени по време на прехода. Мисля, че нашите отношения трябва да се развиват и да вървят напред\". Президентът каза още, че Санстефанският мирен договор е \"възкресил България\" в границите, за които са мечтали възрожденците. Той добави, че Берлинският договор и \"целият 20-и век\" са изменили границите на Балканите и сега много хора с българско самосъзнание живеят извън пределите на своята родина. Той напомни, че България е дала на славянските народи писменост и се гордее с това свое постижение. Според него най-силните връзки между българския и руския народ са духовните и затова \"те ще преживеят всяка политическа зима\". А попитан как е решил от военен летец да се потопи в политиката, Радев отвръща: \"Професията на военния летец е невероятна. Професията на военния летец изисква пълна физическа, интелектуална и психическа мобилизация. Авиацията е любов за цял живот. Това е уникална професия. Но тези качества трябват и в политиката\". После Радев прави паралела - че докато по време на въздушен бой важи рицарският кодекс, той невинаги се спазва в политиката.", "date": "2018.03.11", "title": "Вижте цялото интервю на президента Румен Радев пред Михаил Гусман от ТАСС (Видео)"}
{"url": "https://www.24chasa.bg/novini/article/6756574", "text": "Президентът на Франция Еманюел Макрон разкритикува американския си колега Доналд Тръмп заради неговото решение да изтегли страната си от Парижкото споразумение за климата, пише Washington Post. По време на форум, посветен на слънчевата енергия в Делхи Макрон се срещна с жени, обучавани да станат соларни електроинженери и ги похвали, че те се борят за разширяването на ролята слънчевата енергия „въпреки, че някои страни решиха да напуснат Парижкото споразумение“, предава \"Фокус\". Форумът е организиран от „Международния слънчев съюз“ – международен орган, който развива ефективната употреба на слънчевата енергия и намаляването на зависимостта от фосилните горива. На свой ред присъстващият на форума индийски министър-председател Нарендра Моди призова към обединени усилия за засилването на ролята на възобновимата енергия и заяви, че Съюзът ще помогне да се постигне по-голяма енергийна сигурност.", "date": "2018.03.11", "title": "Макрон разкритикува САЩ за напускането на Парижкото споразумение за климата"}
{"url": "https://www.24chasa.bg/novini/article/6756578", "text": "Кубинците започнаха да гласуват на днешните парламентарни избори, които ще проправят път за първия постреволюционен президент на комунистическия остров, който не е от фамилията Кастро, съобщи ДПА. Над 8 милиона кубинци избират 605 членове на Националното събрание на народната власт. Изборният процес се очертава без изненади, тъй като има толкова кандидати, колкото са местата в парламента. От тях 548 са членове на Кубинската комунистическа партия, а останалите са одобрени от нея, предава БТА. Кубинците ще изберат днес и 1265 делегати в 15 провинциални събрания. Първото заседание на новия парламент ще е на 19 април и тогава ще бъде избран приемник на 86-годишния президент Раул Кастро. Очаква се това да е вицепрезидента Мигел Диас-Канел, инженер, издигнал се в йерархията на комунистическата партия и служил като министър на образованието. Междувременно колумбийците също започнаха да гласуват днес на избори, които са изпитание за мирното споразумение, сключено с партизанската групировка Революционни въоръжени сили на Колумбия (ФАРК) и сложило край на 52 години конфликт, съобщи ДПА. Около 36 милиона души имат право да изберат 166 членове на Камарата на представителите и 102 сенатори от изборните листи над 12 партии. Анализатори казват, че е трудно да се предвиди дали ще пожъне успех партия \"Демократичен център\", основана от бившия президент Алваро Урибе, който води кампания срещу сключеното през ноември 2016 г. мирно споразумение. Ако отнеме много гласове от партиите от дясноцентристкото коалиционно правителство на президента Хуан Мануел Сантос, \"Демократичен център\" може да измени или напълно да развали сделката. На тези избори политически дебют прави и самата ФАРК. Тя вече е политическа партия на име Обща алтернативна революционна сила, но запазва акронима си ФАРК.", "date": "2018.03.11", "title": "Започнаха парламентарните избори в Куба и Колумбия"}
{"url": "https://www.24chasa.bg/novini/article/6756629", "text": "Сръбският премиер Ана Бърнабич и американският и.д. заместник помощник държавен секретар за Европа и Евразия Матю Палмър си размениха тежки думи на неотдавнашната инвестиционна среща в Лондон, защото Бърнабич настояла Вашингтон да окаже по-силно влияние върху Прищина по въпроса за формирането на Съюз на сръбските общини, съобщава белградският вестник \"Блиц\". На сръбския премиер й омръзнало Сърбия винаги да бъде сочена за виновна, че не прави достатъчно, и отправила няколко остри думи към Палмър. \"Очакваме от вас да поискате по-силно Прищина да изпълни своята част от Брюкселското споразумение и да формира Съюз на сръбските общини\", казала Бърнабич. Палмър искал да убеди премиера, че САЩ вече правят всичко в тази посока. Той подчертал, че \"САЩ са заинтересовани диалогът между Белград и Прищина да продължи и попитал как САЩ могат да помогнат диалогът да бъде възобновен срлед убийството на Оливер Иванович\", съобщава източник на вестника, запознат с подробности от срещата, състояла се в кулоарите на лондонската инвестиционна среща, организирана от Европейската банка за възстановяване и развитие, предаде БТА. \"Блиц\" пише, че в кабинета на Бърнабич не пожелали да коментират срещата. На тази среща, която била доста тежка, Бърнабич подчертала също, че въпросът за запазване на сръбските църкви и манастири в Косово е въпрос на цивилизованост и норма, която се подразбира, и не смята това за никаква отстъпка по отношение на Сърбия.", "date": "2018.03.11", "title": "Сръбският премиер Ана Бърнабич влезе в  словесна битка с висш американски дипломат"}
{"url": "https://www.24chasa.bg/novini/article/6756639", "text": "„Ние не можем да вдигаме цената на електрическата енергия. Тя се определя от КЕВР, който е независим държавен орган“, заявяват в интервю за “Гласове” Милена Стоева, председател на Съвета на директорите на \"Инерком България\" ЕАД, и Веселин Захариев от \"Мейн Кепитал\", които са финансов консултант по сделката за закупуването на българските активи на ЧЕЗ. “От 20 г. насам единственият начин КЕВР да одобри повишаването на цената е по един много прост механизъм: дружествата ЧЕЗ, Еерго про и ЕВН правят постоянни инвестиции в подобряването на инфраструктурата, в мрежите, в качеството на тока, монтиране на нови електромери и т.н. Всички тези инвестиции се преглеждат внимателно от регулатора и той казва: \"Вие тази година сте направили 50 или 100 милиона инвестиции и съответно това може да повлияе върху потенциално вдигане на цената”, обяснява пред “Гласове” Веселин Захариев. “Цената е разходоопределяща. Прогнозният размер на инвестициите, които се правят за подобряване на услугата и инфраструктурата за следващият регулаторен или ценови период, които предвиждаш да направиш, са включени в цената, която КЕВР ще определи за мрежовите услуги, които предоставя разпределителното предприятие. Разбира се, във формулата има и други ценообразуващи елементи, но това е принципът”, посочва Милена Стоева, председател на Съвета на директорите на \"Инерком България\" ЕАД. “Електроразпределението и електроснабдяването са едни от най-регулираните бизнеси в България и подлежат на контрол, по отношение на сигурността на доставките от Комисията за енергийно и водно регулиране (КЕВР). В такава среда компаниите работят в строго определена рамка и при спазване на строги изисквания, които гарантират на първо място интересите на потребителите”, категоричен е Веселин Захариев. Той уточнява, че при нарушение качеството на услугите и доставките, регулаторът - КЕВР, може да реагира светкавично и да вземе мерки, за да се гарантира услугата. “Строго регулираната дейност на КЕВР позволява постоянен контрол. Това беше ясно казано и от председателя на КЕВР доц. Иван Иванов. И на пресконференцията, която даде, и на публичното изслушване, което имахме в парламента. Има достатъчно много рамки и рестрикции, както за извършването на дейността, така и за неизвършването й. Всяко неизпълнение на регулирана дейност e нарушаване на лицензията и би довело до мигновени действия от страна на КЕВР”, обяснява Милена Стоева пред “Гласове”. “Ние ще влезем в разпределителното предприятие при вече одобрени цени, които не сме договаряли и то за три години напред. Въпреки това сме спокойни, защото знаем, че ЧЕЗ управлява бизнеса си по нормален начин и те напълно професионално подхождат при изготвянето на ценовите заявления, по отношение на цени и инвестиции”, казва още Веселин Захариев.", "date": "2018.03.11", "title": "“Инерком” не може да вдига цената на тока"}
{"url": "https://www.24chasa.bg/novini/article/6756636", "text": "Според германския министър на икономиката Бригите Зиприс въведените от президента на САЩ вносни мита върху стоманата и алуминия ще доведат до загуба на работни места и до спиране на растежа. Тя допълни, че Европа и другите борци за свободна търговия в световен мащаб не трябва да позволяват да бъдат разделени, предава Reuters. „Политиката на Тръмп поставя под заплаха свободната глобална икономика“, заяви Зиприс. „Той не иска да разбере архитектурата, която е основана върху основана на правилата система на откритите пазари. Всеки, който поставя това под въпрос, поставя под заплаха просперитета, ръста и работните места“, допълни тя, предаде \"Фокус\". „Германия и съюзниците ѝ сега трябва да пазят свободната търговия и да не позволяват да бъдат разделени от предложението на Тръмп да изключи част от съюзниците от предложените мита. Важно е Европа да демонстрира колективност и готовност за ответни мерки. Не трябва да има пукнатини в съюза на свободната търговия“, допълни Зиприс. ЕС и Япония призоваха САЩ да ги изключи от новите тарифи. Токио призова към „хладнокръвно поведение“ в спора, който може да прерасне в търговска война.", "date": "2018.03.11", "title": "Германия: Търговската политика на Тръмп заплашва работните места и просперитета"}
{"url": "https://www.24chasa.bg/novini/article/6756656", "text": "Британските здравни власти призоваха днес хората, посетили ресторанта и кръчмата, където се предполага, че са отровени бившият руски разузнавач Сергей Скрипал и дъщеря му, да изперат дрехите и да измият вещите си, предадоха Асошиейтед прес и ДПА. Здравните власти съветват всеки, който е посетил ресторанта или кръчмата \"Дъ Мил\" от 13,30 часа по Гринуич на 4 март до затварянето на заведенията на 5 март, да изпере дрехите си и да избърше личните си вещи като телефон, чанта и други електронни устройства с кърпички за почистване и да изхвърли кърпичките в кофите за боклук. Вещите, които не могат да бъдат третирани по този начин, като бижута и очила, трябва да бъдат измити с топла вода и препарат и след това изплакнати със студена вода, се уточнява в съобщението. Макар да няма непосредствен риск за здравето за посетителите на двете заведения, има вероятност, макар и малка, веществото, попаднало на дрехи или принадлежности, да е останало в минимални количества и да засегне кожата, се посочва в съобщението. С течение на времето многократен контакт на кожата с веществото може да представлява малък риск за здравето, се отбелязва в документа. Би Би Си съобщи, че може да се наложи до 500 души да вземат тези предпазни мерки. Властите не са уточнили за какъв тип нервнопаралитичното вещество става дума, отбелязва Асошиейтед прес. Бившият двоен агент Сергей Скрипал, на 66 години, и неговата дъщеря Юлия, на 33 години, от неделя са в болница, след като бяха намерени в безсъзнание на пейка в Солсбъри. Двамата остават в критично, но стабилно състояние. Ник Бейли - полицаят, който бе един от първите отзовали се на сигнала за атаката - е в лошо здравословно състояние.", "date": "2018.03.11", "title": "Посъветваха посетителите на заведенията, в които е бил Скрипал, да изперат дрехите си"}
