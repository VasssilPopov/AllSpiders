{"url": "https://www.24chasa.bg/novini/article/7446337", "text": "Поради увеличения интерес към обявените вакантни места за военнослужещи в Сухопътните войски вече има министерска заповед, с която са обявени допълнително още над 160 вакантни длъжности във военните ни формирования. Това каза командирът на Сухопътните войски генерал-майор Михаил Попов днес, 10 май, по време на събитието от кампанията „Бъди войник“ в град Карлово. Той заяви, че увеличеният интерес към конкурсите за Сухопътните войски е и един от положителните резултати от кампанията. Това съобщават от Министерството на отбраната. В отговор на журналистически въпрос генерал-майор Михаил Попов сподели, че некомплектът затруднява подготовката, тъй като допълнително натоварва личния състав. „Мога със задоволство да отбележа, че личният състав на Сухопътните войски изпълнява задачите си с професионализъм и желание и това ни позволява в последните две години да изпълняваме всички задачи по бойната подготовка“, категоричен беше генерал-майор Михаил Попов. Той допълни, че броят на рапортите за напускане намалява и изрази надежда, че тази тенденция, както и нарастването на броя на кандидатите за постъпване на военна служба ще се запази. Командирът на Сухопътните войски съобщи, че до края на годината в най-големия вид въоръжени сили ще бъдат обявени още три конкурса – през юли, октомври и декември. Началникът на политическия кабинет на министъра на отбраната Илия Налбантов заяви пред медиите, че през 2020 г. за трета поредна година възнагражденията на военнослужещите ще бъдат увеличени с 10%. „За нас е много важно да покажем на обществото какво представлява Българската армия, каква е истинската същност на войнишкия труд и какво е въоръжението на нашата армия“. Той подчерта, че освен привличане на кандидати за военна служба, целите на кампанията „Бъди войник“ са обръщането на общественото внимание към армията и патриотичното възпитание на младите хора. „Изпълнението на последните две цели ще бъде видимо в годините, които предстоят“, каза в заключение началникът на политическия кабинет на министъра на отбраната. Гостите и гражданите на Карлово имаха възможност да видят образци от автомат и картечница „Калашников”, ръчна противотанкова гранатохвъргачка, снайперови пушки „Хеклер и Кох” и „Драгунов”, пистолет „Зиг - Зауер”, както и образци на преносими зенитни комплекси. Най-голям интерес младите хора проявиха към бойните машини - 122 мм. самоходна гаубица 2С-1 и 120 мм минохвъргачка „Тунджа”, които са на въоръжение в състава на 61-ва Стрямска механизирана бригада. На статичния показ бяха демонстрирани още и оборудването, и снаряжението, с което са окомплектовани военнослужещите от Сухопътните войски. Специалисти от Сухопътните войски демонстрираха способностите на роботизираната система модел „510 Packbot“ при обезвреждане на кола-бомба. Информационната борса беше посетена от десетки ученици и студенти, които бяха запознати с обявените конкурси за войнишки длъжности във Въоръжените сили, като и със сроковете и условията за кандидатстване по тях. Събитието от националната информационна кампания „Бъди войник“ традиционно завърши с концерт на Представителния ансамбъл на Въоръжените сили, който се проведе на централния площад в града. На събитието присъстваха още командирът на 61-ва Стрямска механизирана бригада бригаден генерал Пламен Йорданов, кметът на община Карлово д-р Емил Кабаиванов, представители на родолюбиви съюзи, граждани и гости на града.", "date": "2019.05.10", "title": "Обявени са още над 160 места за военнослужещи в Сухопътните войски"}
{"url": "https://www.24chasa.bg/novini/article/7446251", "text": "„Познавам живота и трудностите в смесените райони, но виждам, че всеки следващ път структурите на ГЕРБ се разширява и това се дължи на смели хора като вас. Вие сте истински герои.“ Това заяви кандидатът за евродепутат от листата на ГЕРБ и СДС Асим Адемов по време на среща с членове и симпатизанти на ГЕРБ в Момчилград. „За две години в ЕП се убедих, че страната ни има авторитет и гласът ни се чува. Не ни е лесно. Ние сме 17 депутати от 751. Не е лесно да отстояваме националния интерес, но с подкрепата на ЕНП го правим. Европейският съюз ни има доверие“, увери хората Асим Адемов, съобщиха от ГЕРБ. По думите на областния координатор на ГЕРБ в Кърджали Цвета Караянчева благодарение на европейските фондове, на парламента и на правителството на Бойко Борисов - България се развива и върви напред. „Убеждаваме хората не със заплахи, а с упоритост. Работим сериозно и това ще си проличи на изборите. Що се касае до Асим - той се срастна с Кърджали. Не го чувстваме като външен човек, той си е наш. Борим се да имаме 8 депутати на ГЕРБ в ЕП“, подчерта Караянчева.", "date": "2019.05.10", "title": "Асим Адемов: Отстояваме националния интерес на България с подкрепата на ЕНП и ЕС ни има доверие"}
{"url": "https://www.24chasa.bg/novini/article/7446271", "text": "По улиците в Сърбия се появи нова дрога, синтетичен канабиноид, чието действие е 100 пъти по-силно от действието на марихуаната, предаде Танюг. Това е шестата психоактивна субстанция, открита през последната година в Сърбия и която е включена в списъка на забранените контролирани субстанции, предава БТА. Ръководителката на Центъра за мониторинг на дрогата в министерството на здравеопазването д-р Йелена Янкович каза, че след консумация на новооткритата дрога очите се зачервяват, настъпват еуфория или тревога, а може да се стигне и до опит за самоубийство, предава БТА. Става дума за растителна смес със зелен цвят, напръскана със синтетично съединение, която се използва за пушене. Д-р Янкович предупреди, че субстанцията е много опасна, причинява сериозно увреждане на сърдечносъдовата система, проблеми в работата на сърцето, повишава кръвното налягане, уврежда бъбреците и може да доведе до смърт. Дрогата, която е регистрирана в европейские център за мониторинг през 2015 г., от миналата седмица е по улиците в Сърбия. Наричат я \"ягода\", \"боровинка\" и подобно. Комисията за борба против дрогата започна програма за обучение на младежите в основните и средните училища, като и на техните родители и учители.", "date": "2019.05.10", "title": "В Сърбия се появи много опасна дрога, 100 пъти по-силна от марихуаната"}
{"url": "https://www.24chasa.bg/novini/article/7446252", "text": "Турската Агенция за защита на личните данни съобщи днес, че е глобила социалната мрежа Фейсбук с 1,65 милиона турски лири през април заради нарушение на защитата на личните данни, предаде Ройтерс, цитирана от БТА. Според агенцията около 300 хиляди потребители на Фейсбук в Турция може да са били засегнати от нарушението (извършено през декември м. г.). В изявлението на агенцията е посочено още, че въпросният технически дефект (API bug) се е появил и през септември м. г. и фактът, че Фейсбук не се е намесил навреме показва, че има недостатъци в сферата на техническите предпазни мерки.", "date": "2019.05.10", "title": "Турция глоби Фейсбук с 1,65 млн. турски лири"}
{"url": "https://www.24chasa.bg/novini/article/7446286", "text": "Множество артефакти от различни епохи, най-вече от древен Рим и Тракия са намерени и иззети при специализирана полицейска операция от частни домове в село Рудина, община Руен. Открити са 38 антични монети и 15 пръстени. Акцията е осъществена от служители от отдела \"Криминална полиция\" при Областната дирекция на МВР - Бургас. Това съобщиха от пресслужбата на полицията в морския град, цитирани от БТА. Част от културно-историческите ценности са иззети от дома на 32-годишен мъж от селото, а други 20 антични монети и седем пръстени - от дома на негов 56-годишен съсед. Предстои назначаването на съдебно-археологическа експертиза на иззетите артефакти за точно датиране и оценяване на стойността им. Двамата мъже са задържани за срок от 24 часа. По случаите са образувани досъдебни производства.", "date": "2019.05.10", "title": "Откриха 38 антични монети и 15 пръстени при акция в домове в община Руен"}
{"url": "https://www.24chasa.bg/novini/article/7446300", "text": "Антикорупционната комисия е публикувала непълна имуществена декларация на земеделския министър Румен Порожанов, съобщиха за   от земеделското ведомство. В качeния на сайта на КПКОНПИ вариант на документа липсва информация за апартаменти и земеделска земя, които са били придобити от съпругата на министъра. От земеделското министерство обясниха, че наистина има разминаване и първоначално подадената от министъра декларация, съдържала всички данни, които липсват на сайта на КПКОНПИ. Откъде се е стигнало до разминаването така и не става ясно. Самият Порожанов е изпратил писмо до антикорупционния орган с искане да публикуват неговия оригинален вариант на декларацията. От КПКОНПИ засега отказват коментар.", "date": "2019.05.10", "title": "Публикували непълна имуществената декларация на Порожанов"}
{"url": "https://www.24chasa.bg/novini/article/7446308", "text": "Кореспондент на Анадолската агенция е в неизвестност, след като е бил отнесен от лавина в Североизточна Турция днес, предаде агенцията. Абдулкадир Нишанджъ е отразявал изграждането на път в местна планина на височина 3500 метра. Репортерът се хлъзнал надолу, когато снежна маса, върху която стъпил, се откъснала. Инцидентът е станал в район между окръзите Байбурт и Трабзон, предава БТА. Екипи на Дирекцията за управление при бедствия и извънредни ситуации и парамедици са изпратени на мястото.                                                                                                                                                                                                                                                                                                                       ", "date": "2019.05.10", "title": "Лавина отнесе репортер на Анадолската агенция в Турция, търсят го"}
{"url": "https://www.24chasa.bg/novini/article/7444137", "text": "Новият украински президент Володимир Зеленски и семейството му притежават цяла колекция от апартаменти, показва данъчната му декларация за 2017 г. Мнозина проявиха интерес към нея, след като агенция Ройтерс разкри, че едно от бижутата в тази колекция - тристаен пентхаус в луксозен комплекс в черноморския курорт Ялта в Крим, е бил купен на двойно по-ниска цена от пазарната. Собственик през април 2013 г. станала жената на Зеленски Олена. Тя го купила от украинския олигарх Олександър Буряк. Според Ройтерс това звучи странно на фона на антикорупционния патос и на заканите срещу богатия украински елит, с които 41-годишният новак в политиката спечели изборите. Олена Зеленская купува апартамента в Крим година преди анексирането на полуострова от Русия за 163 893 долара. Това означава, че е платила по $ 1263 за кв. м, тъй като жилището е с площ от 129 квадрата То е сред най-големите, предлагани в комплекса “Император”. Но през 2012 г. в сайта за имоти domik.ua апартаментите там са обявени на цени в рамките на 3500 и 4000 долара за кв. метър. Същата година в руския сайт indoor-estate.ru минималната цена в сградата е 2800 долара на кв. м. Имотен агент от Крим, разговарял с Ройтерс при условие да не се споменава името му, потвърждава, че апартаменти като този в “Император” са се продавали през 2013 г. за 2500-3000 долара, но е можело да достигнат и 5000 долара за квадратен метър. Комплексът “Император” изглежда отреден за пълно откъсване от напрегнатия делник. На хвърлей е от прочутия Ливадийски дворец на руските императори, в който Сталин, Чърчил и Рузвелт преговарят как да приключи Втората световна война. От апартаментите се разкрива прекрасна гледка към морския бряг. На покрива има открит басейн за собствениците. Журналистите на Ройтерс уточняват, че не са успели да установят защо апартаментът е бил продаден толкова евтино. Няма обяснение от съпругата на Зеленски, нито от продавача Буряк. След публикуването на разследването от екипа на новоизбрания президент са заявили, че имотът е деклариран според закона и всички украински данъци и такси са платени, а цената съответства на тогавашните пазарни нива. Очевидно с това хората около новия държавен глава смятат случая за приключен. В Украйна той наистина не успя да предизвика скандал. От екипа на Зеленски уточнили по-късно, че семейството му смята да използва този имот едва след връщането на Крим на Украйна Олена Зеленская все още фигурира като собственик на апартамента в украинския имотен регистър. В агенция “Причал 82” той е обявен през април т.г. за продажба срещу малко над 790 000 долара. Това е над 4 пъти повече от платената през 2013 г. цена, или 5195 долара на кв.м. Олигархът Олександър Буряк е бивш украински депутат. С брат си Сергей контролират от 2010 г. местната Брокбизнесбанк, след което продават мажоритарния си дял в средата на 2013 г. Прокуратурата разследва ръководители на банката по подозрение в злоупотреба със средства, започнала през 2012 г., показват документи, депозирани в съда. Не е ясно дали Буряк е сред разследваните. Игор Коломойски - един от най-богатите украински олигарси, смятан за ментор на Зеленски и спонсор на президентската му кампания, обяснява пред Ройтерс, че според него Буряк е продал толкова евтино апартамента на Зеленская, защото банката му спешно се нуждаела от средства Националната банка на Украйна обяви на 28 февруари 2014 г., че Брокбизнесбанк е изпаднала в несъстоятелност. Това обаче се случва 10 месеца след имотната сделка. Новият украински президент не може да се оплаче от липса на средства. Имотната му декларация от 2017 г. е дълга, обясни самият Зеленски, защото наистина има голям бизнес и честно е декларирал всичко. По необяснени и досега причини обаче той не е представил декларация за 2018 г. Неговата компания “Квартал 95” наистина продуцира и произвежда десетки филми, тв шоута и концерти. Освен това Зеленски и семейството му са собственици на десетки търговски марки за стоки и услуги. Според сп. “Форбс”, докато се е прехранвал като комик, настоящият украински президент е вземал хонорар от 40 000 долара, за да забавлява някоя корпоративна вечеринка. Според украински медии Зеленски и семейството му, в което растат две деца, живеят в къща от 354 кв. м на около 30 км от Киев. Смята се, че това е един от най-екологичните райони на украинската столица. Ставало дума за луксозен комплекс от къщи с ограничен достъп. Сайтове посочват, че такава като на Зеленски струвала около 550 000 долара, но в комплекса имало и имоти за над милион. От 2006 г. Зеленски има апартамент в Киев от 132 кв. м, а през 2007 и 2009 г. придобива още два апартамента с площ 255 и 200 кв. м в съсобственост с колега от “Квартал 95”. От 2014 г. шоуменът и съпругата му стават арендатори на жилище от 92 кв.м във Великобритания, а през 2016 г. придобиват още един имот от 270 кв. м в Киев, но той е на името на регистрираната в Кипър компания Aldorante Limited, в която Зеленски и жена му са акционери. Освен евтиния апартамент в Ялта Олена Зеленская има и апартамент от 270 кв. м в Киев. Тя кара мерцедес S500, а Зеленски - ленд ровър Притежава и колекция от скъпи часовници, сред които “Ролекс”, “Бреге”, “Таг Хоер” и др. Преди да стане първа дама на Украйна - роля, в която според нея се чувства доста непривично - Олена Зеленская е дама с предприемачески дух и сценаристка на шоутата на мъжа си. Освен семейство двамата са още бизнеспартньори и съмишленици. Притежават дялове в ресторанти и дори в завод за преработка на риба. Мнозина предположиха, че с навлизането на мъжа ѝ в политиката Олена ще трябва да поеме целия фамилен бизнес Тя е учила архитектура, но никога не е работила по специалността си. Именно нейна приумица е главният герой в “Слуга на народа” - сериала, в който Володимир играе президент и който създава усещането у милиони украинци, че той е идеалният кандидат за поста. Днес тя твърди, че е доста притеснена от неочаквания завой в живота на съпруга си. До президентските избори Зеленская рядко се е появявала публично и нейни снимки са можели да бъдат видени единствено във фейсбука на съпруга ѝ. ", "date": "2019.05.10", "title": "Сем. Зеленски пробва да продаде 4 пъти по-скъпо имот в Ялта, купен евтино през 2013 година"}
{"url": "https://www.24chasa.bg/novini/article/7446226", "text": "43-годишният Стоян Георгиев Зайков от Костенец е издирван във връзка с разследване на  , съобщиха от пресцентъра на МВР. Хората, които разпознават издирвания и имат информация къде може да бъде открит, да позвънят на тел. 112 или в най-близкото поделение на МВР при гарантирана анонимност, допълват от полицията.", "date": "2019.05.10", "title": "МВР: Търсим този мъж за убийството в Костенец"}
{"url": "https://www.24chasa.bg/novini/article/7446233", "text": "На 7-ми май изтече законовия срок за обжалване и протестиране на присъдата, произнесена срещу Северин Красимиров за извършените от него на 06 октомври 2018 г. тежки умишлени престъпления – изнасилване, блудство и убийство на журналистката Виктория Маринова. Тъй като в 15-дневния срок от произнасяне на присъдата не е постъпила нито жалба, нито протест, то тя влезе в законна сила от 8 май 2019 г., съобщиха от Русенския Окръжен съд. На 22 април, след проведено съкратено съдебно следствие и задължителното по закон приложение на чл.58а от Наказателния кодекс - намаляване на наказанието с 1/3, съдът присъди Северин да изтърпи едно общо наказание за трите престъпления лишаване от свобода за срок от 30 години при първоначален строг режим на изтърпяване и при зачитане на предварителното задържане, считано от 09.10.2018 г. Подсъдимият е осъден да заплати на всяко от трите пострадали лица сумата от 150 000 лв. обезщетение за нанесените неимуществени вреди от смъртта на пострадалата В. Маринова, както и 9 000 лв. държавна такса върху уважените граждански искове и 7015,70 лв. разноски по делото. Копие от присъдата е изпратена за изпълнение на Окръжна прокуратура – Русе на 10 май 2019 г.", "date": "2019.05.10", "title": "Присъдата за убийството на журналистката Виктория Маринова влезе в сила"}
{"url": "https://www.24chasa.bg/novini/article/7446177", "text": "Високопоставен ирански духовник каза днес по време на петъчната молитва, че военният флот на САЩ може да бъде \"унищожен с една ракета\", съобщи полуофициалната информационна агенция ИСНА, цитирана от Ройтерс и БТА. Американският самолетоносач \"Ейбрахам Линкълн\", изпратен от администрацията на президента Доналд Тръмп в Близкия изток като предупреждение към Иран, премина вчера през египетския Суецки канал. \"Аятолах Юсеф Табатабай-Неджад каза във връзка с плаването на \"Ейбрахам Линкълн\" към Персийския залив: \"Техният флот за милиарди (долари) може да бъде унищожен с една ракета.\"", "date": "2019.05.10", "title": "Ирански духовник: Американският военен флот може да бъде унищожен само с една ракета"}
{"url": "https://www.24chasa.bg/novini/article/7446236", "text": "След Варна заместник министър-председателят по икономическата и демографската политика Марияна Николова провери подготовката на контролните органи за летния сезон и в Бургас, съобщиха от правителствения пресцентър. „За правителството туризмът е от основните приоритети, залегнали в управленската програма. Изпълнителната власт е последователна в постигне на целта си в този сектор - утвърждаването на България като целогодишна туристическа дестинация“, изтъкна Николова по време на ежегодната среща с браншови организации, представители на местната и държавната власт, която министърът на туризма Николина Ангелкова и екипът й организират преди старта на сезона. Вицепремиерът акцентира върху усилията за справяне с недостига на работна ръка чрез множество законодателни и нормативни промени. „Във фокуса на правителството продължава да бъде подобряването на инфраструктурата, която е в основата на развитието на региона“, каза още Николова и даде примери с реконструкцията на трасето Слънчев бряг – Бургас и ремонта на ключови части от пътната мрежа в областта. На срещата, на която домакин бе кметът на Бургас Димитър Николов, участваха също министрите на здравеопазването Кирил Ананиев и на труда и социалната политика Бисер Петков. На форума министър Ангелкова заяви, че ни очаква труден сезон с големи предизвикателства и „борба“ за всеки турист. Тя обяви, че в условията на силна конкуренция в региона, запазването на добрия имидж на българския туризъм е сред основните задачи на министерството през 2019г. Министърът на здравеопазването Кирил Ананиев подчерта, че ролята на туризма за икономическото развитие на страната е от изключително значение. „Контролът и проверките ще се извършват единствено и само по смисъла на законите, които действат. Ако възникнат проблеми, веднага ще предприемем необходимите мерки за нормалното протичане на сезона“, каза още Ананиев.", "date": "2019.05.10", "title": "Николова: Искаме да се утвърдим като целогодишна туристическа дестинация"}
{"url": "https://www.24chasa.bg/novini/article/7446243", "text": "\"Булгаргаз\" обяви прогнозата си за поевтиняване на природния газ от 1 юли с 0,22%. Според Закона за енергетиката дружеството е задължено месец преди да внесе заявление в КЕВР за нова цена, да го обяви в медиите. Компанията обявява, че прогнозната цена на природния газ за третото тримесечие е 45,07 лв. за мегаватчас (без цени за достъп, пренос, акциз и ДДС). В сравнение със сега действащата, тя е по-ниска с 0,10 лв./мвтч, или с 0,22%. Прогнозното намаление на продажната цена се дължи на очакваните по-ниски доставни цени на природния газ от внос през третото тримесечие и не е окончателна, предупреждават от компанията. “Булгаргаз“ ЕАД ще внесе предложение за утвърждаване цената на природния на 10 юни.", "date": "2019.05.10", "title": "\"Булгаргаз\" прогнозира поевтиняване на газа с 0,22%"}
{"url": "https://www.24chasa.bg/novini/article/7446232", "text": "Ако има българска и европейска тема, това е спасяването на транспорта. Аз искам вашата подкрепа и ви призовавам да внимавате за кого гласувате на 26 май. Това каза на среща с транспортния бранш в Пловдив водачът на листата на ВМРО Ангел Джамбазки. Той е категоричен, че в следващия Европарламент трябва да имаме квота в Комисията по транспорт. \"Задължително ще търсим съюзници сред унгарците, поляците и германците\", отбеляза кандидатът. Той призова хората дори да не гласуват за него, да попитат тези, за които ще дадат вота си, какво са направили за българската кауза. По думите на Джамбазки в момента в Европа пътуват над 70 000 български влекача. \"Това се дължи на вашите усилия. Българите работят повече и по-евтино и успяха да завземат европейския пазар. Западняците се поизнежиха, не искат да карат камиони, за да не си счупят маникюра. Затова вкараха в пакета \"Мобилност\" условия, които са неразумни - например защо трябва да се връща един камион на всеки 4 седмици. Откъде накъде ще казваш на един шофьор да се прибира \"под домашен арест\"\", посочи Джамбазки. Той нарече пълна глупост варианта тировете да се прибират в определено време. \"Представете си един флот камиони да се разхожда на всеки 4 седмици от Барселона до Констанца. Това означава, че тези тирове няма да работят и така българските фирми ще фалират\", предрече Джамбазки. Водачът от листата от ВМРО припомни как на предпоследното заседание не са им достигнали 3 гласа, за да блокират пакета \"Мобилност\". \"И тези три гласа бяха на български евродепутати, които не дойдоха на работа и сега безобразно лъжат\", посочи още той. Джамбазки каза, че вече има хасковска транспортна фирма, която се е преместила в Белгия, а работниците спят във фургони. \"Те ще плащат данъците си там, ще пазаруват в техните хипермаркети и ще подпомагат белгийската икономика\", посочи той и отново призова хората да подкрепят тези, които ще им помогнат да не фалират. Колегата му Александър Сиди прогнозира, че ВМРО ще вкара в бъдещия Европарламент повече от един депутат. \"Така ще продължим да се борим срещу лицемерния пакет \"Мобилност\"\", обобщи Сиди. Присъстващите твърдо заявиха, че ще дадат подкрепата си за кандидатите на ВМРО. \"Ангел Джамбазки нито за миг не ни остави в най-трудните моменти. Винаги се интересуваше от проблемите ни и се бореше за тяхното решаване\" заяви Димитър Димитров, изпълнителен директор на Камарата на автомобилните превозвачи.", "date": "2019.05.10", "title": "Ангел Джамбазки: Битката за българския транспорт ще е още по-жестока в новия Европарламент"}
{"url": "https://www.24chasa.bg/novini/article/7446261", "text": "Председателят на Европейския съвет Доналд Туск смята, че има 20-30 процента вероятност Великобритания в крайна сметка да остане в ЕС, тъй като британците са започнали същинския дебат дали да останат или да напуснат идва след референдума за Брекзит от 2016 г., предаде Ройтерс, цитирана от БТА. В интервю за полския в. \"Газета виборча\" Туск предлага да се организира нов референдум за Брекзит и изтъкна, че през 1975 г. Великобритания е гласувала на референдум дали да остане в ЕС, към който се е била присъединила две години по-рано. Щом през 2016 г. е било възможно да се промени решението от 1975 г., би трябвало да е възможно да се организира втори референдум за Брекзит, смята той. \"Същинският дебат за последиците от Брекзит започна не преди или по време на кампанията на референдума, а след гласуването. Днес резултатите вероятно биха изглеждали другояче. Парадоксално именно Брекзит задейства проевропейско движение във Великобритания. Днес вероятността да няма Брекзит е 20-30 процента. Това е доста\", заявява Туск. Допитванията през последните шест месеца показват преориентиране към лека преднина на поддръжниците на оставането на Великобритания в ЕС, но анализаторите смятат, че резултатът от един нов референдум би бил твърде несигурен за прогнозиране, отбелязва Ройтерс. На 23 май Великобритания ще участва в изборите за Европейски парламент, след като Брекзит бе отложен до 31 октомври. За някои този вот може да изиграе ролята на нов референдум за Брекзит и е възможно изборните резултати да помогнат да се блокира излизането на страната от ЕС или да го ускорят, отбелязва Ройтерс.", "date": "2019.05.10", "title": "Доналд Туск: Има 20-30% вероятност Великобритания да остане в ЕС"}
{"url": "https://www.24chasa.bg/novini/article/7446260", "text": "Отворени са офертите в обществените поръчки за поддържане (превантивно, текущо, зимно и ремонтно-възстановителни работи при аварийни ситуации) на републиканските пътища за следващите 5 години в 14 области. За Североизточен район, в който са областите Варна, Добрич, Търговище и Шумен, са отворени следните оферти: • за обособена позиция № 1 - ОПУ Варна са отворени 2 оферти. Те са на ОБЕДИНЕНИЕ „ВАРНА 2019“, в което са: „ПЪТИЩА И МОСТОВЕ“ ЕООД, „БГ ЛЕНД КЪНСТРАКШЪН“ АД, „КОПЕКС И КО“ ЕООД и „ПЪТНО СТРОИТЕЛСТВО“ АД, на ДЗЗД „ПП ВАРНА 2018“, с учасници: „ИНЖСТРОЙИНЖЕНЕРИНГ“ ЕООД, „АВТОМАГИСТРАЛИ СОФИЯ“ ЕООД, „ХИДРОСТРОЙ“ АД и ИНФРА ЕКСПЕРТ“ АД. • за обособена позиция № 2 - ОПУ Добрич са отворени 2 оферти. Те са на: ДЗЗД „ДОБРИЧ 2019“ с участници: „ПЪТНО СТРОИТЕЛСТВО“ АД, „ПЪТИЩА И МОСТОВЕ“ ООД, „БГ ЛЕНД КЪНСТРАКШЪН“ АД и „КОПЕКС И КО“ ЕООД, и на ДЗЗД „ПОНТ“, в което участват: „Хидрострой“ АД и „Инжстройинженеринг“ ЕООД. • за обособена позиция № 3 - ОПУ Търговище е отворена офертата на „ПЪТИНЖЕНЕРИНГСТРОЙ - Т“ ЕАД. • за обособена позиция № 4 - ОПУ Шумен са отворени 3 оферти. Те са на „АВТОМАГИСТРАЛИ –ЧЕРНО МОРЕ“ АД, на ДЗЗД „ПП ШУМЕН“, с участници: „ПЪТСТРОЙ БУРГАС“ ЕООД и „ИНФРА ЕКСПЕРТ“ АД, и на „ПЪТИНЖЕНЕРИНГ“ АД. За Северозападен район, в който са областите Видин, Враца, Монтана, Ловеч и Плевен, са отворени следните оферти: • за обособена позиция №1 - ОПУ Видин са отворени 3 оферти. Те са на „ВДХ ВИДИН“ ДЗЗД, в което са: „ВДХ“ АД и „ПЪТСТРОЙ БУРГАС“ ЕООД, на Консорциум „ЩРАБАГ ТЗП СЕВЕРОЗАПАДЕН“ ДЗЗД, с участници: „ЩРАБАГ“ ЕАД и ПРЕДПРИЯТИЕ ЗА ПЪТИЩА БЕЛГРАД“ ООД, и на „Видин 2019“ ДЗЗД, в което са: „ПСТ Груп“ ЕАД, „ПСТ Видин“ ЕООД, „Пътперфект“ ЕАД и „ПСТ София“ ЕООД. • за обособена позиция №2 - ОПУ Враца са отворени 3 оферти. Те са на Консорциум „ЩРАБАГ ТЗП СЕВЕРОЗАПАДЕН“ ДЗЗД, с участници: „ЩРАБАГ“ ЕАД и „ПРЕДПРИЯТИЕ ЗА ПЪТИЩА БЕЛГРАД“ ООД, на ДЗЗД „2019 Враца“, в което са: „Геострой“ АД, „Пътстрой-92“ АД и „Пътно поддържане Кюстендил“ ООД, и на „Северозапад“ ДЗЗД, в което са: „ПСТ Груп“ ЕАД, „Пейком България“ ЕООД и „Мизоти“ ЕООД. • за обособена позиция №3 - ОПУ Монтана са отворени 2 оферти. Те са на „ПИМ-НИВЕЛ“ ДЗЗД, в което участват: „Пътинженеринг-М“ АД, „Пътища М“ ЕООД и „Нивел Строй“ ЕООД, и на „ТК МОНТАНА“ ДЗЗД, в което са: „КАРО ТРЕЙДИНГ“ ООД и „ТРЕЙС - ПЪТНО СТРОИТЕЛСТВО“ АД. • за обособена позиция №4 - ОПУ Ловеч са отворени 4 оферти. Те са на Консорциум „ВПП“, с участници: „Виастрой“ АД, „ПЪТПЕРФЕКТ-Т“ ЕАД, „Новако строй“ ЕООД, „ПСТ Груп“ АД, „ПСТ София“ ЕООД и „Пътстрой-Ловеч“ ЕООД, на ОБЕДИНЕНИЕ „ТРЗП 2019“, в което са: „ТРЕЙС ГРУП ХОЛД“ АД и „ТРЕЙС ПЪТНО СТРОИТЕЛСТВО“ АД, на ДЗЗД „ЛОВЕШКА КРЕПОСТ 2019“, с участници: „ИНЖСТРОЙИНЖЕНЕРИНГ“ ЕООД, „АВТОМАГИСТРАЛИ СОФИЯ“ ЕООД и „ПЪТИЩА 2019“ ЕООД, и на ДЗЗД „Пътно поддържане Ловеч“, в което са: „Мегаинвест-холд“ ЕООД и „ИСА 2000“ ЕООД. • за обособена позиция № 5 - ОПУ Плевен са отворени 4 оферти. Те са на КОНСОРЦИУМ „ПВП“, с участници: „Новако Строй“ ЕООД, „ПСТ ГРУП“ ЕООД и „ПСТ София“ ЕООД, „ПСТ Видин“ ЕООД и „Виастрой“ АД, на ОБЕДИНЕНИЕ „ТРЗП 2019“, в което са: „ТРЕЙС ГРУП ХОЛД“ АД и „ТРЕЙС - ПЪТНО СТРОИТЕЛСТВО“ АД, на ДЗЗД „ПАНОРАМА 2019“, с участници: „ИНЖСТРОЙИНЖЕНЕРИНГ“ ЕООД, „АВТОМАГИСТРАЛИ СОФИЯ“ ЕООД, „ПЪТНО ПОДДЪРЖАНЕ 2019“ ЕООД и „ПЪТИЩА 2019“ ЕООД, на ДЗЗД „ВИА-ПЛЕВЕН 2019“, в което са: „ВИАГРУП“ ЕООД и „ПЪТНО ПОДДЪРЖАНЕ ПЛЕВЕН“ ЕООД. За Северен централен, в който са областите Велико Търново, Габрово, Разград, Русе и Силистра, са отворени следните оферти: • за обособена позиция № 1 - ОПУ Велико Търново са отворени 2 оферти. Те са на: „Пътни строежи – Велико Търново“ АД и на Обединение „Велико Търново 2019“ ДЗЗД, в което са: „БГ ЛЕНД КЪНСТРАКШЪН“ АД, „Пътища и МОСТОВЕ“ ЕООД, „КОПЕКС И КО.“ ЕООД и „ПЪТНО СТРОИТЕЛСТВО“ АД; • за обособена позиция № 2 - ОПУ Габрово са отворени 2 оферти. Те са на КОНСОРЦИУМ „ГАБРОВО 19-24“, в който са: „Пътни строежи - Велико Търново“ АД, „Пътстрой - Габрово“ АД и „Инфрастроежи“ ООД, и на ОБЕДИНЕНИЕ „ТРЗП ГАБРОВО“, с участници: „ТРЕЙС ГРУП ХОЛД АД, „ТРЕЙС – ПЪТНО СТРОИТЕЛСТВО“ АД и „МАЗАЛАТ“ ЕООД. • за обособена позиция № 3 - ОПУ Разград са отворени 2 оферти. Те са на ДЗЗД „ПЪТНО ПОДДЪРЖАНЕ РАЗГРАД“, в което са: „Автомагистрали Черно море“ АД, „ПЪТ КОНСУЛТ“ ООД и „ПЪТНО СТРОИТЕЛСТВО“ АД, и на КОНСОРЦИУМ „ТРП ЛУДОГОРИЕ 2019“, с участници: „Пътинженерингстрой - Т“ ЕАД, „Битумина ГмбХ – България“ ЕООД и „Строймонтаж“ ЕАД. • за обособена позиция № 4 - ОПУ Русе са отворени 3 оферти. Те са на ДЗЗД „ПЪТНО ПОДДЪРЖАНЕ РУСЕ“, с участници: „ВИНС ИН ХОК“ ЕООД, „Автомагистрали –Черно море“ АД, на „ПЪТИНЖЕНЕРИНГ“ АД и „Мегаинвест-холд“ ЕООД; • за обособена позиция № 5 - ОПУ Силистра е отворена офертата на „ПЪТПЕРФЕКТ-Т“ ЕАД. Офертите за останалите три района - Югозападен, Югоизточен и Южен централен, бяха отворени на 9 май. Общо по двете обществените поръчки за 6-те района за планиране, вчера и днес, са отворени 62 оферти.", "date": "2019.05.10", "title": "Отвориха офертите за поддръжка на пътищата в Северна България за 5 г."}
{"url": "https://www.24chasa.bg/novini/article/7445979", "text": "Кандидатите на ГЕРБ за евродепутати сме сплотени зад каузата да защитаваме имиджа и интереситe на страната ни в Брюксел. Познаваме писаните и неписаните правила на европейския терен, знаем как да постигаме българските цели в Европарламента. Опонентите ни, включително тези от БСП, са европейски аматьори, които виждат Европейския парламент като трибуна, от която да петнят имиджа на страната ни и да решават вътрешнополитически проблеми, нападайки правителството. Това заяви кандидатът за евродепутат от ГЕРБ Ева Майдел по време на среща с работници и предприемачи в Дупница. Тя бе придружена от организационния секретар на политическата сила в Дупница Крум Милев и областния координатор на Старейшини ГЕРБ Йордан Йорданов, съобщиха от пресцентъра на ПП ГЕРБ. Пред работниците и предприемачите Ева Майдел посочи възможностите, които ЕС предлага за малкия и среден бизнес. Тя бе категорична, че Европа прави живота на всички по-добър и е без алтернатива за България. „През изминалия мандат се ангажирах с теми, които допринасят за качествена промяна в ежедневието на българите. От спестяването на пари от намаляване на таксите за преводи в евро и отпадане на роуминга, през зашитата на личните ни данни, до намаляването на замърсяването с пластмасови продукти“, обясни българският евродепутат. „Югозападът е най-добре представеният регион в листата на ГЕРБ за евродепутати. Освен че много от кандидатите на ГЕРБ сме с корени от Югозападна България, всички сме със солиден европейски опит и контакти в Брюксел“, заяви пред представителите на местния бизнес в Дупница Ева Майдел.", "date": "2019.05.10", "title": "Майдел: За разлика от аматьорите на БСП – от ГЕРБ имаме голям опит и резултати от работата си"}
{"url": "https://www.24chasa.bg/novini/article/7445991", "text": "Макар все още периферно една разпръсната по света, но сплотена коалиция от икономисти, редови организатори, бизнес лидери и политици, наред с някои инвеститори, започна да очертава отговор. Визията: нови отношения между държава, местни общности и природа, обединени зад едно по-комплексно разбиране за напредъка, отколкото е брутният вътрешен продукт (БВП) - утвърденият измерител на икономиките, толкова различни колкото икономиките на САЩ и Мозамбик. Няма страна на Земята, която да прави това, което е нужно, за да гарантира, че се приближаваме към икономическа система, която да е способна да се справи с двете предизвикателства - екологичен срив и климатични промени, каза Лори Лейбърн-Лангтън, асоцииран сътрудник към Лондонския институт за изследвания по обществена политика (Institute for Public Policy Research) и водещ автор на нов доклад за срива на околната среда, наречен \"Това е криза\". \"Има обаче няколко идеи и малки по мащаб проекти, които се осъществяват, и които, ако бъдат приложени в по-широк мащаб, биха могли да се справят с проблема\", каза той. Една от тези идеи, които набират скорост, е напредъкът да не се измерва само с БВП, който по същността си измерва пазарната стойност на стоките и услугите на страната. В по-широк смисъл 30-годишният Лейбърн-Лангтън и други защитници на \"новата икономика\" настояват, че вече е време да се признае, че държавата трябва да играе централна роля в изготвянето на отговор на очертаващите се системни екологични сътресения. Само че вместо да има връщане назад към национализацията и ограничаването на директорските заплати, характерни за лявата политика на 70-те, те са на мнение, че правителствата трябва да подкрепят общностите в създаването на нови, характеризиращи се с масово участие форми на икономическа активност, които могат да се справят със социалното неравенство, като същевременно се възстанови здравето на планетата. Сред кандидатите са: местни проекти за чиста енергия, кооперативи, които са собственост на работниците, много видове напредничави компании, както и възстановяващо селско стопанство и практики за възстановяване на дивата природа. Новите икономически критерии биха могли да бъдат развити чрез демографски консултации, за да се измери напредъкът в справедливостта, здравето или устойчивото развитие. Примери за това е Genuine Progress Indicator, който е опит в начален етап за една по-балансирана алтернатива на БВП. Промяна на статуквото Макар много компании и местни групи да следват варианти на такива инициативи, тази философия най-добре се вижда в програмата \"Зеленото ново споразумение\". Предложено от американската депутатка Александрия Окасио-Кортес, която е подкрепяна от младежкото движение \"Изгрев\", то цели да съчетае справедливостта с възобновяемата енергия и борбата с климатичните промени. Консервативните икономисти от целия политически спектър на САЩ заявяват, че съществуващата система просто има нужда от пренастройка под формата на въглероден данък и система от облекчения, за да бъдат намалени вредните емисии, а републиканците и някои инвеститори бомбардираха \"Зеленото ново споразумение\" с критики. Това е социалистическа сделка за придобиване на енергията за 70-,80-, 90-трилиона долара, каза Джонатан Хоуниг от хедж фонда Capitalist Pig пред \"Фокс Бизнес\" през март. \"Това е наистина социализъм в по-широк смисъл,\" допълни той. Въпреки това две монументални, многогодишни научни изследвания установиха, че корпоративно воденият щурм срещу т. нар. мрежа на живота се ускорява толкова бързо, че вече е прекалено късно за леки корекции. През октомври подкрепяния от ООН Междуправителствен съвет за климатичните промени (IPCC) направи извода, че само дълбока, икономическа трансформация ще позволи на света да ограничи въглеродните емисии достатъчно бързо, за да ограничи световното затопляне. В понеделник бе обявено, че според паралелно научно изследване на 130 страни индустриалното общество е изтласкало до ръба на оцеляването милиони видове. Растения и животни изчезват десетки до стотици пъти по-бързо, отколкото през последните 10 милиона години, установяват 145-те автори на изследването. Едуардо Брондицио, антрополог, който съпредседателства доклада, каза, че е време бъде изоставено мисленето от типа \"растеж на всяка цена\". \"Обичайният подход трябва да бъде прекратен,\" каза той. \"Паника в очите им\" Сред въпросите, които разединяват \"новите икономисти\", е дали опасността от екологична катастрофа сега е толкова голяма, че икономическият растеж трябва да бъде замразен напълно, за да се намалят бързо парниковите емисии. Някои все още виждат възможност за устойчив \"зелен растеж\", но други искат правителствата да въведат отсега контрол за рязко намаляване на потреблението, за да се избегне навлизането в период, който те се опасяват, че ще бъде Мрачната епоха на 21 век. Макар никой да не оспорва предизвикателството да бъде променена световната икономика, подемът в екоактивизма, включително световни протести на ученици и международната гражданска кампания на неподчинение, организирана от Extinction Rebellion, предизвиква нови дебати. Съчетанието от паника в очите на младите и твърдите научни факти открива дебат, какъвто не е имало преди, каза Катрин Требек, австралийска политоложка, която е съосновател на Wellbeing Economy Alliance - мрежа от учени, компании и социални движения. Новата книга на Требек, написана в съавторство, \"Икономика на пристигането\", посочва десетки иновации на места от Шотландия до Коста Рика, Дания, Португалия и Аляска. Макар възможностите за инвестиции в такива проекти до голяма степен да остават малки, някои големи фондове виждат нуждата от промяна. Сблъскваме се с форма на капитализъм, който засили съсредоточаването си върху извличане на максимална печалба за кратък срок на фона на малък или никакъв явен интерес към социалното добруване, писа през август Джеръми Грантам, съосновател на глобалния инвестиционен фонд GMO. \"Надпреварваме се да защитим не просто нашето портфолио, не просто нашите внуци, а нашия вид. Така че да се захващаме,\" допълва той. (БТА)", "date": "2019.05.10", "title": "\"Новата икономика\": това ли е начинът да се спаси планетата?"}
{"url": "https://www.24chasa.bg/novini/article/7446100", "text": "22-годишният Петър Гешев от разложкото с. Годлево застава пред съда за проявена жестокост към животно. Районната прокуратура е внесла за разглеждане обвинителен акт срещу Гешев и предстои насрочване на делото. Случаят от 19 март т. г. потресе хиляди потребители в социалните мрежи, където Гешев пусна клип как отрязва крака на котка. По-късно се разбра, че котето е починало. Обвиняемият Гешев живее в къща в с. Годлево. В съседство с неговия имот е разположен този на С. Г., която отглеждала котка. Домашното животно обитавало както дома й, така и неговия двор. Сутринта на 19 март 2019 г. жената заминала за Гърция, като преди това се уверила, че котката й е добре. През деня Петър бил в двора на къщата, когато забелязал съседската котка, която влязла в неговия двор. Тогава той хванал животното с ръка, включил камерата на мобилния си телефон в режим \"запис на видеоклип\", след което поставил апарата на земята. Насочил го по такъв начин, че в обсега на периметъра на заснемането да влиза дървен труп с подпряна на него брадва. Оставил котката на него, взел брадвата, вдигнал я и нанасяйки удар с нея опитал да отсече главата на животното. Не успял да стори това, тъй като котката помръднала и острието на брадвата попаднало в дясната й предна лапа. По този начин на животното била причинена открита костна фрактура, като крайникът останал да се държи единствено на неотрязаните кожа и мускул. След нанесения удар котката се отскубнала и избягала. По-късно същия ден, чрез профила си в социална мрежа \"Фейсбук\", Гешев публикувал създадения клип в затворена група в мобилното приложение \"Месинджър\", озаглавена \"Лудите хора\". В нея младият мъж участвал заедно с други лица от с. Годлево. Видеоматериалът бил видян от дванадесет участници в групата, в това число ненавършили пълнолетие. Седмица по-късно след този случай, стопанката на котката С. Г. видяла, че животното е цялото в кръв и дясната му лапа е срязана и виси само на кожа. По време на преглед, извършен от ветеринар, било установено, че котката се намира в много тежко състояние и леталният изход е неизбежен. На 31 март 2019 г. животното починало, вследствие на сепсис, предизвикан от оток и гнойно възпаление на засегнатите с брадва тъкани. Десет дни по-късно обвиняемият Гешев бил в Районно управление - Разлог във връзка с извършваща се проверка по сигнал за причинена смърт на котка. Пред разузнавач той заявил, че в дома си държи наркотично вещество - коноп (марихуана). При посещение на къщата му то било доброволно предадено с протокол. Общото му тегло е 1,11 грама. Предстои делото срещу обвиняемия Гешев за проявената жестокост спрямо гръбначното животно и причинената му смърт по особено мъчителен начин, както и за незаконното държане на наркотични вещества, да продължи в съда.", "date": "2019.05.10", "title": "Съдят младеж от Годлево за жестоко убийство на котка"}
{"url": "https://www.24chasa.bg/novini/article/7446017", "text": "\"Фалшива новина е, че се готви проект за нов закон за детето. Истината е, че много деца в България са изоставени. Държавата е длъжна да се погрижи за тях, затова в системата за закрила на детето има различни мерки и една от крайните е настаняване в приемно семейство. Над 1700 са случаите за м.г., при които е предотвратено изоставяне на деца\", каза в Бургас социалният министър Бисер Петков. Той каза още, че е спряна работата по проекта за Националната стратегия за детето, срещу която на 11 май се готвят протести в страната. \"Няма нормативен документ и не се готви такъв, който да цели отнемане на децата от техните родители, от биологичните им семейства. Противопоставям се на фалшиви новини и спекулативни тълкувания. Протестът срещу националната стратегия за детето няма основание. Това е един проект, който бе разработен по силата на законово задължение. Държавната политика по отношение на децата се базира на стратегия, която се приема от Народното събрание. Предишната изтече и започна подготовка на нова с хоризонт до 2030 г.\" ,уточни социалният министър.", "date": "2019.05.10", "title": "Министър Петков: Фалшива новина е, че се готви нов закон за детето (Видео)"}
{"url": "https://www.24chasa.bg/novini/article/7446112", "text": "Днес на кортовете в КК „Албена“ ректорът на Медицински университет – Варна проф. д-р Красимир Иванов откри 8-я международен турнир Анестезия оупън 2019. Тази година около 50 медици и студенти от 5 държави ще се съревновават помежду си в битка за купата. Медици от България, Испания, Англия, Германия и Русия ще мерят сили в индивидуални битки и игри на двойки. Състезанията ще продължат до неделя, когато е награждаването на победителите. Организатор на ежегодния турнир е Катедра „Анестезиология, спешна и инвазивна медицина\". Ръководителят на катедрата и идеолог на турнира проф. д-р Вилиян Платиканов каза: „Две са магиите, които събират ежегодно по време на Анестезия оупън толкова много медици от цял свят на кортовете - спорта и приятелството. Извън корта ние сме приятели, а на корта сме спортни съперници. Тук сме за да играем тенис и да бъдем все по-добри приятели.“ Проф. Иванов се обърна към участниците с думите: „Изказвам сърдечна благодарност на проф. Платиканов, който не жали сили при организирането на този турнир. Ние ще продължаваме, както и до сега, да инвестираме във всички спортни прояви на Медицински университет – Варна, защото няма в света университет без спорт. Изключително съм горд и щастлив, че за трета поредна година МУ-Варна става комплексен победител на Варненската универсиада. Тенисистите също са наша гордост с успехите, които постигат на състезанията.“ Проф. Иванов връчи ежегодната награда на името на Митко Йовев за цялостен принос в популяризиране и утвърждаване на тениса в академичните среди на проф. д-р Пламен Панайотов, началник на клиниката по кардиохирургия в УМБАЛ „Св. Марина“. „Митко Йовев беше добър наш приятел. Той е един от хората, които винаги са създавали лице и позитивно настроение във варненския тенис и беше един от най-стилните състезатели от Варна. За мен е огромна чест да получа тази награда.“ Това каза при получаване на почетния плакет и грамота проф. Панайотов, който играе тенис от дете.", "date": "2019.05.10", "title": "Започна 8-ият международен турнир по тенис за медици „Anesthesia Open“ 2019"}
{"url": "https://www.24chasa.bg/novini/article/7446133", "text": "Водачът на листата на ГЕРБ за европейския вот Мария Габриел бе гост на откриването на Осмия Национален събор на овцевъдите в България, който започна край Петропавловския манастир до Лясковец, съобщиха от пресцентъра на ГЕРБ. С официална церемония на 10 май бе даден старт на тридневното събитие, събрало над 200 изложители от цялата страна. „Това Осмо издание отправя силно послание, че секторът е живителна сила на България. Без животновъдите не може нито едно кътче в България и Европа – от по-големите до най-малките населени места. Вие, животновъдите, сте и здраве, с качествени продукти, за децата ни и за всички нас. Искам да поздравя всички представители на занаятите, на традициите ни, фолклорните и самодейните изпълнители - това е лицето на България, с което се гордеем“, каза при откриването на събора Мария Габриел. „За нас, политиците, е предизвикателство и отговорност да продължаваме да се борим за силна Обща селскостопанска политика, която обръща внимание на всеки. Можем да го направим с български дух на обединение“, каза още водачът на листата на ГЕРБ и СДС. На събитието край Петропавловския манастир Мария Габриел разговаря с десетки животновъди и пчелари, производители на храни, на традиционни български продукти и занаятчийски изделия. Заедно с нея бяха домакинът на проявата и кмет на Лясковец д-р Ивелина Гецова, великотърновският кмет инж. Даниел Панов и горнооряховският му колега Добромир Добрев, председателят на парламентарната Комисия по земеделие и храни Десислава Танева, представители на местната власт от съседни общини.", "date": "2019.05.10", "title": "Мария Габриел бе гост на откриването на национален събор на овцевъдите"}
{"url": "https://www.24chasa.bg/novini/article/7446134", "text": "Днес се проведе националното външно оценяване по математика след четвърти клас. Задачите и отговорите  Верните отговори на задачи от 1 до 18 носят една точка, а на 19 - две точки. С точките от изпита по математика може да се кандидатства в профилираните гимназии с профил \"Математически и природни науки\", като тежестта на резултата при балообразуването се определя от педагогическия съвет на конкретното училище, посочва  На 14 май е изпитът за външно оценяване по \"Човек и общество\", а на 16 май - по \"Човек и природа\".", "date": "2019.05.10", "title": "Вижте верните отговори на изпита по математика след четвърти клас"}
{"url": "https://www.24chasa.bg/novini/article/7446187", "text": "Комисията по правни въпроси в ЕП работи усилено за повишаване на доверието между съдебните системи на държавите – членки и подобряване на сътрудничеството между съдилищата. Въвеждането на общи процесуални стандарти на равнище ЕС безспорно ще доведе до повишаване на доверието сред съдебните системи на Съюза. Това ще гарантира и равновесие на основните процесуални правила при гражданските спорове. Това заяви кандидатът за член на ЕП от листата на ГЕРБ/ЕНП Емил Радев по време на среща с представители на адвокатските колегии от Сливен и региона. „Като докладчик в Европейския парламент работих по документ, с който препоръчвам на Еврокомисията да предложи създаването на общи минимални стандарти за гражданското производство в ЕС. Те не биха могли да заместят националните процесуални системи, нито цялостно, нито дори частично, но ще допринесат за модернизирането на националното производство, ще улеснят достъпа на гражданите до правосъдие, ще гарантират равноправни условия за бизнеса“, каза Емил Радев. Според него това е решаващата стъпка в процеса на по-нататъшна хармонизация и сближаване на системите на гражданското правосъдие на държавите-членки. В по-дългосрочен план целта е създаването на Европейски гражданско-процесуален кодекс. Това съобщиха от ГЕРБ. Той акцентира и върху регламента относно събирането на доказателства, по който е бил докладчик. „Новите правила ще направят директното събиране на доказателства по-евтино, лесно, бързо и сигурно. Те регулират взаимната правна помощ по граждански и търговски дела между държавите-членки, осигурявайки по-ефективна рамка за трансгранично съдебно сътрудничество. Най-голямо приложение ще има в случаите, когато доказателства трябва да бъдат събрани в друга страна от ЕС чрез изслушване на свидетел или експерт по дадено дело например”, обясни Радев и допълни, че промените на практика ще позволят на съдилищата пряко да събират доказателства чрез използването на видеоконференция или друга подходяща съвременна технология за комуникация от разстояние. „Новите технологии бързо навлизат в живота ни и трябва да се възползваме от възможностите, които предлагат за по-улеснен достъп до правосъдие”, категоричен бе Радев. Той информира представителите на адвокатските колегии и за измененията, които е внесъл и са приети, така че наличните електронни средства да гарантират, че съдържанието на документите и другите получени писмени съобщения е достоверно, колкото и на хартиен носител. „Даваме, също така, възможност на адресата да откаже приемането на документ връчен по електронен път - нещо, което до момента не беше предвидено и ако не беше въведено, можеше да внесе объркване и правна несигурност”, уточни Радев. Той бе категоричен, че процедурите в държавите, въвели онлайн регистрация за дружествата, каквато е и България, обикновено са по-евтини и водят до по-бързо обработване на документите. „Въвеждането на общи правила за онлайн регистрация на дружества ще бъде от голяма полза за малките и средни предприятия и ще подобри тяхната мобилност и конкурентоспособност. Пряко засегнати от подобренията на директивата, ще бъдат над 19 млн. дружества с ограничена отговорност, от които около 99% са малки и средни предприятия”, подчерта Емил Радев. Като докладчик от страна на ЕНП той е призовал ЕК още през 2017 г. да приеме хармонизирани правила не само за трансграничните сливания, но и за разделянията и преобразуванията на дружества в ЕС. „Радвам се, че този призив беше чут и залегна в новата директива. ЕП настоя и за създаване на нова ускорена процедура за търговските спорове. Застъпена беше и идеята за Европейски търговски съд, който да допълва съдилищата на държавите-членки и да предложи на страните по спора международен форум, специализиран в разрешаването на търговски спорове. Надявам се, че през следващия мандат ще постигнем и съответните резултати”, коментира Емил Радев. Той отбеляза, че понякога работата на евродепутатите изглежда доста абстрактна, тъй като голяма част от законодателството започва да се прилага след определен период от време, но дава пряко отражение върху живота на хората. Като пример кандидатът за член на ЕП посочи извоюваното премахване на апостилите и нуждата от легализация на официални документи в ЕС. „Спестяваме на европейските граждани до 40 млн. евро годишно, а също и много тичане по институции за документи за гражданско състояние като акт за раждане, за смърт, за брак, удостоверение за име, за развод, за местоживеене и др. Следващата стъпка е да разширим обхвата на новия регламент, така че той да се прилага и за дипломите, удостоверенията за професионална квалификация, за официални документи, удостоверяващи признато увреждане”, отчете кандидатът за евродепутат. По време на срещата Емил Радев коментира и темата за решаването на семейни спорове или раздяла на международни двойки. „Трансграничното съдебно сътрудничество е от ключово значение, за да се осигури безопасна правна среда за децата, в която те да поддържат отношения и с двамата родители, живеещи евентуално в различни европейски страни. През декември 2018 г. Съветът прие и своята обща позиция, която предвижда пълно премахване на екзекватурата за решенията по въпроси, свързани с родителската отговорност. Въвеждат се и по-ясни правила относно възможността детето да изрази мнение по време на всички производства по съответния случай. По-ясни правила са предвидени и относно случаите на отвличане на дете в рамките на ЕС”, посочи Емил Радев пред присъстващите адвокати и отговори на поставените от тях въпроси.", "date": "2019.05.10", "title": "Емил Радев: Настоявам за общи минимални стандарти за гражданското производство в ЕС"}
{"url": "https://www.24chasa.bg/novini/article/7446193", "text": "Кандидатът за евродепутат от листата на ГЕРБ и СДС Ивелина Василева посети фирма за рециклиране в столичния район Искър. В срещата с управителите и работещите в компанията участваха общинският съветник и председател на постоянната комисия по опазване на околната среда, земеделие и гори Лорита Радева, кметът на район Искър Ивайло Цеков и Николай Попов, член на УС на ПГЕРБ-София, съобщават от ГЕРБ. Бяха дискутирани различни теми, свързани със Закона за управление на отпадъците, действащата нормативна уредба в страната и различни европейски програми в областта на екологията. Представители на компанията заявиха, че са изключително доволни от реализираните до този момент европейски проекти и добрите условия за бизнес в район Искър, създадени от кметa Ивайло Цеков. Благодарение на еврофинансирането са увеличени значително производствените мощности. Спечелен е проект за модернизация на производството и е закупена нова рециклираща инсталация. Това според домакините на срещата се дължи основно на водената от правителството успешна политика в сектора. Ивелина Василева даде изключително висока оценка на дейността на компанията и реализираните от нея проекти. Бяха демонстрирани възможностите на новата-модерна инсталация за преработка на найлонови опаковки. Кандидатът за евродепутат добави, че Законът за управление на отпадъци въвежда изискванията на европейското законодателство, свързани с развитието на кръговата икономика. Според нея преходът към кръгова икономика има потенциал за стимулиране на работни места и конкурентоспособност Ивелина Василева каза още, че ГЕРБ ще настоява за осигуряване на подкрепа за прехода към чисто производство на малките и средните предприятия и ще продължи да работи за създаване на зелени работни места и стимулиране на иновациите.", "date": "2019.05.10", "title": "Ивелина Василева посети фирма за рециклиране в столичния район Искър"}
{"url": "https://www.24chasa.bg/novini/article/7446199", "text": "„За България сътрудничеството със САЩ в областта на сигурността и отбраната е от стратегическо значение. Двете страни се радват на отлични взаимоотношения както на двустранна основа, така и в рамките на НАТО”. Това заяви началникът на отбраната генерал Андрей Боцев при проведената днес, 10 май, среща с генерал-адютанта на Националната гвардия на щата Тенеси генерал-майор Джефри Холмс, съобщиха от Министерството на отбраната. Генерал Боцев посочи, че взаимодействието между българските и американските военнослужещи по подготовката и участието в операции е на високо ниво, което способства за изпълнение на възложените задачи и повишаване оперативната съвместимост на българските военнослужещи. „Усилените съвместни учения и тренировки, които се провеждат целогодишно, са ценна възможност и са от съществено значение за повишаване оперативната съвместимост на българските въоръжени сили с тази на останалите страни-членки на Алианса“, посочи началникът на отбраната. Генерал-майор Джефри Холмс подчерта, че двустранното сътрудничество между Министерството на отбраната на Република България и Националната гвардия на САЩ – щата Тенеси е едно от първите, започнали още през 1993 г. „Тази традиция продължаваме аз и моите колеги“, категоричен бе той. „Мога да заявя, че моите войници и офицери винаги са изключително доволни от възможността да тренират и работят заедно с колегите си от българска страна. Гледам с надежда към бъдещето да продължим да развиваме съвместното си партньорство“, заяви генерал-адютантът на Националната гвардия на щата Тенеси. От българска страна в срещата участие взе също заместник-началникът на отбраната вицеадмирал Емил Ефтимов, който е съпредседател на Съвместната българско-американска комисия по прилагане на Споразумението между правителството на България и правителството на САЩ за сътрудничество в областта на отбраната. От американска страна присъства и бригаден генерал Джими Коул Джуниър, командир на сухопътния компонент на Националната гвардия на щата Тенеси.", "date": "2019.05.10", "title": "Генерал от САЩ: Войниците ми винаги са доволни от възможността да работят с българските си колеги"}
{"url": "https://www.24chasa.bg/novini/article/7446170", "text": "Любовен триъгълник е в основата на жестокото убийство на 38-годишната Милена Шишкова в Костенец, сочат данните на разследването досега.  Трупът на Милена е открит от сина й, който е на 14 г. През нощта тя и Стоян, с когото са живели на семейни начала се скарали за пореден път, вероятно заради мъж, с когото тя е била близка. Сутринта детето видяло кръв в една от стаите на къщата, но там ги нямало нито Милена, нито Стоян. Момчето намерило трупа на майка си близо до дома им.   \"Скъпа сестричке, лек път миличка, почивай в мир. Знам, че сега си при татко и ни гледате заедно как страдаме. Не мога да повярвам ,че вече те няма.\", написа сестрата на жертвата във фейсбук часове след убийството.  Милена Шишкова е родена и израснала в Костенец. Освен траурна агенция е имала и фризьорски салон в градчето до София.   ", "date": "2019.05.10", "title": "Ето я убитата фризьорка Милена от Костенец"}
{"url": "https://www.24chasa.bg/novini/article/7446200", "text": "„Ние сме познати с това, че изпълняваме ангажиментите, които поемем, а не даваме голи обещания“ , заяви в Пловдив кандидатът за евродепутат от листата на ГЕРБ Лиляна Павлова по време на разговор с ръководството и колектива на една от водещите български компании „Атаро Клима“. Тя бе придружена от председателя на Парламентарната комисия по бюджет и финанси Менда Стоянова и народния представител от ГЕРБ от 16-ти МИР инж. Атанас Ташков. По време на срещата бе подчертано, че предприятието е начело националната браншова класация по приходи от продажби за 2017 г. от производството на промишлено хладилно и вентилационно оборудване, което показва, че в общия европейски пазар можем да бъдем водещи. Лиляна Павлова подчерта колко важно е да се гласува на изборите на 26-ти май, защото в Европейския парламент се приема законодателството, което после се прелива в националните ни норми и затова е важно да имаме евродепутати, които да защитават българската позиция. Иновации, технологично развитие, подкрепа за стартиращи и иновативни предприятия, както и качествено образование, което да осигурява подготвена работна ръка бяха водещи теми в разговора на кандидата за член на ЕП от листата на ГЕРБ Лиляна Павлова с представители на бизнеса. „Пловдив е пример за това, че където има развита инфраструктура и добри университети бизнесът се развива и това е притегателно място за инвестиции и развитие на индустрията“, заяви тя и представи пред местния бизнес програмите за финансови инструменти, които се реализират с европейско финансиране и фондовете, по които могат да кандидатстват. „И въпреки твърденията на нашите опоненти, че \"асфалт не се яде\", всички твърдят, че добрата инфраструктура е предпоставка за развитието на бизнеса и подобряване условията на живот на гражданите“, сподели кандидатът за евродепутат от ГЕРБ Лиляна Павлова. На Евроизборите на 26-ти май 2019 година ГЕРБ е с номер 12 в интегралната бюлетина.", "date": "2019.05.10", "title": "Лиляна Павлова: Ние изпълняваме поетите ангажименти, не даваме голи обещания"}
{"url": "https://www.24chasa.bg/novini/article/7445977", "text": "Министерството на регионалното развитие и благоустройството ще финансира строителството на нова пътна отбивка по скоростната магистрала при \"Марина бара\" в Перник. Това обяви министър Петя Аврамова, която получи от кмета на Перник д-р Вяра Церовска проект за обекта, съобщиха от пресцентъра на регионалното министерство. На срещата присъства и председателят на Управителния съвет на Агенция „Пътна инфраструктура” Георги Терзийски. С проекта ще бъде направена трета отбивка на околовръстния път на град Перник, която ще даде възможност на пътникопотока да влиза по-бързо към централната градска част. Досега това ставаше само на две места – в началото на кв. „Изток“ и при кв. „Хумни дол“. Стойността на заданието е 894 000 лева с ДДС и включва строителство на пътна отсечка с дължина 150 м, втори коловоз по ЖП линията София – Радомир и укрепителни дейности. Министър Аврамова каза, че лично се е убедила в необходимостта от изграждането на тази пътна връзка, която ще улесни изключително много жителите и гостите на Перник. Предстои в най-скоро време да стартира процедура по Закона за обществените поръчки за избор на изпълнител. Следващата седмица община Перник и АПИ ще подпишат споразумение за изграждане на отсечката, като Общината осигурява проекта и терена, а пътната агенция ще финансира самото строителство. Кметът на община Перник д-р Вяра Церовска коментира, че с реализацията на пътната връзка трафикът ще се облекчи значително. Тя информира, че според данните от трафик камерите всеки ден между София и Перник пътуват 27 000 превозни средства, което налага мерки за намаляване напрежението на входовете на града. Тя благодари на министър Аврамова и Георги Терзийски за спазеният ангажимент към Перник. Кметът на общината информира още, че е финализирана обществената поръчка за избор на изпълнител за ремонта на пътя Драгичево-Рударци- Кладница, където живеят около 8000 жители на София , както 1500 души местно население.", "date": "2019.05.10", "title": "Аврамова: Финансираме нова връзка при пътен възел „Марина бара“ в Перник"}
{"url": "https://www.24chasa.bg/novini/article/7445953", "text": "Кандидатът за евродепутат от листата на ГЕРБ и СДС Ивелина Василева присъства на литературна сбирка под наслов \"Европа през очите на люлинските творци\". Инициативата е посветена на празника на Люлин и Деня на Европа – 9 май. Тя се проведе в културен център Люлин, съобщиха от пресцентъра на ГЕРБ. Ивелина Василева поздрави присъстващи и им пожела творческо вдъхновение. Тя подчерта, че ще работи за подобряване качеството на въздуха и по-чиста околна среда. Ивелина Василева добави, че е важно да запазим чистотата на водите и ще работи за изграждане на екологична инфраструктура. Кандидатите на ГЕРБ ще продължат да следват своята политика за по-чист въздух. Предприетите мерки за чиста околна среда включват подмяна на уредите за отопление на твърдо гориво с по-щадящи околната среда, екологичен транспорт, енергийна ефективност. Една от целите е потреблението на пластмаси за еднократна употреба да бъде намалено, а преднамереното използване на микропластмаси да бъде ограничено. „България заема достойно място в Европа и трябва да го защитава. Европейската солидарност спомага за модернизацията на българските региони и реализирането на обществено значими проекти, които всекидневно подобряват средата на живот в страната“, добави Василева. По време на литературното четене кметът на Люлин представи авторско произведение, написано специално за празника на района и посветено на неговите съграждани. Поетите и писателите към литературен клуб Люлин също представиха свои произведения. На събитието присъстваха общинският съветник Ботьо Ботев, Екатерина Йорданова и Татяна Георгиева, както и кметът на Илинден Иван Божилов. Литературното четене се провежда за трета поредна година по инициатива на кмета на район Люлин Милко Младенов.", "date": "2019.05.10", "title": "Ивелина Василева на литературна сбирка под наслов \"Европа през очите на люлинските творци\""}
{"url": "https://www.24chasa.bg/novini/article/7445955", "text": "В Косово днес влиза в сила закон за забрана на хазарта и всяка дейност, свързана с хазарт, вече ще се смята за незаконна, предаде Танюг, цитирана от БТА. Косовското данъчно управление още преди това започна анулиране на всички разрешения за работа на фирми, които се занимават с организиране на хазартни игри. Законът бе приет под натиска на международната общност заради слабите резултати в борбата с престъпността и корупцията, а непосредствен повод за него бе убийството на двама млади мъже в казино през март.", "date": "2019.05.10", "title": "Косово със забрана на хазарта от днес"}
{"url": "https://www.24chasa.bg/novini/article/7445971", "text": "Държавният секретар на САЩ Майк Помпейо ще посети Русия от 12 до 14 май и ще се срещне с руския президент Владимир Путин и с министъра на външните работи Сергей Лавров, предадоха Ройтерс и ТАСС, цитирайки изявление на Държавния департамент. Помпейо ще отиде в Сочи на 14 май, за да се срещне с Лавров и Путин. Той ще обсъди с тях редица двустранни и многостранни предизвикателства, се подчертава в изявлението, prea На 13 май в Москва Помпейо ще се срещне със служители на посолството на САЩ, представители на американския бизнес и американски студенти. Държавният секретар на САЩ освен това ще положи венец на Могилата на Незнайния воин. В сряда руското външно министерство съобщи, че по време на посещението си Помпейо ще обсъди с Лавров двустранните отношения, ситуацията във Венецуела, Сирия и Украйна, припомня ТАСС. Президентът на САЩ Доналд Тръмп се опитва да установи по-тесни връзки с Русия. Посещението на държавния секретар обаче ще дойде в момент, когато Москва и Вашингтон заемат различни позиции по редица въпроси, отбелязва Ройтерс.", "date": "2019.05.10", "title": "Помпейо ще се срещне с Путин и Лавров по време на посещението си в Русия"}
{"url": "https://www.24chasa.bg/novini/article/7445019", "text": "През 2018 година състоянието на околната среда в Пекин е било като цяло добро, качеството на въздуха и на водните площи в района продължава да се подобрява, се казва в доклад на Пекинската служба за опазване на околната среда, предава  . Според данните в доклада, общо 227 дни през миналата година качеството на въздуха е отговаряло на стандартите, което е с 51 дни повече от 2013 година. Дните с тежко замърсяване са били 15, което е с 9 по-малко от миналата година и 43 дни по-малко от 2013 г. В същото време концентрацията на замърсители във въздуха намалява с всяка изминала година, като тази на фините прахови частици PM2.5 е спаднала с 51 микрограма на кубически метър. В доклада се посочва, че качеството на водните площи в Пекин също се подобрява и питейната вода отговаря на необходимите стандарти. Качеството на почвите в целия град е добро, а рисковете от замърсяване са ограничени.", "date": "2019.05.10", "title": "Качеството на въздуха в Пекин се подобрява"}
{"url": "https://www.24chasa.bg/novini/article/7445623", "text": "От началото на годината до края на месец април на територията на област Велико Търново няма загинали по пътищата, отчете ОДМВР. За сравнение през 2018 г. е имало 4 жертви за първите 4 месеца.Станали са 49 тежки катастрофи, за предходния период тежките инциденти са били 71.  Ранените тази година са 86, което е с три по-малко в сравнение със същия период на 2018 г. Намаление се отчита по всички показатели, посочват от Пътна полиция.П  Основната причина за настъпване на произшествия по вина на водача е несъобразената скорост. По тази причина са настъпили 87 ПТП, при които са ранени 29 граждани, неправилни маневри – 76 ПТП, с ранени 14 граждани. Като основна причина за настъпване на ПТП по вина на водачите може да се посочи и отнемането на предимство – 43 ПТП, с 22 ранени. Поради неспазване на дистанция са настъпили 38 катастрофи, с 4 ранени. Поради друго нарушение на водачите са настъпили 92 ПТП, при които са пострадали 17 граждани. През периода са регистрирани 15 ПТП с участието на пешеходци, от които 12 тежки, с 13 ранени граждани.  За същия период на 2018 г. блъснатите пешеходци са 21 - с 18 ранени и 2 загинали.  Особен акцент през отчетния период в дейността по контрол на пътното движение бе поставен върху контрола на пешеходците и водачите, отнемащи предимство на пешеходни пътеки. При проведените 8 специализирани операции по тази линия са санкционирани 811 пешеходци, с 437 повече спрямо предходния период и 49 водачи, с 12 повече. В населените места от началото на 2019 г. са настъпили 214 ПТП, извън населено място са 122. В сравнение със същия период на 2018 г. те са намалели за населено място със 71, а извън населено място с 60. Тежките ПТП в населено място са били 23, с 28 ранени, без загинали, а извън населено място – 26 с 58 ранени. ", "date": "2019.05.10", "title": "4 месеца без жертви на пътя във Великотърновско"}
{"url": "https://www.24chasa.bg/novini/article/7445675", "text": "„Десетгодишни усилия предшестват днешното решение за създаване на Медицински факултет в Бургас. С колегите ми подкрепяме разкриването му в структурата на Университет „Проф. д-р Асен Златаров”, защото сме убедени в общодържавната му полза. Решението е и в синхрон с политиката за надграждане на образованието и извеждането му като приоритет. Благодарим на правителството за предприетите мерки, за да стигнем до гласуване днес, както и за усилията на всички, които доведоха процеса до този етап“. Това заяви народният представител от ГЕРБ Ивелина Василева от парламентарната трибуна минути преди да бъде прието проекторешение за откриване на факултета, съобщиха от пресцентъра на ГЕРБ. „Бургас се развива динамично, в областта живеят над 5.8% от населението в страната, а през активния летен сезон ежегодно пребивават над 2 милиона туристи. В региона работят и хиляди българи от други части на страната. Структурата по населените места по Черноморието е съобразена с броя на постоянното население и потенциала на лечебните заведения, и не може в пълна степен да отговори на медицинските услуги през летния сезон. Това създава недостиг на медицински персонал, на квалифицирани лекари специалисти. Тези и други фактори поставят въпроса за готовността за действия, включително и при непредвидени ситуации“, изложи своите аргументи бургаският депутат Ивелина Василева. Тя подчерта, че откриването на новия факултет ще реши тези проблеми. „Младите хора от Югоизточния регион ще имат възможност да учат медицина близо до родните си места. Децентрализацията ще помогне на новозавършилите лекари да останат да работят в своя град, при близки си, да градят професионална и академична кариера. Естественото място за образование по медицина е бургаският държавен университет, а база за подобно обучение – болницата с най-голямо държавно участие УМБАЛ Бургас АД, както и някои общински и частни заведения.“, заяви народният представител. Университет „Проф. д-р Асен Златаров” разполага със съвременна материална база, в съответствие с държавните изисквания за качествено обучение. „Изграден е нов корпус със специализирани зали и лаборатории с подкрепата на Община Бургас -всичко необходимо за модерно обучение. Университетът е с традиции в подготовката на професионалисти по здравни грижи – и към момента се обучават акушерки, медицински сестри и рехабилитатори. Новият факултет има осигурен преподавателски състав. Заслугата на местната власт и на кмета Димитър Николов е огромна, както в съдействието за изграждане на материално-техническа инфраструктура, така и в подпомагането на настоящи и бъдещи преподаватели за тяхното битово устройване в града“, допълни още Василева.", "date": "2019.05.10", "title": "Ивелина Василева в НС: Новозавършилите лекари ще могат да градят академична кариера в Бургас"}
{"url": "https://www.24chasa.bg/novini/article/7445657", "text": "Полицията в Бургас издирва информатора на бургаския сайт \"Флагман\", който вчера сутринта публикува чисто фалшивата смразяваща новина, че в катастрофа е загинал Иван Динев, син на строителния предприемач от Св. Влас Йордан Динев. Проверката е по жалба на сайта, работи се по нея, казаха от Областната дирекция на МВР. В дописката, ужасила роднини и приятели на Иван Динев, се съобщаваха подробности за инцидент, разказани от \"очевидеца\" на катастрофата Георги Динев, \"братовчед\" на Иван Динев. Сайтът \"Флагман\" твърди, че те не просто си измислили фалшивата новина, а че читател, представил се като Георги Динев, изпратил на редакционната поща на сайта информация за трагичното събитие, след което дежурният редактор подготвил статия със снимка на \"загиналия\" и черна жалейка върху нея. Не повече от 20 минути след публикуването на дописката тя бе преписана безкритично от сайтове като \"Факти\", \"БЛИЦ\", \"Пик\" и много други. \"24 часа\" се въздържа да публикува \"сензационното\" съобщение, защото при нас фактите се проверяват винаги. Освен че близки на семейството отрекоха, от полицейски източници научихме, че катастрофа, за каквато се съобщава в бургаския сайт, /по магистрала \"Тракия\", в района на Чирпан - б.а./ изобщо не е имало! В 09,14 ч от Областната дирекция на МВР в Бургас потвърдиха пред \"24 часа\", че става дума за...чисто ФАЛШИВА новина. В момента полицията проверява тайнствения информатор (ако има такъв) и изобщо как се е появило нещо толкова отвратително в борбата за повече кликове. След огромния гаф сайтът, разпространил първи зловещата \"новина\", публикува уточнение, че предава на ГДБОП източника на фалшивата информация. \"Компютърно-телефонна постановка реализира целта си - удар срещу медията и срещу най-влиятелната фамилия на Югоизточна България\", написа сайтът в опит да излезе от неловката ситуация. В уточнението ръководството на сайта прави опит да опише действията на дежурния редактор, пуснал новината: \"Мейл, получен в официалната редакционна поща на Флагман.бг в 7:57 часа с посочен домейн в yahoo.com и реален телефон, разказа за катастрофа, при която снощи е загинал синът на строителния предприемач от Свети Влас Йордан Динев. Следвайки всички правила за практикуване на достоверна журналистика, направихме всичко нужно за потвърждение на написаното. Дежурният редактор се обади на кмета на град Свети Влас Иван Николов, за да поиска потвърждение. \"Ако автомобилът е Ауди А4 с цифри 14 20, да знаете, че това е номерът на Иван. Някой трябва да ви го потвърди\", каза кметът на Свети Влас. Той допълни, че този автомобил бил подарък от баща му отпреди 20-ина дни и ни посъветва да търсим справка за синьо ауди А4 с тези регистрационни номера. Екипът продължи да търси последователно потвърждение от кмета на Несебър Николай Димитров и пресаташето на братя Диневи Биляна Боянова. Поради ранния час от тях не получихме обаждане. Дежурният редактор позвъни на телефона, който бе обявен в мейла - 08955033... Отсреща отвърна мъжки глас. Представи се за Георги Динев , братовчед на Иван и разказа какво се е случило снощи. При въпрос от страна на главния редактор Катя Касабова към човека, представящ се за Георги Динев, дали може да каже аудито каква серия е и с какъв регистрационен номер, получихме потвърждение за същото, което ни съобщи и кметът Иван Николов\", обяснява Катя Касабова, собственик на \"Флагман\". От обясненията обаче личи огромно разминаване не само с практиката на добрата журналистика, но и изобщо със здравия разум. Защото се разбира, че проверките, които се правят, са за това дали въпросният Иван Динев има ауди и кой номер е то. Но не се проверява най-важното - има ли изобщо такава катастрофа и има ли в нея загинал. Това е нормалното и естествено да се провери, а не кой номер е новопридобитият автомобил. Подобна проверка е релевантна към заглавие от типа \"Х има нов автомобил\", но изобщо не към обявяването на смъртта на млад мъж, който си е жив и здрав, само по очевидно фалшиво обаждане.", "date": "2019.05.10", "title": "Полицията търси автор на фалшива новина за катастрофа, в която бил загинал синът на Йордан Динев"}
{"url": "https://www.24chasa.bg/novini/article/7445694", "text": "Във ВКС бе образувано тълкувателно дело по въпрос за развалянето на договор за прехвърляне на вещни права върху чужд недвижим имот. С разпореждане от 09.05.2019 г. бе образувано Тълкувателно дело № 1/2019 г. за приемане от Общото събрание на Гражданската и Търговската колегии (ОСГТК) на Върховния касационен съд (ВКС) на тълкувателно решение по въпроса: „Договорът за прехвърляне на вещни права върху чужд недвижим имот разваля ли се по право по силата на влязло в сила решение за съдебно отстранение срещу приобретателя на имота или е необходимо предявяването на иск по чл. 189, ал. 1 ЗЗД вр. чл. 87, ал. 3 ЗЗД?“. Тълкувателното дело е образувано, след като с определение по гр. д. № 1297/2018 г. съдебен състав на Четвърто гражданско отделение на ВКС е спрял производството по делото и е предложил на ОСГТК да постанови тълкувателно решение по поставения въпрос. Това се налага поради констатирана противоречива практика на състави на ВКС, постановена в производство по чл. 290 от ГПК и по чл. 274, ал. 3 от ГПК, по въпроса за приложното поле на нормата на чл. 189, ал. 1 вр. чл. 87, ал. 3 от Закона за задълженията и договорите (ЗЗД) в хипотеза на осъществена от трето лице евикция (отстраняване след влязло в сила съдебно решение) срещу купувача на недвижим имот. Според разпоредбата на чл. 189, ал. 1 от ЗЗД, ако продадената вещ принадлежи изцяло на трето лице, купувачът може да развали продажбата по реда на чл. 87. Съгласно чл. 87, ал. 3 от ЗЗД развалянето на договорите, с които се прехвърлят, учредяват, признават или прекратяват вещни права върху недвижими имоти, става по съдебен ред. В определението по гр. д. № 1297/2018 г. се сочат две решения на състави на Гражданската колегия на ВКС, в които се приема, че законът не прави разлика между реализирана или предстояща евикция и купувачът и в двата случая може да развали договора за продажба по реда на чл. 87, ал. 3 от ЗЗД. Противното становище е застъпено в определение на тричленен състав на Гражданската колегия на ВКС по частно гражданско дело. В него се приема, че когато купувачът е съдебно отстранен от имота, то договорът, въз основа на който го е придобил, се счита развален по право. Поради това и искът за развалянето на договора е недопустим, тъй като с факта на съдебно отстранение е настъпил и фактът на развалянето му.", "date": "2019.05.10", "title": "Разваля ли се договор за прехвърляне на вещни права върху чужд имот?"}
{"url": "https://www.24chasa.bg/novini/article/7445710", "text": "Украйна поиска от Международния трибунал по морско право (МТМП) незабавното освобождаване на 24 украински моряци, задържани от Русия след инцидента в Керченския пролив, и обвини Москва, че нарушава международното право, предаде Франс прес. \"Всеки допълнителен ден задържане утежнява съдебния спор между двете страни\", заяви пред МТМП заместник-министърката на външните работи на Украйна Олена Зеркал. Тя определи \"поведението на Русия (като) тежко нарушение на международното право\". Украинският президент Петро Порошенко сезира МТМП в средата на миналия месец, за да поиска незабавното връщане на три военни кораба, които бяха задържани от руските въоръжени сили през ноември по обвинения в незаконно пресичане на руската граница, припомня БТА.  Районът е от голямо значение както за Русия, така и за Украйна, отбелязва Франс прес. Ройтерс припомня, че след инцидента САЩ и ЕС наложиха санкции на представители на руските власти. Според украинската заместник-външна министърка МТМП трябва да разпореди незабавното освобождаване на 24-те моряци, задържани от шест месеца. Украинската делегация заяви, че не им се позволяват срещи с техните семейства. Според Киев моряците трябва да бъдат освободени, без да се чака резултатът от друг иск, подаден от Украйна срещу Русия пред Арбитражния съд в Хага, за да се гарантира достъпът на украинската страна до морето в близост до Кримския полуостров. Русия от своя страна отказа да участва в заседанието на МТМП, като заяви, че базираният в Хамбург съд не е компетентен да взема становище по конфликт, който според нея има военен характер. \"Украйна действа недобросъвестно и се опитва да използва резултата от своите незаконни действия за вътрешнополитически цели\", каза в средата на миналия месец руското външно министерство, цитирано от Франс прес. Очаква се МТМП да вземе решение по случая преди края на този месец, отбелязва Ройтерс.", "date": "2019.05.10", "title": "Украйна поиска от международен съд да освободи моряците, задържани от Русия"}
{"url": "https://www.24chasa.bg/novini/article/7445716", "text": "Приключи първото класиране за детски ясли и градини в столицата. Кандидатствали са 19 903 деца, от които 2227 за преместване. При обявени 13 948 свободни места, класираните деца са 10 530. Некласираните са 7146, съобщи  Те ще се борят за оставащите 3500 свободни места на второ класиране, което е на 24 май. Трето класиране е на 7 юни, четвърто класиране е 21 юни. Всички родители ще получат имейл утре сутрин в 5 ч. с информация дали имат място. Тази година има промени в точките, които получават родителите при кандидатстване. През 2018 г. отново за хиляди деца нямаше места в детските заведения.", "date": "2019.05.10", "title": "След първото класиране: 7146 деца в София остават без място в детските ясли и градини"}
{"url": "https://www.24chasa.bg/novini/article/7445644", "text": "81-годишна ирландка каза, че никога не е била по-щастлива, след като за първи път след 60 години търсене се срещна с майка си - 103-годишна жена. Ейлийн Макен израснала в сиропиталище в Дъблин. Тя започнала да търси своята майка, когато била на 19 години, но така и не успявала да я открие. През 2018-а Ейлийн се свързала с RTE и помолила за съдействие, разказа Би Би Си. Преди няколко месеца специалист по генеалогия се обадил и й казал, че според него възрастната жена се намира в Шотландия. \"Щом чух това, нищо не можеше да ме спре да се опитвам да се срещна с нея\", казва Ейлийн. Тя пътува до Шотландия през април и най-накрая се запознава с майка си Елизабет, която тази събота ще отпразнува 104-я си рожден ден. \"Отидох да я видя и тя е най-красивата дама, попаднах в прекрасно семейство, посрещнаха ме невероятно\", споделя Ейлийн пред RTE. Елизабет чела вестник, когато видяла дъщеря си отново за първи път след толкова години, без да подозира, че е тя. \"Казах й, че сме от Ирландия, а тя каза - родена съм там\", разказва Ейлийн. \"Знаеш ли, че съм твоя дъщеря? - попитах аз, а тя ме погледна и взе ръката ми. Много време е минало, но сякаш имаше специална връзка между нас. Беше фантастично\", допълва още дъщерята. Тя има свои три деца. При срещата с майка си разбрала, че има и двама братя. Ейлийн винаги е била категорична, че трябва да намери майка си и никога не се отказала от това. Тя винаги се е чудела защо се чувства така самотна и няма никого на света. Знаела, че трябва да търси Елизабет. Срещата между двете била много по-щастлива, отколкото Ейлин предполагала. Три дни прекарали заедно.", "date": "2019.05.10", "title": "Жена се срещна за първи път със 103-годишната си майка след 60 години търсене"}
{"url": "https://www.24chasa.bg/novini/article/7445737", "text": "На 11 май 2019 г. (събота) кандидатите за евродепутати Мария Габриел, Андрей Новаков, Андрей Ковачев и Лиляна Павлова ще вземат участие в централното предизборно събитие на всички райони от 23 МИР на ГЕРБ, което ще се проведе в Южния парк. Това съобщиха от пресцентъра на ПП ГЕРБ. Събитието ще е съпътствано с открита приемна за срещи с граждани. Инициативата е с начален час 12.00 часа и ще се състои в Южния парк - на поляната с птиците, вход от страната на улица Бяла черква и бул.Витоша. Преди това кандидатът за евродепутат Андрей Ковачев ще присъства на турнир по тенис на маса в район „Възраждане“. Турнирът ще се състои от 10.30 часа в многофункционален спортен комплекс \"Спортна София 2000\" в \"Зона Б-5\". Кандидатите за евродепутати Андрей Ковачев и Мария Габриел ще присъстват на Хепънинг по повод 9 май - Деня на Европа, в парк Света Троица. Събитието ще се състои в парка от 11.00 часа.", "date": "2019.05.10", "title": "Мария Габриел, Новаков, Ковачев и Павлова в открита приемна в Южния парк утре"}
{"url": "https://www.24chasa.bg/novini/article/7445746", "text": "Необходимостта от намаляване на броя на недействителните бюлетини и гарантиране на защитата на машинния вот бяха част от темите, които президентът Румен Радев постави в началото на срещата си днес с ръководството на Централната избирателна комисия във връзка с подготовката за произвеждането на изборите за членове на Европейския парламент, предава БТА. Честните и прозрачни избори са залог за демократичните процеси в нашата страна, а това изисква безупречна организация, намаляване на броя на недействителните бюлетини, защита на машинния вот и на личните данни, гарантиране на изборните права на сънародниците ни зад граница, създаване на добра среда за работа на наблюдателите и контрол на всички нива и на всички етапи, особено в процесите на броене, обработка на бюлетините, оформянето на протоколите, обработването и обобщаването на резултатите, посочи Радев. Искам да акцентирам на високия брой на недействителните бюлетини в българските избори, защото те не само че създават съмнение в прозрачността на изборния процес, но реално подменят вота на българския избирател, отбеляза президентът. Обсъдихме мерките, най-вече подбора, подготовката, обучението на членовете на СИК, една добра разяснителна кампания и особено машинното гласуване, където вотът няма как да бъде подменен или превърнат умишлено след това в недействителен, допълни той. Очаквам с организацията, която създавате, да си поставим за цел да намалим броя на недействителните бюлетини, особено такива, произвеждани в някои СИК, посочи държавният глава. Като важна задача Радев посочи и защитата на машинния вот, контрола, както и навременната реакция при сигнали. Надявам се тези избори наистина да бъдат прозрачни, честни и да покажем, че нашето общество е зряло и сами уважаваме вота си, отбеляза държавният глава. Председателят на ЦИК Стефка Стоева изрази надежда, че независимо от напрежението в обществото, нормално в предизборен период, ще бъдат проведени добре организирани и честни избори. Участваме вече в много срещи с други органи, ангажирани с тяхното произвеждане, и сме успокоени, че срещаме разбиране и съдействие и от тях, посочи тя. До днес машините трябва да са доставени в нашата държава, до 15 май трябва да бъде поставен софтуерът на машините, а до предишния ден преди изборите те трябва да бъдат поставени в секционните избирателни комисии, информира Стоева. Тя припомни, че с нарочно свое решение ЦИК е определила 3000 секции, в които ще има машинно гласуване, на случаен принцип, в цялата страна. Въпросът с тяхната сигурност е най-основният, вярваме, че с извършването на сертифициране и на одит ще се гарантира честен машинен вот, посочи тя. Стоева допълни, че се е оказало, че няма държавен орган, който да извърши сертифицирането, затова ЦИК се е обърнала отново към научната мисъл на нацията, към БАН и СУ за препоръки за специалисти, които тези дни започват работа по сертифицирането. Разчитаме на тяхната експертиза и на богатия им опит, това е първата гаранция според нас за честно гласуване, каза председателят на ЦИК. В момента се обсъжда въпросът с транспортиране на машините и с тяхната физическа охрана от органите на МВР. Вярваме, че по този начин недействителните бюлетини ще бъдат намалени, но е необходимо и след провеждането на изборите да се извърши анализ и проверка, посочи Стоева.", "date": "2019.05.10", "title": "Радев постави пред ЦИК въпросите за намаляване на броя на недействителните бюлетини"}
{"url": "https://www.24chasa.bg/novini/article/7445741", "text": "Конгресът на местните и регионалните власти на Съвета на Европа има намерение да изпрати отново наблюдатели на повторението на местните избори в Истанбул. Това съобщи днес пресслужбата на Съвета на Европа, цитирана от ТАСС и БТА. След решението на Висшата избирателна комисия на Турция за повторение на изборите в Истанбул и след изявленията на министъра на външните работи Мевлют Чавушоглу Конгресът на местните и регионалните власти на Съвета на Европа би искал да потвърди готовността си да изпрати делегация при условие, че официална покана ще бъде получена в рамките на съответния срок, написа председателят на конгреса Андерс Кнапе в писмо до представителя на Турция към Съвета на Европа Каан Есенер. На 6 май Висшата избирателна комисия на Турция взе решение да отмени резултатите от местните избори в Истанбул (на 31 март). Нови избори в мегаполиса ще се състоят на 23 юни. На изборите на 31 март кандидатът на управляващата Партия на справедливостта и развитието Бинали Йълдъръм претърпя поражение от Екрем Имамоглу от опозиционната Народнорепубликанска партия. ВИК се произнесе в полза на Партията на справедливостта и развитието (ПСР) на президента Реджеп Тайип Ердоган, която оспорва резултатите от изборите за кмет в Истанбул и твърди, че вотът е бил белязан от нередности.", "date": "2019.05.10", "title": "Съветът на Европа ще изпрати наблюдатели на повторните местни избори в Истанбул"}
{"url": "https://www.24chasa.bg/novini/article/7445732", "text": "Туристите в мексиканските курорти като Канкун, Плая дел Кармен и Тулум се натъкват на вонящи купища водорасли, които се събират по брега и във водата, съобщи Асошиейтед прес. Тюркоазените води покафеняха от водораслите саргасум. Експерти предупредиха, че това може да е новото им нормално състояние. Карибското крайбрежие Ривиера Мая осигурява половината от приходите от туризъм в Мексико. До 2014 г. там имаше много малко кафяви водорасли. Комбинацията от промените в климата и замърсяването от торовете, както и океанските течения, носещи водорасли, предизвикаха ескалиране на проблема, предава БТА. Според някои официални лица огромните килими саргасум в Карибско море са едно от по-видимите доказателства за промените в климата заради броя на хората, които ходят на плаж в района. ", "date": "2019.05.10", "title": "Плажове в Мексико затънаха във водорасли"}
{"url": "https://www.24chasa.bg/novini/article/7445774", "text": "Русия и Япония не успяха да преодолеят разногласията помежду си във връзка със сключването на мирен договор при преговори между министрите на външните работи на двете държави в Москва. Това заяви днес японският външен министър Таро Коно, цитиран от ТАСС, след края на своята среща с руския си колега Сергей Лавров. \"Не може да се каже, че в резултат на днешните преговори сме успели да преодолеем разногласията. Твърдо сме решили обаче, че установяването на истинско партньорство чрез преодоляване на този сложен проблем отговаря на нашите стратегически интереси. Именно затова толкова често се срещаме и водим дискусии без да пестим сили\", каза Коно, предава БТА. \"Договорихме се да не разкриваме подробности от преговорите, затова няма да говоря за тях. Що се отнася до въпросите, по които вижданията на страните се разминават, то аз стриктно разяснявам и предавам на партньорите позицията ни по тях\", каза японският външен министър. Той допълни: \"Този път, както и по време на февруарската ни среща, дискусията понякога стигаше до резки изказвания. Но ние с министър Лавров се срещаме вече не за първи път, и между нас са се установили доста близки отношения, което ни позволява да общуваме доста откровено\". Русия, от своя страна, разглежда разполагането на елементи от глобалната система за противоракетна отбрана (ПРО) на САЩ в Япония и нарастване на американското присъствие в региона като заплаха, каза след срещата Лавров. \"Отново обърнахме внимание на редица действия на Вашингтон, включително за разполагането на територията на Япония на елементи от глобалната система за ПРО, нарастването на военното присъствие в региона и като цяло действията в областта на разоръжаването и контрола над въоръжаването, където САЩ разрушават всички съществуващи споразумения. Виждаме в тези действия заплаха за нашата страна\", подчерта руският външен министър. Лавров съобщи, че на 30 май в Токио предстои среща между министрите на външните работи и на отбраната на Русия и Япония във формат \"2+2\". Предишната среща в подобен формат се състоя на 31 юли миналата година в Москва.", "date": "2019.05.10", "title": "Русия и Япония не са преодолели различията си, за да сключат мирен договор"}
{"url": "https://www.24chasa.bg/novini/article/7445763", "text": "„България нито е малка страна, нито е безгласна буква в Европейския съюз. Гласът ни се чува, защото имаме изключително авторитетно правителство и уважаван премиер, както и невероятно успешен еврокомисар“. Това заяви кандидатът за евродепутат от листата на ГЕРБ и СДС Аси Адемов по време на среща с членове и симпатизанти на ГЕРБ в Крумовград. „Ние не обещаваме, защото успехите ни са видими. Ще работим в защита на националния интерес, за възходящото развитие на страната, силна икономика, повече работни места и високи доходи“, ангажира се още Адемов. По време на срещата областният координатор на ГЕРБ-Кърджали и председател на Народното събрание Цвета Караянчева коментира, че опитът, който ГЕРБ натрупа през годините, не бива да ни успокоява. „Трябва да ни стимулира да сме все така конструктивни и диалогични, без да злепоставяме опонента. БСП отврати гражданите с черен пиар“, посочи още Цвета Караянчева. Тя напомни как правителството на БСП с премиер Орешарски върна България години назад. Караянчева бе категорична, че не бива да допускаме повече такъв провал. „На опозицията е присъщо да лъже и да плаши хората, но същевременно да се възползва от всички добри политики, които правим. Това омаскаряване отблъсква избирателите“, категорична бе Караянчева.       ", "date": "2019.05.10", "title": "Асим Адемов в Крумовград: Ще работим за повече работни места и високи доходи"}
{"url": "https://www.24chasa.bg/novini/article/7445803", "text": "Италианския ферибот, превозващ над 300 души на борда, пристигна в хърватското пристанище Сплит на адриатическото крайбрежие, след като беше блокиран в открито море заради технически проблеми, предаде Асошиейтед прес, цитирана от БТА. Фериботът беше изтеглен с влекач до пристанището днес, повече от ден след като трябваше да пристигне в италианското пристанище Анкона с 250 пътници и 92-членен екипаж а борда. Операторът на ферибота SNAV и хърватските власти заявиха, че не е имало опасност за живота на хората. Силните ветрове попречиха на влекачите да помогнат на ферибота, който беше блокиран на около 10 морски мили от хърватския архипелаг Корнати. По-късно хърватските власти изпратиха по-мощен влекач, който успя да изтегли ферибота до Сплит.", "date": "2019.05.10", "title": "Повреденият италиански ферибот беше издърпан до хърватския бряг"}
{"url": "https://www.24chasa.bg/novini/article/7445816", "text": "Градушка и силен дъжд се изсипаха във Варна преди броени минути. За това алармират потребители в социалната мрежа, които споделят снимки от природното бедствие. Потребителите споделят още, че много от варненските улици и булеварди са под вода. От НИМХ съобщиха, че днес в Източна България се очакват валежи, придружени с гръмотевици.", "date": "2019.05.10", "title": "Градушка се изсипа над Варна"}
{"url": "https://www.24chasa.bg/novini/article/7445017", "text": "На 15 май в Пекин с реч на председателя Си Дзинпин ще бъде открит Азиатски междукултурен диалог, съобщи вчера на пресконференция заместник-началникът на Отдела за публичност на ЦК на ККП Сиу Лин, предава  На диалога ще присъстват държавни и правителствени ръководители от Камбоджа, Гърция, Сингапур, Шри Ланка, Армения, Монголия и други общо 47 страни, представители на ЮНЕСКО и редица международни организации. Броят на всички участници ще бъде около 2000 души от сферите на културата, образованието, киното, представители на различни мозъчни тръстове, медии и туристическия сектор. Азиатският междукултурен диалог е третото значимо международно събитие от началото на годината, на което домакин е Китай. Преди това страната организира втория форум на върха за международното сътрудничество по „Един пояс, един път\" и Световното изложение за градинарство. Предстоящият диалог ще насърчи комуникацията между азиатските култури и ще очертае пътищата за общия напредък.", "date": "2019.05.10", "title": "На 15 май в Пекин ще се проведе Азиатски междукултурен диалог"}
{"url": "https://www.24chasa.bg/novini/article/7445505", "text": "Ще продължа да работя за инвестиции във всяко населено място, използвайки европейските средства. Това заяви кандидатът за евродепутат от листата на ГЕРБ и СДС Лиляна Павлова по време на среща - дискусия под мотото „Европа ни чува”. Срещата се проведе в Младежкия дом на град Самоков и в нея взеха участие областният координатор на ГЕРБ-София област Галя Георгиева, общинският ръководител на ГЕРБ-Самоков и народен представител Валентин Милушев, колегите му народни представители Десислава Атанасова, Спас Гърневски и Тома Биков, кандидатът за евродепутат от листата на ГЕРБ и СДС Александър Йорданов, както и над 150 жители на община Самоков.Това съобщиха от пресцентъра на ГЕРБ. „Европа е тук, в България, и ще продължа да работя за това всеки българин да усети ползите от членството ни в ЕС. Всяко населено място заслужава да получи необходимото внимание, за да намерим потенциала му за развитие и да получи необходимата подкрепа. За мен винаги е била важна задачата за развитието на регионите. Пълноправен член сме на Европейския съюз и това ни носи само ползи“, отбеляза Лиляна Павлова и допълни, че ако ГЕРБ спечели най – много мандати - българската позиция в защита на националните интереси ще бъде ясна, убедителна и обединена. От своя страна кандидатът за евродепутат от листата на ГЕРБ и СДС Александър Йорданов направи ретроспрекция на развитието на Европейския съюз от неговото създаване до наши дни. Той заяви, че ГЕРБ и СДС са естествените коалиционни партьори, като част от едно политическо семейство. „Където е Александър Йорданов – там е победата”, с шеговит тон завърши словото си шестият в листата. Народният представител Десислава Атанасова отбеляза, че листата на ГЕРБ и СДС за предстоящите европейски избори се състои единствено от доказани професионалисти. „Имаме разпознаваем и многоуважаван еврокомисар по цифрова икономика и общество в лицето на Мария Габриел, която е и водач на листата”, коментира Атанасова. Колегата й Тома Биков подчерта, че в листата на БСП намират място хора, търсещи реваншизъм. „Тяхната цел е победа на всяка цена на европейските избори, дори и само с един глас - за да търсят път към предсрочни парламентарни избори. До този момент кампанията на БСП се изразява в замерване с кал по опонентите, без никакви смислени послания“, уточни депутатът. „Предстои тежка битка на 26 май. Компроматната война тече с пълна сила. БСП се опитва всячески да замете постиженията на България”, каза на свой ред Спас Гърневски. Той похвали колегата си Валенти Милушев, че работи здраво и твърдо отстоява интересите на областта, от която е избран. Поредното доказателство за това е наскоро стартиралият проект по рехабилитация на първокласния път между Самоков и Дупница.", "date": "2019.05.10", "title": "Лиляна Павлова в Самоков: Ще продължа да работя за инвестиции във всяко населено място"}
{"url": "https://www.24chasa.bg/novini/article/7445506", "text": "19-годишен младеж от варненското село Щипско вкара четирима свои приятели в болница, след като се обърна по таван в нива по пътя между Вълчи дол и Суворово. Опасност за живота на ранените няма. Неопитният шофьор се отървал без никакви наранявания. Младежът бил зад волана на БМВ, поради несъобразена скорост, при навлизане в ляв завой изтървал контрола над автомобила и буквално излетял от пътя. Постарадалите са - младеж на 20 години, който е със съмнения за фрактура на гръбначни прешлени и луксация на рамо, друг 20-годишен младеж е с контузия на гръден кош и подмишница, 22-годишен техен приятел е с контузия на гръден кош и ляво рамо, а 18-годишна девойка е с комоцио и контузии по тялото. Образувано е досъдебно производство. Още трима души, сред които и 8-годишно дете, са пострадали при пътни инциденти за едно денонощие. 8-годишното момче било блъснато от фолксваген в Провадия, след като изскочило внезапно на пътя и 23-годишният шофьор нямал достатъчно време да реагира. Детето получило контузия на дясно бедро, оказана му е медицинска помощ в болница и е освободено за домашно лечение. 53-годишна варненка пък се заби с пежото си в дърво по пътя Варна-Бургас, близо до варненското село Приселци. Инцидентът станал около 6.25 часа сутринта. Все още не е ясна причината за катастрофата, по данни на полицията дамата се отклонила вдясно и спряла в крайпътни дървета. При преглед в болница са установени контузии по тялото и,б без сериозни травми и фрактури. 63-годишен варненец със сеат блъсна 24-годишна пешеходка при ляв завой на кръстовището на улиците \"Мир\" и \"Студентска\" във Варна. Жената пресичала на пешеходна пътека. Откарана е в болница с фрактура на кост на лявото ходило.", "date": "2019.05.10", "title": "19-годишен шофьор вкара четирима в болница край Варна"}
{"url": "https://www.24chasa.bg/novini/article/7445509", "text": "Уникална генна адаптация помага на рибите да виждат цветовете на дълбочина до 1500 метра под водата, където мракът е почти непрогледен за повечето гръбначни животни, предаде Ройтерс. Анализът на генома на 101 видове риби показа, че три еволюционни разклонения дълбоководни обитатели имат специализирано зрение, което им позволява да различават цветовете в почти пълната тъмнина на екстремната им среда. Това е голямо предимство при намиране на храна и размножаване, както и за избягване на хищниците, предава БТА. \"Техните очи са по-чувствителни и смятаме, че зрението им е много добро в морските дълбини,\" каза Зузана Мусилова от Карловия университет в Прага - една от авторките на изследването, публикувано в сп. \"Сайънс\". Гръбначните животни имат два вида фоторецепторни клетки в ретината: светочувствителните клетки пръчици и конусчета. Конусчетата се ползват за виждане при ярка светлина и с тях се възприемат цветовете, а пръчиците се ползват при по-тъмни условия и с тях не се различават цветовете. Пръчиците съдържат фотопигмента родопсин, който реагира на различна дължина на светлинната вълна. При 13 вида дълбоководни риби от три еволюционни разклонения било установено изобилие от гени, които контролират родопсина. С помощта на пръчиците те могат да виждат цветовете в дълбоките океански води. Рибите са дребни - с дължина около 30 см. Хранят се с планктон и скариди и обитават на 400-1200 метра под океанската повърхност. На тази дълбочина прониква само остатъчна светлина, тя идва и от биолуминисцентните животни, като например рибата морски дявол. Вероятно рибите с такава система за виждане възприемат цветовете само с пръчиците, което е уникално сред гръбначните животни, обясни Мусилова.", "date": "2019.05.10", "title": "Рибите виждат цветовете в морските дълбини чрез генна адаптация"}
{"url": "https://www.24chasa.bg/novini/article/7445584", "text": "Щабният елемент за интегриране на силите на НАТО навлезе в първа фаза от втория етап на процеса по потвърждаване на сертификацията си. На 8-ми и 9-ти Май 2019 г. Щабният елемент за интегриране на силите на НАТО навлезе в първа фаза от втория етап на процеса на потвърждаване на сертификацията си, който е сложен и периодичен процес на оценка на способностите, провеждащ се на всеки три години. Щабният елемент беше оценяван от експерти от Министерство на отбраната на Република България. От името на Върховния главнокомандващ на силите на НАТО (NATO - SACEUR), наблюдатели от Многонационалната дивизия - Югоизток, Румъния, наблюдаваха и оказваха контрол по време на ре-сертификацията. Комисията извърши проверка на създадените политики и доктрини, установените правила и процедури за работа в Щабния елемент за интегриране на силите на НАТО. В края на втория ден, всеки един оценител сподели своите наблюдения и даде препоръки към личния състав на Щабния елемент. Заместник-председателят на Комисията за оценка полковник Станимир Габаров (началник на отдел „Подготовка и сертификация“ в Дирекция „Операции и подготовка“) и старшият наблюдател от Многонационалната дивизия - Югоизток полковник Константинос Коконас споделиха своите първоначални впечатления и дадоха указания за следващите фази на процеса по ре-сертификация. Командирът на Щабния елемент полковник Светослав Халваджиев благодари на личния състав на Щабния елемент за проявения професионализъм при изпълнението на задачите. Процесът по потвърждаване на сертификацията ще продължи през месец Май 2019г.“", "date": "2019.05.10", "title": "Щабният елемент за интегриране на силите на НАТО навлезе в първа фаза от втория етап на процеса по потвърждаване на сертификацията си"}
{"url": "https://www.24chasa.bg/novini/article/7445535", "text": "Заплатата за един стартиращ, млад учител не трябва да бъде под 2000 лева, за да може тези хора да ги задържим в системата на образованието. Това каза пред журналисти вицепрезидентът Илияна Йотова, попитана какво трябва да е адекватното възнаграждение на учителите, за да се чувстват значими, предава БТА. Илияна Йотова участва в церемонията за връчването на наградите от 22-ия Национален конкурс \"Учител на годината\", организиран от Синдиката на българските учители към КНСБ. Тя отбеляза, че сега младите хора завършват университета и започват да работят като учители, но докато си намерят по-добра и по-платена работа. Конкурсът \"Учител на годината\" е един от най-престижните конкурси и годишни награди, които се получават в България, но имаме още какво да направим за учителите, каза вицепрезидентът Йотова. Тя отбеляза, че не са важни само заплатите, както и допълнителните средства, които се отпускат, но най-важното е да се върне престижът на българския учител. Да се върне и общественото съзнание за важността на учителската професия, защото имаме толкова сериозни традиции от Възраждането насам, и българската нация се създаде и оцеля благодарение на просветата, на читалищата и на българското училище. Важно е и уважението на родителите, защото, за съжаление, като че във вкъщи се формира до голяма степен отрицателно отношение към учителите, а те в наши дни трябва да се справят, освен с познанието и с уроците, и с агресията в училище, каза Илияна Йотова. По думите й трябва да се върне самочувствието на българските учители, за да може да упражняват професията си, защото от тях в момента се иска много. Все по-трудно може да се задържи съзнанието на едно дете и да се прикове вниманието му в час, защото сега децата са доста информирани, отбеляза вицепрезидентът. Илияна Йотова добави, че затова учителите трябва да притежават много качества - да имат лична харизма и да обичат професията си, защото това най-добре се усеща от децата.", "date": "2019.05.10", "title": "Йотова: Заплатата на един млад учител не трябва да бъде под 2000 лева"}
{"url": "https://www.24chasa.bg/novini/article/7445520", "text": "Турция е издала навигационен телекс (NAVTEX), с който блокира морски пространства край гръцкия остров Кастелоризо за провеждане на артилерийско учение на военноморските си сили днес и утре, съобщи телевизия Скай. Турция не признава, че малкият гръцки остров Кастелоризо край южния й бряг дава на Гърция право на суверенитет над морското пространство около него. В същия момент турският сондажен кораб \"Фатих\" се подготвя за проучвателни сондажи в изключителната икономическа зона на Кипър, въпреки протестите на кипърското правителство, на Гърция, ЕС и САЩ, припомня БТА. Засега обаче няма индикации, че Турция е предприела практически действия да изпрати и втори сондажен кораб, както обяви турският външен министър Мевлют Чавушоглу преди два дни.", "date": "2019.05.10", "title": "Турция провежда военно учение край гръцки остров"}
{"url": "https://www.24chasa.bg/novini/article/7445504", "text": "55-годишен баща уби двете си деца - на 2 е 5 г. Майка им (26 г.), която от Сенегал, е тежко ранена, пише Bild.de. Заподозреният убиец е ранен и арестуван от полицията. Първо бе съобщено за смъртта на едното дете, а тази сутрин прокурорът Волфганг Шмид потвърди, че и второто дете е починало. Кръвопролитието разтърси района на Нойщад вчера вечерта. Патрулки и линейки бързаха до адреса на местопрестъплението, недалеч от жп гарата. Колите спряха на ъгъла с Търнвег. Униформените нахлуха в къщата, в която живее младо семейство. Скоро след това полицията потвърди, че тялото на детето е намерено, а жената е ранена. Мъжът е французин, пише източникът. За случилото са съобщили в полицията съседи на семейството. Мъжът и жената са имали семеен скандал преди кървавата драма. Предстои властите да установят как точно е било извършено убийството на двете дечица. Не се знае още дали жертвите са с прободни или огнестрелни рани. Не се знае дали са били удушени или пребити. Работата по случая продължава.", "date": "2019.05.10", "title": "Баща уби двете си малки деца в Дрезден след семеен скандал"}
{"url": "https://www.24chasa.bg/novini/article/7445537", "text": "Пхенян заяви в петък, че с опитна цел е нанесъл предния ден \"удар на голямо разстояние\". Така изостри още повече напрежението с Вашингтон - Доналд Тръмп признава, че \"никой\" не е \"доволен\" от севернокорейските изстрелвания на ракети. Втората среща между американския президент и севернокорейския ръководител Ким Чен Ун през февруари в Ханой приключи с фиаско, дори без обща декларация за евентуално уреждане на болезнения ядрен проблем. Двамата не успяха да се споразумеят за условията, при които да бъдат вдигнати международните санкции срещу Северна Корея, и за ответните отстъпки от нейна страна. След това севернокорейският лидер постави под въпрос добрата воля на Вашингтон и настоя за промяна в поведението на САЩ. В четвъртък Северът \"изстреля, както изглежда, две ракети с малък обсег\", заяви в комюнике южнокорейският Съвет на началник-щабовете. Стартирали от Кусон в провинция Северен Пьонан, те прелетяха съответно 270 и 420 км в източна посока. Това бе второто изпитание на бойна техника за по-малко от седмица, след като Пхенян не беше изстрелвал ракети от ноември 2017 г. Междувременно на полуострова започна видимо разведряване, намерило израз по-специално в множество дипломатически преговори на Ким с чуждестранни ръководители, включително двата съмита с Тръмп. ========== След като увери, че анализира \"много сериозно\" ситуацията, американският президент, който обикновено подчертава, че е в добри отношения с Ким, открито се зачуди смята ли той да преговаря сериозно. \"Никой не е доволен от случилото се\", заяви Тръмп и също спомена за \"ракети с малък обсег\". \"Отношенията продължават, но ще видим\", добави той и сподели, че имал усещането, че севернокорейците всъщност не били \"готови да преговарят\". По време на севернокорейския опит американският специален пратеник за Северна Корея Стивън Бигън бе на посещение в Сеул за пръв път след неуспеха в Ханой. Всекидневникът на управляващата в КНДР партия \"Нодон синмун\" посвети днес на това изпитание цялата си първа страница и половината от втората, помествайки 16 снимки, на една от които Ким Чен Ун наблюдава старта от укритие. Официалната севернокорейска агенция КЦТА заяви дори, че е извършен опит за нанасяне на \"удар на голямо разстояние\", без да уточни вида на изпробваното оръжие и като избегна думи от рода на \"ракета\" или \"снаряд\". ================ По време на военно учение в събота Северна Корея осъществи пускове на редица устройства, сред които експертите споменават и една ракета с малък обсег. КЦТА уточни, че Ким е \"поставил важни задачи за още по-сериозно повишаване на ударния потенциал на частите за отбрана\" - това може би е знак, че ще последват нови изтрелвания. \"Истинският мир и сигурност за страната се гарантират единствено от високата й физическа възможност да брани своя суверенитет\", продължава агенцията, цитирайки севернокорейския ръководител. Кадрите от съботните пускове, разпространени от севернокорейските медии, показват устройство, наподобяващо според експерти едностепенните руски ракети \"Искандер\". Ако Северна Корея е внесла ракети \"Искандер\" от Русия, значи \"има възможност да порази с високопрецизни бойни глави цели, намиращи се в Южна Корея\", коментира сайтът \"38 Норт\". Пхенян, Сеул и Вашингтон старателно се въздържаха да използват във връзка със съботния пуск думата \"ракета\" - термин, който би могъл пак да постави под съмнение дипломатическия процес, както и изявлението на КНДР, че е спряла изпитанията на ракети с голям обсег. ======================= Ако вчера е била изстреляна балистична ракета, макар и с малък обсег, \"това може да е в разрез с резолюциите на ООН\", отбеляза южнокорейският президент Мун Дже Ин. Пусковете, предприети от Северна Корея, съдържат \"елемент на протест, също и натиск с цел да насочат дискусиите по ядрения проблем в желаната от нея посока\", добави Мун в интервю по повод втората годишнина от идването му на власт. \"Северът изглежда твърде недоволен, че срещата в Ханой приключи без споразумение\", продължи той и предупреди, че вчерашните пускове \"може да затруднят преговорите\". Американското правосъдие съобщи междувременно, че е задържан севернокорейски товарен кораб с водоизместимост 17 хил. тона - \"Уайз онест\", заподозрян в нарушения на международните санкции срещу Пхенян чрез износ на въглища и внос на машини. \"Този кораб, използван за избягване на санкциите, вече е извън строя - приветства събитието американският зам.-министър на правосъдието Джон Димърс. - Северна Корея и компаниите, които й помагат да заобикаля санкциите на САЩ и на ООН, трябва да са наясно, че ще използваме всички достъпни средства, за да прилагаме международните санкции.\" Миналата година корабът е бил спрян в Индонезия и властите на страната са започнали разследване срещу капитана. През юли американските власти са задействали процедура за задържането му.", "date": "2019.05.10", "title": "Северна Корея засилва напрежението с ракетните си опити"}
{"url": "https://www.24chasa.bg/novini/article/7445533", "text": "Стефан Стефанов, който в края на март 2011 г. опита да обере банка в Сливен и взе за заложнички 6 служителки, остава в затвора. Мотивът на съдия Петър Стоицев е, че 36-годишният мъж трябва да даде още доказателства за своето поправяне. До момента от 15-годишната присъда Стефанов е изтърпял 8 г., 1 месец и 15 дни. От работа му се приспада 1 година и 15 дни и му остават да излежи 5 г., 9 месеца и 24 дни. В своя полза Стефанов посочи, че в затвора в Кремиковци работи и още на третия месец му е бил даден шанс да се труди. Затворническата администрация е против неговото освобождаване, защото смята, че има какво да се направи за неговото превъзпитание.  Според Стоицев той частично поема отговорността за стореното, но все още не е осъзнал напълно мотивите за криминалното си поведение.", "date": "2019.05.10", "title": "Похитителят от Сливен остава в затвора, трябвало още да се поправя"}
{"url": "https://www.24chasa.bg/novini/article/7445541", "text": "Общо 500 работодатели от различни икономически браншове се включиха в 41 трудови борси, организирани от Агенцията по заетостта през април, съобщиха от пресцентъра на Агенцията. Те са представили близо 4000 свободни работни места, а интерес към директните срещи с бизнеса са проявили 5003 търсещи работа. Четири от априлските трудови борси са били специализирани за младежи. Срещите са се състояли в Стара Загора, Кюстендил, Септември и Благоевград. 42 работодатели са обявили 427 свободни работни места. Търсят се кадри за работа като машинни оператори, монтажници, мотокаристи, електротехници, инженери, стажанти в отдел IT, търговски представители, мениджъри, зооинженери, служители, човешки ресурси, сезонни работници, машинни оператори, електрозаварчици, електромонтьори, оператори на преса за метал, бояджии, арматуристи, кофражисти, оператори в производство на волани, шивачи мъжко/дамско облекло, стругари, шлайфисти, фрезисти, шлосери, продавач-консултанти, общи работници в строителството, хлебари и др. 394 търсещи работа са присъствали, за да се запознаят с условията на работа и изискванията на работодателите. Три специализирани трудови борси в сферата на селското стопанство са организирали през април бюрата по труда в Казанлък, Панагюрище и Марица - Пловдив. В срещите са се включили 20 работодатели, които са обявили 495 свободни работни места. Набират се работници в сферата на розопроизводството, лавандулопроизводството и производството на други етеричномаслени култури и на продуктите от тях, оранжерийни зеленчуци, производство на пипер, домати и патладжани. 435 са били търсещите работа. Специализирана трудова борса в сферата на туризма, хотелиерството и ресторантьорството е организирало през април бюрото по труда в Девин. 12 работодатели са обявили 21 свободни работни места. От бранша търсят рецепционисти, готвачи, сервитьори, бармани, помощници в кухня, хигиенисти, камериери, строители и оператори на преса за метал. Трудовата борса е посетена от над 90 търсещи работа. Специализирана трудова борса, насочена към продължително безработни, организира през месеца бюрото по труда в Търговище. 20 свободни работни места бяха представени на присъстващите от 7 работодатели. Набират се работници основно в производствената сфера. 138 безработни се включиха в срещата, за да се срещнат лично с работодателите. Общите трудови борси през април са били 32. 419 работодатели са обявили 3018 свободни работни места. Предложенията на бизнеса са предимно в сферата на строителството, производството и услугите.Презентирани са и свободни длъжности в Българската армия. Присъствали са 3939 търсещи работа. През май 2019 г. Агенцията по заетостта планира провеждането на 17 трудови борси.", "date": "2019.05.10", "title": "500 работодатели са се включили в трудовите борси през април"}
{"url": "https://www.24chasa.bg/novini/article/7445546", "text": "Ремонтът на близо 47 км от третокласния път III-843 Велинград – Сърница – административна граница с област Смолян ще бъде включен в инвестиционната програма на Агенция „Пътна инфраструктура“. Първоначално ще бъде изготвен технически проект, а при осигурено финансиране ще започне рехабилитация. Това съобщи министърът на регионалното развитие и благоустройството Петя Аврамова в отговор на депутатски въпрос. Тя напомни, че през м.г. е извършен ремонт на участъци от пътя с обща дължина около 7 км между гр. Сърница и границата с област Смолян (от км 47+920 до км 53+893 и от км 54+982 до км 55+800) и към момента същите са в отлично състояние. Инвестицията е за над 2,5 млн.лв. с ДДС. Министър Аврамова посочи, че опасните участъци по трасето се изкърпват регулярно по линия на текущото поддържане, като за миналата година ремонтите възлизат на около 72 000 лв. Направени са и 4 броя габиони за укрепване на пътното тяло при км 23. С оглед обезопасяване на движението, до края на юни тази година се планира изкърпване на участъците, които са компрометирани по трасето. „Отчитаме, че предприетите действия по линия на текущото поддържане са недостатъчни за осигуряване на дългосрочна и безопасна експлоатация на пътя, както и натовареността му във връзка с туристическия поток към язовир „Доспат“. Необходимо е да се изработи технически проект, за цялостен ремонт на пътната отсечка, в който да бъдат заложени дейности по възстановяване на пътното тяло, както и з изграждане на подпорни стени в отсечка с обща дължина около 1,2 км, след Велинград (от км 4+000 до км 14+100), засегната от наводнения през 2005 г.“, каза още Аврамова.", "date": "2019.05.10", "title": "Ремонтират 47 км от третокласния път Велинград – Сърница за над 2,5 млн. лева"}
{"url": "https://www.24chasa.bg/novini/article/7445553", "text": "Европейската комисия насърчава участието на гражданите в изборите за евродепутати и се надява то да бъде \"добро\". Това заяви днес говорител на Европейската комисия. Важното първо е да има добра избирателна активност, после ще видим, добави той в отговор на въпрос дали ЕК би настояла следващият председател на институцията да бъде определен измежду предварителните водещи кандидати. Говорителят уточни, че не може да посочи какъв процент избирателна активност е \"добър\", предава БТА. В много държави от ЕС в навечерието на изборите оживено се обсъждат въпроси, които засягат всички ни. Тези въпроси имат само общи решения, например измененията в околната среда, миграцията и сигурността, добави говорителят.", "date": "2019.05.10", "title": "ЕК: Надяваме се на добра активност на евровота"}
{"url": "https://www.24chasa.bg/novini/article/7445556", "text": "Преди около 8000 години климатът в Южна Америка внезапно се променил и това довело до намаляване на популациите хора на континента, сочат резултатите от изследване, цитирани от ЮПИ и БТА. \"Археолозите в Южна Америка знаят, че преди около 8200 години обитаеми обекти на различни места на континента внезапно били напуснати от жителите им - заяви Филип Ририс от Лондонския университетски колеж. - В рамките на изследването си искахме да свържем данните за Северните Анди и Амазония с тези за южната част на Патагония и районите между тях.\" Преди около 8000 години нивото на валежите в Южна Америка, особено в тропиците, станало непостоянно. Това оказало своето влияние върху популациите хора от предколумбовата епоха. Археолози откриха доказателства, че подобрените земеделски практики са позволили на местните хора да се приспособят към новите условия преди около 6000 години. \"Напускането на някои райони и необходимостта от бързо приспособяване към новите обстоятелства може да са стимулирали проучването на алтернативни стратегии за оцеляване, включително ранно култивиране на растения\", отбеляза археологът Мануел Аройо-Клавин от екипа. В началото на средния холоцен популациите хора в Южна Америка били съставени най-вече от ловци и събирачи на плодове. Към края на периода коренното население прибягнало до нови приспособени към почвата и климата технологии за отглеждане на растения. Въпреки внезапните климатични промени, археоложките данни навеждат на мисълта, че то е преуспявало в началото и края на средния холоцен. Учените са анализирали археоложки данни за над 1400 обекта и сравнили стотици датирани с радиовъглерод артефакти с палеоклиматични данни. Резултатите от изследването са публикувани в Scientific Reports.", "date": "2019.05.10", "title": "Хората в Южна Америка намалели заради климатичните промени преди 8000 години"}
{"url": "https://www.24chasa.bg/novini/article/7445563", "text": "Един от съоснователите на „Фейсбук“ призова за разцепване на гигантската социална медия, като предупреди, че шефът на компанията Марк Зукърбърг е станал прекалено влиятелен, предаде АФП. „Време е за разцепване на „Фейсбук“, каза Крис Хюз, който със Зукърбърг основава социалната мрежа в общежитие, когато двамата са студенти в Харвардския университет през 2004 г. В статия, публикувана в „Ню Йорк таймс“, той пише, че фокусирането върху растежа е накарало Зукърбърг да жертва сигурността и добрия тон за кликове и че глобалното му влияние става потресаващо, предаде  Споруд Хюз бордът на „Фейсбук“ работи повече като съветнически комитет, отколкото като орган, контролиращ властта на изпълнителния директор, който освен Фейсбук, контролира още Инстаграм и Уотсап (WhatsApp). „Фейсбук“ приема, че успехът върви с отговорност“, каза вицепрезидентът на компанията по глобалните въпроси и комуникациите Ник Клег, който е бивш британски вицепремиер. „Но не може да се налага поемане на отговорност с призиви за разцепване на успешна американска компания“, добави той. Хюз, който напусна „Фейсбук“ преди повече от десетилетие, обвини компанията, че придобива или копира своите конкуренти, за да постигне доминация в сферата на социалните медии. А това разколебава инвеститорите да подкрепят нейни съперници, тъй като знаят, че те няма да издържат дълго на конкуренцията. Зукърбърг е създал „чудовище, което избутва предприемачите и ограничава избора на потребителите“, пише Хюз. „Най-проблематичният аспект от властта на „Фейсбук“ е едностранният контрол на Марк върху словото. „Няма прецедент, сравним с възможностите му да наблюдава, организира и дори цензурира разговорите на два милиарда души“, аргументира се той.", "date": "2019.05.10", "title": "Съосновател на „Фейсбук“ иска разцепване на компанията"}
{"url": "https://www.24chasa.bg/novini/article/7445588", "text": "Лидерите на ЕС се събраха на среща на високо равнище в Сибиу, за да определят дневния ред през следващите пет години. Румъния бе представена от президента Клаус Йоханис, докато лидерите на Социалдемократическата партия (СДП) не участваха дори в срещата на европейските социалисти. Неформална среща на държавните и правителствените ръководители от ЕС се състоя в четвъртък в румънския град Сибиу, като в нея участваха представители на всички страни членки. Домакин бе президентът Клаус Йоханис, а срещата бе ръководена от председателя на Европейския съвет Доналд Туск. Присъстваха също председателят на Европейската комисия Жан-Клод Юнкер и председателят на Европейския парламент Антонио Таяни. В срещата взеха участие 27 държавни и правителствени ръководители от ЕС, 36 официални делегации, 400 високопоставени гости, близо 900 журналисти и 100 преводачи. Над 2000 души се събраха на площад Пиаца Маре в Сибиу. Президентът Клаус Йоханис, канцлерът на Германия и президентът на Франция бяха посрещнати с аплодисменти. Лидерите на ЕС обсъдиха следващия стратегически дневен ред за периода 2019-2024 г. В града бяха взети засилени мерки за сигурност. Лидерите на ЕС одобриха Декларация от Сибиу, която съдържа 10 точки и чрез която се ангажират да защитават една единствена Европа, да останат единни в добро и лошо, да търсят общи решения, да защитават демокрацията и правовата държава, да намалят разликите между гражданите на ЕС, да спазват винаги принципа на равнопоставеността и да защитават гражданите си. Първата част от срещата на високо равнище продължи около 40 минути. Лидерите на ЕС излязоха на площад Пиаца Маре в Сибиу, за да си направят семейна снимка. След това се смесиха с хората, които започнаха да скандират \"Европа\", \"Обединена Европа\", \"Не се предавайте, отстоявайте\" и да ръкопляскат. Множеството също така скандираше името на президента Клаус Йоханис. Във втората част от срещата на високо равнище европейските лидери обсъдиха Стратегическия дневен ред 2019-2024, който включва теми като защита на гражданите и на свободите, защита на нормите на правовата държава, очертаване на европейския икономически модел и засилване на ролята на ЕС на световно равнище. Също в четвъртък в Сибиу се състоя среща на високо равнище на Европейската народна партия (ЕНП). Президентът Клаус Йоханис заяви, че 30 години след падането на комунизма, е довел \"Европа у дома, тук в Румъния\". Председателят на ЕНП Жозеф Дол поздрави \"решимостта\", с която румънците са излезли на улицата, за да защитят правосъдието. Кандидатът на ЕНП за председателството на Европейската комисия Манфред Вебер заяви на срещата на върха в Сибиу, че бъдещата Европейска комисия под негово ръководство ще настоява за спазване на принципите на правовата държава. Лидерът на (румънската опозиционна) Национално-либерална партия Лудовик Орбан заяви, че има политически сили, които оспорват европейския проект, но обяви, че либералите ще се борят за това \"Европа да остане единна\". От гледна точка на вътрешната политика, срещата на върха в Сибиу повдигна два въпроса, които бяха много дискутирани в румънския печат. Първият е свързан с факта, че премиерът Виорика Дънчила не бе поканена на срещата. Румъния председателства Съвета на ЕС - срещите на министрите от общността, с цел да координира политиките на ЕС. В рамките на Съвета на ЕС Румъния е представена от премиера, като ръководител на правителството в Букурещ. В Сибиу обаче се състоя неформална среща на Европейския съвет (институция, която е различна от Съвета на ЕС) - среща на държавните и правителствените ръководители от ЕС. Всяка страна има право на един единствен представител. Румъния е представена на Европейския съвет от президента. Този въпрос бе регламентиран във вътрешен план с решение на Конституционния съд, според което президентът, като отговарящ за външната политика, представлява Румъния на срещите на Европейския съвет, а премиерът може да замести президента само ако държавният глава го упълномощи. Вторият въпрос е свързан с отсъствието на лидерите на (управляващата в Румъния) Социалдемократическа партия от неформалната среща на европейските социалисти, провела се преди срещата на върха. Тук обясненията трябва да бъдат търсени в охлаждането на отношенията между европейските социалисти и СДП. Премиерът Виорика Дънчила опита да получи покана за Сибиу за неофициална среща с шефовете на европейските социалисти или за двустранна среща с премиер на правителство, който е близък до правителството в Букурещ, заявиха източници от ръководството на СДП. Европейските социалисти обаче не я поканиха. Дънчила е искала среща със заместник-председателя на Европейската комисия Франс Тимерманс в сряда вечерта, но той е предпочел да отиде сам в ресторант в Сибиу, за да гледа футболен мач. Официалните обяснения са различни от неофициалните. Премиерът Виорика Дънчила бе на посещение вчера в градовете Алба Юлия и Клуж и заяви, че няма да ходи на срещата на върха в Сибиу, че е отклонила много покани, защото би било неуместно да има двустранни срещи с премиерите по време на срещата на върха. \"Говорих с лидерите на Партията на европейските социалисти, това е нормална среща преди неформалната среща на върха. Говорих с тях и предпочетох днес да дойда в провинцията и да говоря с хората\", заяви премиерът. Холандският премиер Марк Рюте заяви на срещата на върха в Сибиу, че Румъния ще бъде готова за приемане в Шенгенското пространство, когато се съобрази с правилата на правовата държава и демокрацията, като той смята, че в момента нашата страна не върви в правилната посока. Президентът Клаус Йоханис заяви, че \"безброй пъти\" е поставял на дискусия въпроса за интеграцията в Шенгенското пространство и ще обсъди тази тема и с европейските лидери. Той обърна внимание, че има политици, които са атакували правосъдието и дори европейските институции, и затова са се появили тези дискусии за правовата държава в Румъния. \"Мога да ви обещая, че след известно време, вероятно не днес, но след известно време, ще бъдем и в Шенген и ще се отървем от Механизма за сътрудничество и проверка\", каза Йоханис. Президентът Клаус Йоханис приветства в края на срещата факта, че от нашата страна тръгва едно позитивно и единно послание от страните членки и от европейските институции за укрепване на Съюза на базата на ясен набор от принципи и ценности. \"Румъния - страната, която е ротационен председател на Съвета на ЕС и страна членка, която е дълбоко привързана към укрепването на европейския проект, стана днес център на дискусиите за бъдещето на Европейския съюз. Европа дойде в Румъния. Говорейки исторически, това е първата среща на Европейския съвет, на която Румъния е имала шанса да бъде домакин. Днешните дискусии засилиха увереността ни, че можем да пишем заедно бъдещето на ЕС. Пожелахме си, и сега накрая мога да кажа, че успяхме, да направим една среща на единството, на нашата решимост да продължим с развитието на проекта за европейска интеграция като безпрецедентен проект на демокрацията, просперитета и мира, един проект на стабилността - както във външен, така и във вътрешен план, един проект към нашите съседи. Радвам се, че от Румъния тръгва едно позитивно и единно послание на страните членки и на европейските институции за укрепване на ЕС на базата на ясен набор от принципи и ценности\", заяви Йоханис на съвместна пресконференция с председателите на Европейския съвет Доналд Туск и на Европейската комисия Жан-Клод Юнкер. Лидерите на страните членки на ЕС ще имат специална среща на върха на 28 май, за да направят оценка на резултатите от изборите за Европейски парламент, предвидени за периода 23-26 май, обяви австрийският канцлер Себастиан Курц. Срещата на върха, която ще се състои два дни след края на евровота, ще предостави и първата възможност за дискусии за основните длъжности в институциите на ЕС в новия състав на Европейския парламент (2019-2024). Председателят на Европейския съвет Доналд Туск ще получи мандат да балансира интересите в общността, тъй като страните членки предлагат кой да заеме ръководния пост в изпълнителния орган на ЕС - Европейската комисия.", "date": "2019.05.10", "title": "Залозите на срещата на върха на ЕС в Сибиу"}
{"url": "https://www.24chasa.bg/novini/article/7445245", "text": "В разгара на гръцката криза през 2015 г. той бе в конфликт с германското правителство и по-конкретно с тогавашния германски финансов министър и негов кошмар Волфганг Шойбле, който настояваше за драстични икономии в замяна на финансовата помощ. Четири години по-късно бившият гръцки финансов министър Янис Варуфакис е кандидат за Европейски парламент в Берлин. 58-годишният икономист с нетрадиционни възгледи води обаче съвсем дискретна кампания, която преминава почти без митинги или присъствие в медиите. Но поради благоприятните изборни правила той може да бъде избран за депутат в базирания в Страсбург парламент. \"Янис Варуфакис отговаря на условията да бъде кандидат в Германия, той е регистриран в Германия и има там жилище\", уверяват от обкръжението му. Законът предвижда, че трябва да си гражданин на държава членка на Европейския съюз и да си живял най-малко шест месеца в Германия, за да си кандидат там на изборите на 26 май. През 2015 г. той бе министър малко повече от пет месеца и си спечели много врагове сред колегите си от Европа заради своята откровеност, наставнически тон и активност в социалните мрежи. Сега той води листата на \"Демокрация в Европа\", германска политическа партия, част от транснационалното и антисистемно движение \"Демокрация в Европа Движение 2025\", за чието основаване през 2016 г. той значително допринесе. Оттогава Варуфакис изпитва единствено \"презрение\" към гръцкия премиер Алексис Ципрас, който според него е виновен за отказа от предизборните обещания на Сириза. \"Ние сме първото сериозно, транснационално и прогресивно движение\", заяви бившият гръцки финансов министър. Той не дава много интервюта, участва в малко обществени прояви и предпочита да публикува кратки видеоклипове в социалните мрежи. На 1 май Варуфакис взе участие в манифестация в Атина, а не в Берлин, където Международният ден на труда се отбелязва масово. Листата на Варуфакис призовава за Нов зелен курс и за да има прозрачност - предаване на живо на всички заседания на европейските лидери и на Европейската централна банка, валутната институция, която много гърци държат отговорна за политиката на строги бюджетни икономии в страната им в последните години. В по-глобален план Варуфакис насърчава създаването на Учредително събрание, което до 2025 г. да изгради една по-демократична Европа. \"Като убеден европеец аз се противопоставям на това, което правят европейските институции. Те провокират недоволство, което ражда политически чудовища като Матео Салвини и Лигата в Италия, \"Алтернатива за Германия\" в Германия и \"Златна зора\" в Гърция\", изрази безпокойството си Варуфакис пред германската телевизия \"Дойче веле\", сравнявайки сегашното положение с това през 30-те години на 20 век. Защо обаче Варуфакис, когото най-четеният в Германия всекидневник \"Билд\" нарича \"гръцкия клоун\", се кандидатира за евродепутат в Германия? Официалната причина отчасти е да покаже, че няма \"противопоставяне\" между Гърция и Германия или между \"Севера и Юга\". Варуфакис, който според социологическите проучвания се ползва с подкрепата на един процент от избирателите, избра Германия и заради по-благоприятните изборни правила, които не предвиждат минимален праг при пропорционалното гласуване. На миналите европейски избори през 2014 г. сатиричната партия \"Партията\" и доста малобройната Демократична екологична партия излъчиха по един евродепутат с резултати от само 0,5 процента от гласовете. В други страни партията му трябва да събере три (какъвто е случаят с Гърция, където звездата на Варуфакис залезе) или пет процента, за да излъчи свои представители в парламента в Страсбург. Варуфакис, който след пет месеца като министър напусна правителството просто с пост в Туитър, уверява, че иска, ако бъде избран, бързо да преотстъпи мястото си на друг човек от листата на своята партия, след като отправи предложенията си. \"Германските избиратели оценяват честните и прозрачни политици, които казват: \"Вижте, не правя това заради кариерата си или заради възнаграждение, не искам да отида в Европейския парламент, за да се возя в лимузина и да имам на разположение десет служители\", заяви наскоро Варуфакис пред всекидневника \"Франкфуртер алгемайне цайтунг\". Той може също така да участва в парламентарните избори в Гърция след няколко месеца като кандидат на създаденото от него гръцко движение Мера25.", "date": "2019.05.10", "title": "Европейски избори: Много дискретната кампания на Варуфакис в Германия"}
{"url": "https://www.24chasa.bg/novini/article/7445239", "text": "Турските сили за сигурност конфискуваха незаконни наркотици и задържаха 10 заподозрени наркодилъри като част от продължаващите акции срещу контрабандата на наркотици в Турция, съобщи  Полицията е заловила 123 килограма хероин при операция в къща в източната провинция Ван. Наркотиците, които са били скрити в 120 отделни опаковки, са намерени с помощта на полицейско куче. Задържани са трима заподозрени. При отделна операция за борба с контрабандата в северозападната провинция Одрин клонът за борба с контрабандата на областната дирекция по сигурността конфискува 10 500 хапчета екстази от два автомобила. По-късно бяха арестувани четирима заподозрени. Турция, която е един от основните транзитни маршрути за трафик на наркотици от Азия към Европа, се опитва да намали местната употреба на дрога. През 2014 г. правителството задейства „План за бързо действие срещу наркотиците“.", "date": "2019.05.10", "title": "В Турция задържаха 123 кг хероин"}
{"url": "https://www.24chasa.bg/novini/article/7445243", "text": "28-годишен сърфист загина, след като бе нападнат от бича акула край бреговете на френския остров Реюнион, предадоха световните агенции. Момчето е било с още трима негови приятели, които успели да се спасят на брега. По-късно е станало ясно, че четиримата са сърфирали в една от забранените за това зони именно поради високия риск от нападение на акули, предаде Канал 3. От 2011 година това е 24-ото нападение от акула и 11-ият фатален случай.", "date": "2019.05.10", "title": "Акула разкъса 28-годишен сърфист, приятелите му се спасили по чудо"}
{"url": "https://www.24chasa.bg/novini/article/7445253", "text": "Умните мъже са по-плодовити и имат повече деца. Това мнение споделят шведски учени, цитирани от в. \"Дейли мейл\". Причината е, че по-високият интелект привлича жените, а и води до по-високо обществено положение и богатство. Резултатите от изследването оборват разпространеното схващане, че големите семейства са запазени за хората, които не са благословени с голям интелект, допълва БТА. Учените от Стокхолмския университет са работили с база данни с резултати от тестове за интелигентност на всички швейцарски донаборници, родени от 1951 г. до 1967 г. Направили са ги повече от 779 000 мъже. След това специалистите проследили кой с колко деца се сдобил. Мъжете с най-нисък коефициент на интелигентност имали най-малко деца. Учените са контролирали фактори като образование и семейна среда. Въздействието на средата например е оценено с броя деца, които имат братята. Макар и разликата да е по-малка от процент на национално ниво, тя означава хиляди деца повече, родени на интелигентни бащи, и хиляди по-малко за не толкова умните. Едно от възможните обяснения на резултатите е, че ниският интелект е свързан с по-лошо здравословно състояние през детството. От него следва и по-малък брой деца.", "date": "2019.05.10", "title": "Умните мъже са по-плодовити и имат повече деца"}
{"url": "https://www.24chasa.bg/novini/article/7445255", "text": "Българска пациентка, чакаща за белодробна трансплантация, е одобрена и може в скоро време да бъде включена в активната листа на Евротрансплант за животоспасяващата операция. Това каза пред   Наталия Маева от Българското общество на пациентите с пулмонална хипертония: \"Но се надявам на бърза реакция от страна на МЗ, за да бъде преведена необходимата сума, която се изисква от австрийската клиника. Сумата, която се изисква като капаро, е 50 хиляди евро. Колкото по-бързо тя бъде преведена на австрийската страна, толкова по-бързо този пациент ще влезе в активна листа и ще има шанс неговият живот да бъде спасен\", обясни тя. Маева посочи още, че в момента няма пациенти, които да чакат в австрийска активна листа за трансплантация на бял дроб, въпреки тиражираната информация в българските медии за това. Пациентите са били във Виена за предварителни прегледи и изследвания, на базата на които Австрия да вземе решение дали са подходящи за трансплантация. У нас близо 250 пациенти страдат от пулмонална хипертония. Българското общество на пациентите с това заболяване ще отбележи утре Световния ден на пулмоналната хипертония с интензивна тренировка на звезден отбор актьори и спортисти. Инициативата е в подкрепа на пациентите, които са зависими от кислородните си концентратори. Пациентите у нас обаче продължават да си закупуват за разлика от болните от останалите страни от Европейския съюз. Болните у нас нямат и достъп до модерна интравенозна терапия за пациентите в по-тежък стадий, каза още Наталия Маева. По думите й все още препаратите не са разрешени за употреба в България: „Проблемът тези препарати да не бъдат регистрирани в България е тяхната висока цена. Годишната терапия с такъв вид препарат варира между 120 до 200 хил. евро. Тази терапия би подобрила качеството на живот на пациента. Независимо колко е скъпа, човешкият живот е над всичко“. Маева е категорична, че здравното министерство е голям длъжник на тези пациенти: „Всеки пациент, който има нужда от кислородолечение, е длъжен сам да си закупува кислородния концентратор, което е почти мисия невъзможна. Това е специална апаратура. Ако такъв пациент разполага с портативен кислороден концентратор, той няма да бъде изолиран и ще бъде полезен на обществото, защото ще може да работи. Един портативен кислороден концентратор варира между 5000 и 7000 лв.“.", "date": "2019.05.10", "title": "Българка е одобрена за белодробна трансплантация, може да бъде включена в листаtа на Евротрансплант"}
{"url": "https://www.24chasa.bg/novini/article/7445286", "text": "Броят на американците, които искат импийчмънт на президента Доналд Тръмп, се е увеличил с пет процента в сравнение със средата на миналия месец, предаде Ройтерс. Това сочат данните от социологическо проучване, проведено съвместно от Ройтерс и института Ипсос. 45 процента от анкетираните подкрепят импийчмънт на Тръмп, а 42 процента са против. Настроенията в подкрепа на отстраняването на президента от поста са се засилили сред поддръжниците на Демократическата партия и безпартийните, предава БТА. Резултатите от анкетата бяха оповестени в момент, когато пред лидерите на демократите в Камарата на представителите стои въпросът дали да започнат процедура по импийчмънт въпреки вероятното противопоставяне на контролирания от републиканците Сенат. Председателката на Камарата на представителите Нанси Пелоси заяви вчера, че председателите на комисии в долната камара на Конгреса са възприели подхода на постепенни действия. \"Това е много методично и съобразено с Конституцията. Няма да действаме по-бързо или по-бавно, отколкото позволяват фактите\", изтъкна Пелоси. Депутати от Демократическата партия и представители на няколко неправителствени организации представиха вчера във Вашингтон списък с повече от 10 милиона подписа с искане за импийчмънт на Доналд Тръмп, предаде Франс прес. Те се събраха пред сградата на Конгреса, носейки плакат с надпис \"Тръмп трябва да си отиде\". В акцията взеха участие Рашида Тлаиб и Ал Грийн, членове на Камарата на представителите, и представители на организации като MoveOn и \"Походът на жените\". \"В ръцете си държим повече от 10 милиона причини да сме тук днес\", каза Ал Грийн, имайки предвид флашката, на която са записани подписите в подкрепа на искането за отстраняване на Тръмп. \"В това забележително мрачно за страната ни време дойде според мен моментът да се борим\", добави Рашида Тлаиб, която от месеци призовава за свалянето на Тръмп.", "date": "2019.05.10", "title": "Все повече американци искат импийчмънт на президента Доналд Тръмп"}
{"url": "https://www.24chasa.bg/novini/article/7445266", "text": "Към 31 декември 2018 г. в страната работят 840 самостоятелни детски ясли и яслени групи в състава на детски градини с общо 33 226 места в тях. Това съобщи Националният статистически институт. Децата в детски ясли в края на годината са 31 939, като 16 449 от тях са момчета, а 15 490 - момичета. Осигуреността с места в детски ясли към 31 декември 2018 г. общо за страната е 17.3 на сто, а обхватът на децата, отглеждани в тези заведения - 16.6 на сто.", "date": "2019.05.10", "title": "840 самостоятелни детски ясли са работили в страната през декември 2018 г."}
{"url": "https://www.24chasa.bg/novini/article/7445290", "text": "“Едно от правата на националното малцинства на информиране на майчин език чрез информационни и културни програми. Усилията на дипломацията ни дадоха успех още в началото на тази година. През януари за първи път в албански национален ефир прозвучаха новини на български език. Започна редовно предаване за българската общност в Албания. То се излъчва всеки ден от 18.30 часа местно време.” Това заяви министърът на вътрешните работи Екатерина Захариева пред депутати по време на петъчния парламентарен контрол. Благодарна съм на албанския парламент, че буквално в последната секунда успя да признае българското малцинство, допълни Захариева. “Успяхме да договорим с албанските партньори в предаването да се включи модул „Аз уча български“, подчерта тя. И допълни, че в момента активно се работи по въпроса учители да се командироват в областите с концентрация на българско малцинство. Ясно съзнаваме отговорността и че признаването на малцинството е само началото, затова водим последователна некампанийна политика със всички усилия за запазване на езика и за подобряване на материално- икономическото състояние в регионите с българско малцинство в Албания, категорична бе тя.", "date": "2019.05.10", "title": "Захариева: Новини на български за първи път прозвучаха в албанската телевизия през януари"}
{"url": "https://www.24chasa.bg/novini/article/7445298", "text": "В ДПС минало, настояще и бъдеще се събират в едно. Ние учим уроците от миналото, имаме ясни и конкретни действия в настоящето и носим отговорността за бъдещето на нашите деца, заяви лидерът на ДПС Мустафа Карадайъ. С това послание се обърна водачът на листата на ДПС към жителите на Разград, съобщиха от партията. Екипът на Централния лъч продължава представянето на кандидатите за евродепутати и основните послания на ДПС в кампанията за европейските избори в област Разград. След срещи с жители на град Котел, селата Ябланово и Филаретово и град Омуртаг, кандидатите за евродепутати бяха посрещнати в село Трапище от членове и симпатизанти на ДПС в разградска област. Те се срещнаха и жители на село Манастирско и съседните села. По думите на Карадайъ, слоганът на Движението за права и свободи е малко по-различен, но е съдържателен „Ние залагаме на младите“ – ние знаем силата и енергията на младите хора, младежкото е вкоренено в темелите на ДПС, подчерта той. Сега като има нужда от сериозни действия и в Европейския съюз и в България ние казваме „Ние залагаме на младите“, но те не са само млади, те са образовани, знаещи и можещи, с опит в своята сфера, в която работят, заключи Карадайъ. Той разкритикува действията на управляващите като заяви, че в Брюксел и Европа те защитават езиковото многообразие, но не и в България. Председателят на ДПС и водач на листата за евроизборите честити свещения религиозен празник на мюсюлманите, като отбеляза, че тази година денят на изборите съвпада с празника Рамазан Байрам, който продължава месец, а денят след изборите ще бъде празника на победата. Лидерът на ДПС бе придружен от зам.-председателят на ДПС Ахмед Ахмедов, зам.-председателят на ПГ на ДПС Йордан Цонев, евродепутатът Искра Михайлова, народният представител Ихсан Хаккъ и кандидатите за членове на ЕП Атидже Алиева-Вели, Антоанета Асенова и Сюзан Сейфетинова. След проведените редица срещи председателят на ДПС Мустафа Карадайъ даде ифтар по случай свещения месец Рамазан в град Разград. Председателят на ДПС Мустафа Карадайъ и кандидат евродепутатите бяха посрещнати тържествено в град Разград. Структурите на ДПС изненадаха Мустафа Карадайъ по случай рождения му ден.", "date": "2019.05.10", "title": "Мустафа Карадайъ от Разград: Носим отговорност за бъдещето на нашите деца"}
{"url": "https://www.24chasa.bg/novini/article/7445296", "text": "През април общият показател на доверие на потребителите се понижава с 0.7 пункта в сравнение с януари, което се дължи изцяло на пониженото доверие сред градското население, съобщи Националният статистически институт. По отношение на икономическата ситуация в страната през последните дванадесет месеца се наблюдава известно влошаване в оценките на живеещите в градовете за разлика от населението в селата, което изразява по-малко негативна нагласа спрямо предходното наблюдение. Същевременно обаче прогнозите за следващите дванадесет месеца и на градското, и на селското население са по-неблагоприятни, в резултат на което общият балансов показател намалява с 2.1 пункта. Мненията на потребителите за финансовото състояние на техните домакинства през последните дванадесет месеца, както и очакванията им за следващите дванадесет месеца, са по-негативни в сравнение с три месеца по-рано. Относно безработицата в страната през следващите дванадесет месеца прогнозите се изместват към по-умерените мнения, в резултат на което балансовият показател се понижава с 4.4 пункта. Потребителите продължават да считат, че през последните дванадесет месеца има покачване на потребителските цени, но с по-слабо темпо спрямо оценките, регистрирани през януари. Същевременно и инфлационните им очаквания за следващите дванадесет месеца са по-слабо изразени. Последната анкета отчита известно подобрение (от 2 пункта) на общата оценка на настоящата ситуация да се правят разходи за покупка на предмети за дълготрайна употреба, като и намеренията на потребителите да извършват такива разходи през следващите дванадесет месеца са благоприятни. Малко по-позитивна е и нагласата на селското население по отношение на извършването на разходи за \"покупка на кола\" през следващите дванадесет месеца.", "date": "2019.05.10", "title": "НСИ: През април доверието на потребителите се понижи"}
{"url": "https://www.24chasa.bg/novini/article/7445293", "text": "Позициите на Москва и на Токио по повод евентуалното сключване на мирен договор все още доста се разминават. Това заяви днес руският външен министър Сергей Лавров на среща в Москва с японския си колега Таро Коно, предаде ТАСС. След края на Втората световна война СССР и Япония не подписват мирен договор и оттогава са в спор за суверенитета на един архипелаг в Северния Тихи океан, наричан от руснаците Курилски острови, а от японците - Северни територии, предаде БТА. Лавров припомни пред японския външен министър руско-японските преговори по въпроса през последните месеци и изрази надежда, че консултациите са дали на страните възможност \"да схванат по-добре същината\" на разногласията между тях. \"Разминаванията засега са доста значителни\", констатира той. Таро Коно заяви, че бе желал днес обстойно да обсъди с Лавров териториалния проблем \"в стремеж да бъде сключен мирен договор и същевременно да се развиват двустранните връзки в широк спектър от насоки\". \"С което да бъдат изградени японско-руски отношения на ново равнище\", добави той.", "date": "2019.05.10", "title": "Лавров: Все още имаме доста значителни разногласия с Токио за мирен договор"}
{"url": "https://www.24chasa.bg/novini/article/7445202", "text": "Област с ниско налягане над Северния Атлантик впечатлява метеоролозите. Циклонът с име Юкон определя неприятното начало на май над голяма част от Европа. Той обаче е красив и \"оригинален\", пише германското издание \"Шпигел\".  В средата на отминаващата седмица Юкон бе обхванал област над Северния Атлантик, като достигаше до Германия, Франция и Испания и все още разпределя облаците над Европа. Под небето жителите на континента виждат тъмна облачна покривка. Погледнат отгоре обаче, циклонът изпълва метеоролозите с ентусиазъм. НАСА отбеляза по-рано, че бурята ще обхване Северозападна Европа и правилно прогнозира, че дъжд и гръмотевични бури в продължение на дни ще има на Британските острови. Докато ураганите са кръгли и се задвижват от топъл въздух над топли води, циклоните са в асиметрична форма и носят в себе си два вида въздушни маси - топли и студени, разделени съответно от топъл и студен въздушен фронт. Обикновено в умерените географски ширини на Северното полукълбо посоката на циклоните е западна и те оказват силно влияние върху климата на Европа, включително и на България. Въпреки че ураганите удрят по-силно, циклоните могат да обхванат по-голяма площ. Юкон се разпростира от Северно море до Португалия. В сряда облаците му \"се разходиха\" из останалата част на Европа. Юкон е не само красив, но и оригинален: повечето бури се задействат между октомври и април, когато температурната разлика между север и юг е по-голяма. Първите дни на май бяха по-хладни от обичайното в Западна Европа, а април пък бе по-топъл. Средната температура през април е била с 1,3 градуса над средната през април през 1981 - 2010 г. Освен това този април е бил по-слънчев и по-сух от обичайното. Април 2019-а на Земята е на второ място в списъка за най-топъл април от 100 години - откакто се правят измервания.", "date": "2019.05.10", "title": "Юкон - красивият циклон, който хвана Европа в дъждовен капан (Снимки)"}
{"url": "https://www.24chasa.bg/novini/article/7445325", "text": "Италия съобщи днес, че венецуелският опозиционен депутат Америко де Грасия е потърсил убежище в италианското посолство в Каракас, след като проправителственото Учредително събрания отне депутатския му имунитет, съобщи Ройтерс. \"Членът на Националното събрание на Венецуела от италиански произход Америко де Грасия, един от седемте легитимно избрани представители в парламента (чийто имунитет бе свален), беше приет в резиденцията на италианския посланик в Каракас\", съобщи италианското външно министерство, цитирано от БТА. Министерството допълни, че срещу Де Грасия е започнало съдебно разследване. \"Посолството действа в пълно съответствие с дипломатическите конвенции\", заявиха от италианското външно министерство. Де Грасия благодари на Италия в Туитър, въпреки че не каза, че е потърсил убежище в посолството.", "date": "2019.05.10", "title": "Италия: Венецуелски опозиционен депутат поиска убежище в посолството ни в Каракас"}
{"url": "https://www.24chasa.bg/novini/article/7445009", "text": "Китай излезе с план за насърчаването на защитата и предаване на наследството на Великия китайски канал, един от най-дългите изкуствени водни канали в света, предава  По протежението на съществуващия главен воден маршрут ще бъде изграден културен пояс, се посочва в документа, публикуван от ЦК на ККП и Държавния съвет. В него се предлагат четири проекта: защита на културното наследство на канала; подобряване на водните източници, изграждане на зелен еко коридор и насърчаване на културата и туризма. Планът предвижда още установяването на работен механизъм, който да координира изпълнението на документа. Осем провинции и муниципалитета по протежението на канала ще бъдат водещи сили в придвижване на инициативата. Великият китайски канал, дълъг почти 3200 км, се простира от Пекин до Ханджоу. Той датира от преди 2500 години. Над 1000 км от канала бяха признати за обект на световното наследство през 2014 г.", "date": "2019.05.10", "title": "Китай представи план за защита на наследството на Великия канал"}
{"url": "https://www.24chasa.bg/novini/article/7445292", "text": "Гражданите на Сърбия не са оптимисти когато става дума за решаването на косовския проблем, не очакват президентът Александър Вучич да подпише споразумение за признаване на Косово, а повечето смятат, че този проблем няма да бъде решен скоро. Това показват резултатите от проучване на агенция \"Фактор плюс\" в сътрудничество с вестник \"Блиц\". На въпрос смятате ли, че президентът или премиерът ще признаят независимостта на Косово, 78 процента са отговорили негативно, 15 процента смятат, че ще го направят, а 7 процента нямат мнение, информира БТА. В. \"Блиц\" уточнява, че проучването е направено преди президентът Вучич да заяви преди два дни, че няма да подпише независимост на Косово. На въпрос кое е най-доброто решение на косовския проблем, 50 процента са отговорили \"замразен конфликт\", 32 процента мислят, че това е споразумение за определяне на граница между двете страни, а 8 процента са за признаване на независимостта на Косово. Когато става дума за емоции, свързани с Косово, при 61 процента доминира тъгата, при 46 процента - надеждата, а при 31 процента - гневът. На въпрос кога очакват решение, почти половината от анкетираните /47 процента/ смятат, че косовският възел няма да бъде разплетен в близките пет до десет години. 22 процента очакват въпросът да бъде решен в следващите една-две години, а 14 процента - до края на тази година. Решаване на косовския въпрос, ако бъде подкрепено от великите сили - Русия, САЩ, ЕС и Китай, биха подкрепили 46 процента от анкетираните, но само ако Косово остане в състава на Сърбия. На въпрос дали очаквате, че Сърбия в разумен срок, от пет до седем години, ще стане пълноправна членка на ЕС, 46 процента отговарят, че това е малко вероятно заради проблемите в самия ЕС и високата цена за нацията и държавата, 24 процента казват, че Сърбия ще влезе в ЕС, ако ЕС оцелее, но ще трябва да стане членка на НАТО или съществено да се приближи към алианса. 18 процента са отговорили с \"да\", ако продължи да осъществява реформи и ЕС отвори отново процеса на разширяване за останалите балкански държави, а 12 процента са заявили, че няма, защото ЕС се разпада.", "date": "2019.05.10", "title": "Сърбите не са оптимисти за решаването на косовския въпрос"}
{"url": "https://www.24chasa.bg/novini/article/7445332", "text": "Основната опозиционна Народнорепубликанска партия /НРП/ стартира кампания за набиране на средства за вота на 23 юни за кмет на Истанбул. Кметските избори в Истанбул на 31 март бяха спечелени от кандидата на НРП Екрем Имамоглу, но Висшата избирателна комисия му отне мандата и насрочи нов вот по искане на управляващата Партия на справедливостта и развитието /ПСР/. Заместник-председателят на НРП Бюлент Кушоглу обяви пред телевизионния канал НТВ, че кампанията е доброволна и цели да осигури подкрепа за Екрем Имамоглу, който отново ще се състезава за кметския пост на мегаполиса срещу кандидата на ПСР Бинали Йълдъръм. Кампанията се организира под мотото \"Всичко ще бъде много хубаво\". Това мото бе издигнато от Имамоглу в реч пред многолюден митинг тази седмица в нощта, когато ВИК обяви официално, че се отнема мандатът му за кметския пост. \"В тази нощ народът ни не само ни засвидетелства морална подкрепа, но и предложи да направи дарения, с които да ни окаже материална подкрепа. На 6-7 май хората започнаха да внасят пари в подкрепа на вота на 23 юни\", каза Кушоглу. Той посочи, че според закона горната граница за даряване на средства за политически партии е 54 566 турски лири, но НРП ще иска от избирателите по 20 турски лири, което ще бъде достатъчно. Сумите по даренията се внасят в държавните банки Зираат банкасъ, Иш банкасъ, Гаранти банкасъ, Халк банкасъ и Вакъф банк, добави Кушоглу, като предупреди, че няма да се приемат суми, внесени в други банки. Според близки до НРП източници депутатите от опозицията ще внасят заплатите си по дарителската сметка. Лидерката на опозиционната \"Добра партия\" Мерал Акшенер заяви, че ще дари една част от пенсията си /Мерал Акшенер не е депутат/ за НРП, а другата - за Партията на щастието. \"Добра партия\" участва на местните избори заедно с НРП и Партията на щастието в опозиционния Национален алианс срещу Републиканския алианс, обединяващ управляващата ПСР и националистическата Партия на националистическото действие. Недждет Гьокчънар, кандидат на Партията на щастието за кмет на Истанбул на изборите на 31 март, обяви, че ще участва и в повторните избори на 23 юни. /БТА/", "date": "2019.05.10", "title": "Турската опозиция започна кампания за набиране на средства за повторните кметски избори в Истанбул"}
{"url": "https://www.24chasa.bg/novini/article/7445258", "text": "947 полицаи ще пазят туристите това лято. Сътрудничим си и с други държави за охраняването на гражданите. Така вътрешният министър Младен Маринов отговори на въпрос на депутата от ГЕРБ Диана Саватева за това как ще процедира министерството, за да бъде спокоен летния сезон. “Ще бъдат командировани държавни служители и полицейски органи от структури на МВР в Бургас, Варна и Добрич, като места с най-голяма концентрация. На база на анализ на средата на сигурност е заявена необходимост за командироване на 947 служители, 781 - за ОДМВР- Бургас, 126 в ОДМВР- Варна и 40 за ОДМВР-Добрич”, обясни Маринов. МВР осъществява една от добрите практики за полицейско сътрудничество в ЕС чрез съвместни патрули в туристически комплекси с полицейски служители с държави от Съюза, чийто граждани посещават Черноморието, за изпълнение на дейности по опазване на обществения ред. Водим активно сътрудничество с Румъния, Чехия, Полша и Германия, продължи той. И подчерта, че особено внимание се обръща на мерките, свързани с пожарната безопасност. „Изминалият през 2018 година летен сезон се оценява като успешен, без тежки инциденти и с относително по-малък брой посегателства срещу личността и собствеността на туристите в сравнение с 2017 година“, посочи Маринов. “Повдигнати са обвинения на четири лица, три от тях са български граждани. Едното лице е индийски гражданин”. Това обясни вътрешният министър Младен Маринов за задържаната престъпна група за трафик на хора чрез фиктивни бракове. Схемата става известна на разузнавачите от “Гранична полиция” още преди две години. Служителите забелязали, че момичета от български произход заминават за Кипър, а след два месеца се връщат омъжени за индийци или пакистанци. В хода на разследването е установено, че в схемата участват две жени и един мъж, които намирали момичетата. Индиецът пък уреждал браковете. “Продължава работата по документиране на цялостната престъпна дейност. Става дума за набиране на лице и задържането им не по тяхна воля с цел сключване на фиктивни бракове с чужди граждани, което улеснява получаването на достъп до държави членки на ЕС”, продължи Маринов. На въпрос колко са жертвите, Маринов отговори: Това е информация от разследването. Тя ще бъде предоставена в обвинителния акт. Ако я споделим на този етап, може да застрашим разследването. Запитан как премина вчерашната му среща с ръководството на ЦИК, той заяви: Това беше първата среща с ЦИК. Обсъдихме както физическата охрана и опазването на обществения ред на местата за гласуване, така и киберсигурността. Там ангажимент имат ГДБОП със звеното “Киберсигурност”. Стана въпрос и за машините за гласуване и как ще бъдат транспортирани. Срещата премина изключително ползотворно.", "date": "2019.05.10", "title": "Маринов за фиктивните бракове: Повдигнати са обвинения на 4 лица, 3 от тях са българи (Обновена)"}
{"url": "https://www.24chasa.bg/novini/article/7445364", "text": "Според президента на КНСБ България трябва да направи час по-скоро качествен скок в дигиталните умения на работната сила. Димитров каза по време на национален дискусионен форум \"Бъдещето на труда и младите хора\" в КНСБ, че \"България свети в червено\" по отношение на дигиталните умения - според Европейския семестър това е една от петте ключови области, в които сме в критично състояние, предаде БТА. Решението, според Димитров, е създаване и институционализиране на секторните фондове за квалификация и преквалификация, пилотното им въвеждане чрез пари от ОПРЧР и след това развитието им като основен финансов инструмент, който финансира ученето през целия живот. Той припомни и друго основно искане на синдиката в контекста на предстоящите евроизбори - национална програма за базови дигитални умения за всички около 3 милиона и 300 хиляди работещи българи, която да се реализира чрез европейско финансиране. За това са необходими около милиард евро за следващите пет - седем години. \"Казахме вчера на Мария Габриел, ще кажем и на Елена Йончева, на всички, които ще ходят в европарламента - да не ходят на разходка, а да отидат, за да доведат един милиард евро - по 300 евро за всеки работещ за базови дигитални умения\", посочи Димитров. Той говори за бъдещето на труда и за това какъв тип работници ще се търсят занапред в световен, а и в национален мащаб. Според него ще се търсят изключително квалифицирани работници, които да управляват цялата система на машините, както и такива с ниска и почти никаква квалификация, които да \"натискат пет копчета\", както вече се случва в едно предприятие в Пловдивската икономическа зона, в което заетите са 80 процента роми, които са с ниска квалификация. В същото време средносрочните прогнози на нашето министерство на труда и социалната политика показват, че ще се търсят все повече следващите десет години работници със средно и средно техническо образование, с което, по думите на Пламен Димитров, означава допускане, че ние се примиряваме, че оставаме в технологичния заден двор на Европа. Той изрази надежда прогнозата да бъде драматично променена, ако у нас влезе завод на \"Фолксваген\". В момента 3,5 млрд. души по света имат достъп до интернет услуги. До 2021 година всички мобилни устройства се очаква да имат биометрична технология. Към края на 2018 година 20 процента от глобалното бизнес съдържание се създава от машини, допълни Пламен Димитров. Той посочи още, че до 2020 година ботове с изкуствен интелект ще захранват 85 процента от всички действия за обслужване на клиенти. Китай, САЩ и Канада вече имат изградени стратегии за развитие на изкуствен интелект и са лидери в глобалната надпревара, а в същото време едва 4 на сто от световните данни се съхраняват в ЕС и само 25 на сто от големите предприятия в ЕС са използвали анализ на голям обем данни, посочи Пламен Димитров. Според него промените идват със светкавична скорост, като изкуственият интелект ще добави 1,3 трилиона долара към световния брутен продукт до 2030 година. Пламен Димитров отбеляза, че пред синдикатите стои и друг въпрос - ако производителността започва да се развива все повече от технологиите, а не от труда, как точно трябва да се формулира искането работникът да получава повече . На фона на всички промени сериозен проблем става и регулацията на нестандартните форми на заетост. Регулацията ще има сериозен тласък от декларацията от 100 годишнината на МОТ, каза Пламен Димитров. Заместник-министърът на труда и социалната политика Султанка Петрова припомни, че прогнозите са, че 65 процента от децата, които сега почват образование, ще работят напълно нови професии, които не познаваме. Тя също подчерта, че предстои мащабно заместване на работните места с нови поколения компютри и роботи, което изисква нов подход на политиките - непрекъснато инвестиране в уменията на работната сила възможност за учене във всеки етап и преход в кариерата. По програма на МТСП ще бъдат обучени 5000 души в дигитални умения, каза Петрова в отговор на въпрос, зададен от младежите, присъстващи на форума.", "date": "2019.05.10", "title": "КНСБ: Трябва ни качествен скок в дигиталните умения на работната сила"}
{"url": "https://www.24chasa.bg/novini/article/7445359", "text": "Сигнал на безплатния горещ телефон на община Стара Загора е подаден за собственик на девет агресивни домашни кучета, в района на местността „Баритна мина“. Кучетата са нападнали човек, предаде  . На собственика е съставен Акт за установяване на административно нарушение. За бездомни кучета също е съобщено около кръговото кръстовище в кв. „Три чучура“, в кв. „Железник“, в парк „Зеления клин“ и в района на голям магазин в кв. „Зора“. На безплатния горещ телефон на община Стара Загора - 0800/ 157-37, са отчетени близо 170 сигнала от 6 до 9 май.", "date": "2019.05.10", "title": "Агресивни кучета нападнаха човек в Стара Загора, съставиха акт на собственика"}
{"url": "https://www.24chasa.bg/novini/article/7445362", "text": "Колумбийски режисьор бе застрелян в четвъртък, докато снима документален филм за насилието в северната част на страната, съобщиха местните власти, цитирани от  . \"Маурицио Лезама е събирал свидетелства от хора, които са страдали от насилие по време на гражданската война, когато е бил застрелян и убит от четирима въоръжени мъже в град Араукита, в област Араука\", заяви Рикардо Аревало, губернатор на района. Аревало обвинява за убийството групата ФАРК, която отхвърли мирното споразумение, подписано от бунтовниците и колумбийското правителство през ноември 2016 г. Документалният филм се казва „Майо” и е посветен на убита в района медицинска сестра. Област Араука на границата с Венецуела е важен център за търговията с наркотици и преноса им.", "date": "2019.05.10", "title": "Убиха колумбийски режисьор, докато снима документален филм за насилието (Видео)"}
{"url": "https://www.24chasa.bg/novini/article/7445375", "text": "Полицията арестува предполагаемия убиец на известния режисьор и продуцент Бари Крейн, извършено през 1985 г., съобщи „Холивуд рипортер“, цитиран от БГНЕС. Убийството на Крейн е извършено на 5 юли 1985 г. Трупът на 57-годишния тогава режисьор бе открит в гаража на дома му, увит в спално бельо. Кейн е бил пребит с керамична статуетка и удушен с шнур на телефон. Колата му бе открадната. Арестуваният е Едуин Хаят, на 52 години, бе задържан в Северна Каролина от ФБР, след като детективите от полицията в Лос Анджелис заявиха, че са го идентифицирали като убиец на Крейн чрез ДНК доказателства. От офиса на окръжния прокурор в Лос Анджелис обвиниха Хаят в убийство, съобщи полицията. Малко след като бе арестуван, Хаят бе интервюиран на място от телевизия в Северна Каролина. Той заяви, че няма спомен за убийството и че тогава много е посягал към наркотиците. Запитан дали е убил Крейн, Хаят отговори: \"Възможно е. Всичко е възможно.\" До дни Хаят ще бъде предаден на полицията в Лос Анджелис. Крейн е режисьор и продуцент на телевизионни сериали като „Невероятният Хълк“, „Далас“ и „Жената чудо“.", "date": "2019.05.10", "title": "Арестуваха мъж за убийството на режисьора Бари Крейн през 1985 г. Той: Не помня, възможно е"}
{"url": "https://www.24chasa.bg/novini/article/7445427", "text": "Прокуратурата в Пазарджик поиска пет години затвор и конфискация на имуществото на кмета на Септември Марин Рачев. Той е обвиняем за укриване на данъци в големи размери в качеството му на търговец на горива, преди да стане кмет, предава  . Марин Рачев е обвиняем за укриване на данъци в размер на 118 хиляди лева. Престъплението е извършено през 2006 г., когато е бил едноличен търговец на горива. Прокурорът по делото Паун Савов уважи и предявения по делото граждански иск на НАП, с което дължимата сума се удвоява. Според обвинението Марин Рачев е продавал част от горивото без документи, като доказателствата за това са безспорни. Прокуратурата настоява да му бъде конфискувано цялото декларирано имущество, което включва четири автомобила и апартамент в Пазарджик. Присъдата ще бъде произнесена в понеделник.", "date": "2019.05.10", "title": "Прокуратурата поиска 5 години затвор за кмета на Септември"}
{"url": "https://www.24chasa.bg/novini/article/7445415", "text": "Въпреки предстоящото напускане на Великобритания останалите страни членки на Европейския съюз вчера обещаха да останат единни, \"колкото и да е трудно\", за да се превърне той в по-мощна световна сила след години на вътрешни различия. \"Светът не спи\", каза германската канцлерка Ангела Меркел на неофициалната среща на върха на ЕС в Румъния и добави: \"Трябва да сме иновативни. Трябва да сме силни и единни\". Планираното напускане на Великобритания ангажира вниманието на блока повече от две години, а срещата на върха бе възможност да се отправи призив към единство и да се препотвърдят фундаменталните принципи на ЕС. Толкова различни лидери като френския президент Еманюел Макрон, радетел на ЕС, и евроскептичният унгарски премиер Виктор Орбан излязоха със списък от 10 точки с принципи, зад които всички могат да застанат. Макрон отбеляза, че ЕС трябва да говори с един глас и да се изправи пред Китай и САЩ като равен. \"Разделенията ще са нашата слабост\", предупреди френският лидер. Великобритания все още формално е член на ЕС, но премиерът Тереза Мей пропусна срещата в Румъния и остана в Лондон, за да се опита да прокара сделката за напускане на ЕС през парламента. Останалите 27 страни не бяха доволни от протакането на развода с Великобритания. Политическата безизходица около сделката за напускане принуди Мей да моли за отлагане на първоначалната дата за Брекзит на 29 март, която сега е пренесена на 31 октомври. Заради цялото време и усилия, загубени за Брекзит, европейските лидери трябва да се срещат по-често, за да наваксат с други въпроси, каза Меркел. \"Говорихме за необходимостта да станем по-бързи, когато трябва да се вземат решения\", каза тя, и допълни: \"Затова предложих да се срещаме на всеки два месеца на редовни срещи\". Списъкът от общи ангажименти, които лидерите обещаха да защитават, включваше принципа за върховенство на закона, по-добра отбрана и по-добра защита на работниците. В рамките на това, което лидерите нарекоха \"духът от Сибиу\" в общата им декларация, те обещаха да останат единни в глобален план, за да \"извлекат най-доброто от новите възможности за търговия и заедно да посрещат глобални проблеми като опазването на околната среда и борбата с климатичните промени\". Но по екологичните въпроси разногласията станаха очевидни. Макрон похвали подхода на девет страни към климатичните промени, но Меркел и останалите останаха настрана, защото сметнаха, че той се основава твърде много на традиционните енергийни източници. \"Смятаме курса на залагане на ядрената енергия за изцяло погрешен\", каза австрийският канцлер Сабастиан Курц и добави:\"Трябва да се борим с климатичните промени, но нито ядрената енергия, нито енергията от централи на въглища са правилният път\". Процесът на номиниране на кандидати за ключовите постове в ЕС в Брюксел също вещае сблъсък. Председателят на Европейския съвет Доналд Туск и председателят на Европейската комисия Жан-Клод Юнкер напускат постовете си по-късно през годината. Туск призова за специална среща на върха на 28 май, два дни след приключването на евроизборите, за да ускори процедурата и да задвижи разглеждането на кандидатурите. Марк Рюте е смятан от мнозина за фаворит за поста на Туск, но холандският премиер вчера отрече да е кандидат. В миналото кандидатите, които обявяваха намеренията си рано, бързо отпадаха и не получаваха желания пост. Юнкер също предстои да напусне поста си през ноември, а замяната му се очаква да бъде по-сложна, защото трябва да се вземат предвид резултатите от евроизборите на 23-26 май. /БТА/", "date": "2019.05.10", "title": "Меркел в Сибиу: Светът не спи. Трябва да сме иновативни, силни и единни"}
{"url": "https://www.24chasa.bg/novini/article/7445441", "text": "Учителите са най-важният актьор в класната стая. Учителят е бил, е и ще остане основният фактор в образователната система, каза министърът на образованието и науката Красимир Вълчев на церемонията за връчването на наградите от 22-ия Национален конкурс \"Учител на годината, организиран от Синдиката на българските учители /СБУ/ към КНСБ, предаде БТА. Занапред все повече ще разчитаме на учителите, защото ако преди век или век и половина сме разчитали на учителите да научат децата на базова грамотност - на четене, писане, смятане, днес разчитаме да ги научат на много повече неща, заяви министър Вълчев. И добави, че учителите трябва сега да подготвят учениците за следващите 40-50 години, когато ще бъдат на пазара на труда, и се разчита, едва ли не, учителите да са футуролози, но те не могат да са такива. Разчитаме заедно с родителите да се справим с предизвикателството за увеличения брой на деца, преждевременно напускащи образователната система, и затова създадохме механизма за връщането на учениците в училище, отбеляза министър Вълчев. Той добави, че учителите трябва да направят децата добри хора и да ги възпитат, и затова е подготвен проектът на Стратегията за възпитателната работа. Имаме нужда да бъдем партньори в най-важната мисия - да образоваме децата, да ги направим знаещи, можещи и добри хора, и трябва да се обединим в едни общи и споделени ценности, по които да възпитаваме и обучаваме децата, заяви образователният министър. Най-важната инвестиция на държавата е в учителите, защото ако имаме добри учители, ще имаме добри специалисти по всички останали професии, каза министър Вълчев. По думите му инвестициите в учителите са с най-висока норма на обществена възвръщаемост. И не трябва да имаме колебание за взетото бюджетно и политическо решение да се увеличат възнагражденията на учителите, коментира министър Красимир Вълчев. Той благодари за партньорството със СБУ и отбеляза, че най-добрите политики в образованието са реализирани благодарение на това партньорство. На церемонията бяха връчени награди на учители и на директори в десет направления. Министър Вълчев каза, че учителите са общо 90 000 в страната и е трудно да се избере кои са най-добрите от тях. Всеки учител отива всеки ден на работа със съзидателната енергия да моделира ума и душата на децата и на младите хора, и това е най-важната и благородна работа, заяви образователният министър.", "date": "2019.05.10", "title": "Министър Вълчев: Учителите са най-важният актьор в класната стая"}
{"url": "https://www.24chasa.bg/novini/article/7445477", "text": "Идеята за промяна на границите между Сърбия и Косово не е мъртва, въпреки посланията, които бяха изпратени от срещата в Берлин, пише прищинският вестник \"Зъри\" и добавя, че президентът на Косово Хашим Тачи не се отказва и продължава да лансира тази опция, предаде Танюг, цитирана от БТА. Политически анализатори оценяват, че освен идеята за корекция на границите, опасна опция за Косово остава Съюзът на сръбските общини, който би имал изпълнителни правомощия или автономия, посочва изданието. С идеята за промяна на границите Тачи отиде и на регионалната среща в рамките на процеса Бърдо-Бриони, която приключи вчера в Тирана. Тачи казва, че идеята за корекция на границите е негова и това е било ясно и на берлинската среща, домакини на която бяха германският канцлер Ангела Меркел и френският президент Еманюел Макрон, пише \"Газета експрес\". Смешно е да се мисли, че идеята за присъединяването на Прешевската долина (в южна Сърбия - бел. ред.) би могла да бъде на Вучич или някой друг. Факт е, че по време на разговорите с всички лидери казах, че мое задължение е да обединя долината Прешево с Косово. Това е моя идея и за това говорих и в Берлин, заявил Тачи, цитиран от \"Газета Експрес\". Вестникът пише, че президентът на Сърбия Александър Вучич е заявил, че идеята за промяна на границата между Сърбия и Косово е негова и този план се е провалил в Берлин. Според думите на Тачи корекцията не означава размяна на територии.", "date": "2019.05.10", "title": "\"Зъри\": Идеята за промяна на границите между Сърбия и Косово не е мъртва"}
{"url": "https://www.24chasa.bg/novini/article/7445471", "text": "Проблемите на Корейския полуостров трябва да бъдат решавани чрез диалог и всички страни трябва да преследват целта за освобождаване на полуострова от ядрени оръжия, заяви днес високопоставен китайски дипломат, предаде Ройтерс. В реч на проява, свързана с тристранното сътрудничество между Пекин, Сеул и Токио, държавният съветник и външен министър на Китай Ван И каза, че всички страни, ангажирани с корейския въпрос, трябва да съдействат за разработването на пътна карта, с която да бъдат разсеяни притесненията, предаде БТА. Последните ракетни тестове на Северна Корея са в нарушение на резолюциите на ООН, призоваващи Пхенян да прекрати пробните изстрелвания на балистични ракети, заяви в Токио Котаро Нотами, заместник-главен секретар на японското правителство. Вчера КНДР изстреля две ракети с малък обсег - втори неин ракетен тест за по-малко от седмица.", "date": "2019.05.10", "title": "Ван И: Проблемите на Корейския полуостров трябва да се решават чрез диалог"}
{"url": "https://www.24chasa.bg/novini/article/7445499", "text": "Гражданите могат да проверят номера на избирателната си секция и мястото на гласуване в предстоящите избори за членове на Европейския парламент по интернет, с SMS или по телефона. Справките се осигуряват от главна дирекция „Гражданска регистрация и административно обслужване“ към Министерство на регионалното развитие и благоустройството. Това съобщиха от Министерството на регионалното развитие и благоустройството. Информация чрез интернет може да получите на адрес:  . Той предоставя и възможност да се подават „Искане за гласуване по настоящ адрес“ по електронен път и да се регистрират издадените „Удостоверения за гласуване на друго място“ от общинските администрации след идентификация с електронен подпис. Другият вариант за получаване на информация е чрез SMS, който трябва да бъде изпратен на 18429. Номерът е единен и за трите мобилни оператора - А1, Теленор и Виваком. Цената на един SMS e 25 стотинки без ДДС. В текста гражданите трябва да изпишат единствено десетте цифри на своето ЕГН. Системата връща отговор с номера и адреса на избирателната секция. За секцията си може да се осведомите и по телефона, като наберете 0800 1 4726 (\"0800 1 GRAO\"). Номерът е безплатен за цялата страна.", "date": "2019.05.10", "title": "Проверяваме избирателната си секция по интернет, с SMS или по телефона"}
{"url": "https://www.24chasa.bg/novini/article/7445496", "text": "Ирландският парламент стана вчера вторият, който обяви климатично извънредно положение, предаде Франс прес. Първи такава декларация, насочваща вниманието към климатичните промени, преди десет дни прие британският парламент, предава БТА. Решението на ирландския парламент, подкрепено и от управляващи, и от опозиция, бе приветствано от природозащитници, сред които и шведската активистка Грета Тунберг, която се превърна в символ на борбата срещу бездействието на властите по въпроса за климата. \"Страхотна новина от Ирландия! Кой е следващият?\", написа Тунберг в Туитър. Решението на британския парламент да обяви извънредно положение заради опасностите, които крият промените на климата, бе взето след гласуване по искане на опозиционната Лейбъристка партия и след масовите протестни прояви на екодвижението \"Бунт срещу унищожението\". Британската комисия по въпросите на климатичните изменения предложи в началото на този месец в свой доклад Великобритания да си постави амбициозната цел да ограничи до 2050 г. до нула емисиите на парникови газове.", "date": "2019.05.10", "title": "Ирландският парламент е вторият обявил климатично извънредно положение"}
{"url": "https://www.24chasa.bg/novini/article/7445602", "text": "Висшият съдебен съвет и магистратската общност да настояват за оставката на председателя на Върховния касационен съд, призова лидерът на \"Атака\" Волен Сидеров, който се чуди защо тя още не е факт, предаде \"Канал 3\". \"Лозан Панов отдавна трябваше да подаде оставка. Абсолютно задължително е той да подаде оставка!\", заяви Сидеров в кулоарите на парламента. Повод за апела му са излезлите публично записки от срещите на шефа на ВКС с представители на Еврокомисията, които пишат докладите по Механизма за сътрудничество и оценка. \"Категорично не съм съгласен да политиканства. Има разделение на властите и то е категорично, конституционно закрепено. Ако някой иска да прави политика, да направи партия, да се яви на избори, да влезе в парламента, да се бори за политически идеи\", препоръча на Панов лидерът на \"Атака\". \"Не може да си председател на ВКС и да политиканстваш! Това е просто недопустимо! Недопустимо е също така да работиш срещу родината си пред представители на Еврокомисията или каквито и да са били институции в Брюксел. Това го правят и други - аз си спомням един евродепутат от десницата, който даже беше съучастник в завеждане на дело срещу България\", добави Сидеров. \"Това, което Лозан Панов прави, е неприемливо, недопустимо и аз не знам защо още той е на тази позиция, на този пост\", удивен е Волен Сидеров. Той припомни, че още заради Апартаментгейт шефът на ВКС е трябвало да подаде оставка, както щеше да стане в някоя от западните демокрации. \"Там, където той се оплаква от България, от родината си, в западноевропейските държави - за много по-малки неща се подава оставка. Дори само за съмнение те подават оставка. Така че, да не обяснява кой повече или по-малко е минат. Тук нямаме уред за измерване кой е по-минат! Тук въпросът е принципен\", коментира Сидеров. Той даде пример с действията на Цветан Цветанов и шефа на КПКОНПИ Пламен Георгиев и беше категоричен, че Лозан Панов не може да бъде изключение и принципът трябва да е еднакъв за всички. \"Така че - незабавна оставка да подава и ако иска да прави партия, да я прави, но това е недопустимо. И смятам, че и ВСС, и магистратската общност като цяло, трябва да заемат ясна позиция спрямо него - да настояват той да подаде оставка\", призова Волен Сидеров. Същия апел отправи и колегата му от групата на Обединените патриоти - зам.-председателя на правната комисия Християн Митев, който обяви поведението на Лозан Панов като недопустимо за шеф на ВКС.", "date": "2019.05.10", "title": "Волен Сидеров поиска оставката на Лозан Панов: Да си прави партия!"}
{"url": "https://www.24chasa.bg/novini/article/7445603", "text": "Европейската комисия представи днес насоки за свикването на обществени поръчки в областта на отбраната и сигурността. Комисията отбелязва, че приложението на тези насоки не е задължително. Очакванията на ЕК са насоките да помогнат за повишаване на сътрудничеството между държавите от ЕС в посочените области. Комисията предлага напътствия за случаите, когато две или повече държави от ЕС работят заедно за купуването на военно оборудване или на услуги, които ще използват съвместно. Отбелязва се, че фондът за европейската отбрана ще започне работа през 2021 г., за да подкрепя разработките на нови военни способности. Дотогава ЕС е осигурил 590 милиона евро за съвместни европейски отбранителни проекти.", "date": "2019.05.10", "title": "ЕК с насоки за обществените поръчки в областта на отбраната и сигурността"}
{"url": "https://www.24chasa.bg/novini/article/7445610", "text": "Модернизираме и строим нови детски градини и училища в София. В момента строим вече шест училищни сгради, а четири ще започнем, каза кметът на столицата Йорданка Фандъкова на церемонията за връчването на наградите от 22-ия Национален конкурс \"Учител на годината\", организиран от Синдиката на българските учители /СБУ/ към КНСБ, предава БТА. Очакванията към учителите са огромни и те са от цялото общество, но учителите понякога не получават необходимата подкрепа от същото това общество, посочи Фандъкова. Тя отбеляза, че все повече става ясно, че учителят не трябва да е само добър преподавател, който да предаде знанията на децата, но от него се очаква да направи и това, което семейството не е могло да постигне. Кметът Фандъкова пожела на учителите да възпитават успешните хора на България и заяви, че за нея образованието е най-важният сектор. Председателят на СБУ Янка Такева изрази одобрение за приетите изменения в Закона за социалното подпомагане, свързани със санкциите към родителите, които не изпращат децата си на детска градина и на училище. За тези промени от седем години настоява СБУ, каза Такева и отбеляза, че санкции към родителите, които не изпращат децата си на училище, има в целия свят. През тази година трябва да работим и за приобщаващото образование, за да се намали делът на децата, преждевременно напуснали образователната ни система, заяви Такева. На церемонията Янка Такева каза от името на СБУ, \"че ние, с министър Вълчев, уцелихме десетката в образованието\". Тя благодари на образователния министър \"за доброто социално партниране\", както и за това, \"че се е докоснал до всеки учител, директор и до всяко дете, посещавайки всички общини, включително и най-отдалечените и малки училища\".", "date": "2019.05.10", "title": "Фандъкова: Вече строим нови шест училищни сгради в София, предстоят още четири"}
{"url": "https://www.24chasa.bg/novini/article/7445577", "text": "С внесен от СРП на 10.05.2019 г. обвинителен акт, К. Ангелов, на 38 години е обвинен в това, че: За времето от около 11.30 часа на 16.07.2016 г., до около 13.00 часа на 17.07.2016 г., в гр. София, ж.к. „Младост“, от сграда на детска градина, е отнел чужди движими вещи – йоника марка „Ямаха“, външна платка за климатик, както и други ценни вещи, собственост на детското заведение. Ангелов е осъждан, като настоящото деяние се явява извършено в условията на повторност. Това съобщиха от прокуратурата.  На Каменов е повдигнато обвинение и за това, че около 13.00 часа на 17.07.2016 г., от същото място, се е опитал да отнеме чужди движими вещи, отново собственост на детската градина – мегафон, микрофон, музикална уредба, удължител, принтер и копиращо устройство, компютърна кутия, но деянието е останало недовършено, тъй като намиращата се в близост свидетелка Й. забелязала действията му, извадила телефона си и започнала да го снима, като същевременно информирала намиращите се в близост полицейски служители за случващото се.  Предстои делото срещу Ангелов да бъде насрочено за разглеждане в Софийски районен съд.", "date": "2019.05.10", "title": "Мъж опитал да обере детска градина в София, жена го заснела и издала"}
{"url": "https://www.24chasa.bg/novini/article/7445578", "text": "Подсъдим за държане на амфетамин за над 900 000 лева е с наложено наказание по споразумение с Окръжна прокуратура - Перник, съобщиха от държавното обвинение. Подсъдимият Ю.Ф. е обвинен за държане на наркотици в големи количества с цел разпространение. На 27.06.2014 г. подсъдимият придобил високорисковото наркотично вещество в района на с. Дрен и го държал в багажното отделение на лек автомобил, докато го транспортирал през селата Долна Диканя, Старо село и Боснек, община Перник. Дрогата, с 6,2% съдържание на активен компонент и с общо тегло 30 008,29 грама, била разпределена в тридесет пакета. Общата стойност на държания от подсъдимия наркотик възлиза на 900 248,70 лева. На Ю.Ф. е наложено наказание от три години „лишаване от свобода“ с петгодишен изпитателен срок. Определението на съда има последиците на влязла в сила присъда.", "date": "2019.05.10", "title": "Пласьор на амфетамин за над 900 000 лева отива в затвора за 3 години"}
{"url": "https://www.24chasa.bg/novini/article/7445630", "text": "Държавата планира от есента повече хора да получават помощи за отопление. Според публикувани за обществено обсъждане промени парите за помощта също ще бъдат увеличени. Средствата обаче ще бъдат спирани на семействата, чиито деца не посещават редовно училище, съобщи  От 210 хиляди подпомагани лица и семейства през изминалият отоплителен сезон се планира през следващия те да стигнат 255 хиляди. За да се разшири обхватът, ще се повиши средно с 15 на сто доходната граница за достъп до системата. Най-голямото увеличение е предвидено за най-рисковите групи - възрастните хора, особено тези от тях, които живеят сами, хората с увреждания, родители, които отглеждат сами децата си. През тази година социалното министерство разполага с 40 милиона лева повече за помощите за отопление. Затова и размерът ще се повиши. Сега той се изчислява върху цената на 385 киловатчаса електроенергия, от които 105 нощна. До следващия отоплителен сезон ще се плащат 500 киловатчаса - триста дневна и 200 нощна. В резултат на това при действащите в момента цени, помощта ще се увеличи месечно от близо 75 на 91 лева или с 22 процента.", "date": "2019.05.10", "title": "Държавата планира от есента повече хора да получават помощи за отопление"}
{"url": "https://www.24chasa.bg/novini/article/7445609", "text": "Делото за атентата в \"Сарафово\" беше отложено заради неявяване на свидетели от Румъния. Подсъдими по делото са Мелиад Фарах и Хасан Ел Хадж Хасан. Двамата обвиняеми са обявени за международно издирване в ШИС по канала на Интерпол с червена бюлетина, информира Канал 3. Делото започна по същество в началото на 2018 г. Преди това то не успяваше да тръгне на няколко пъти. Първото заседание по него беше насрочено още през септември 2016 г., а още през юли 2016 г. обвинителният акт за терористичния атентат бе внесен в Специализирания съд. Материалите по делото бяха 80 тома, свидетелите са не по-малко от 170, има 100 експертизи. На 18 юли 2012 година автобус с израелски туристи , които бяха кацнали на летище \"Сарафово\" в Бургас, стана мишена на терористична атака. При кървавата атака загинаха петима израелски граждани, шофьорът на автобуса, български гражданин, и извършителят на атентата. При инцидента бяха ранени над 30 души. Следващото заседание е насрочено за 16 май.", "date": "2019.05.10", "title": "Отложиха делото за атентата в \"Сарафово\""}
{"url": "https://www.24chasa.bg/novini/article/7445575", "text": " 3329 акта за установени нарушения по ЗДвП са съставили полицаите във Великотърновска област за първите 4 месеца на годината, съобщи ОДМВР. Наложени са 20788 глоби с фиш, което е с 5 414 повече от предходната година. От всички глоби наложени с фиш 9791 са наложени с известия по фиш, което е с 2061 повече спрямо 2018 г. 10 997 са издадените електронни фишове за превишена скорост, което е с 3352 повече, спрямо 2018 г. Издадените електронни фишове за превишена скорост са на стойност 1 727 370 лв., от тях са платени 8173 на стойност 1 184 090 лв. От началото на годината до края на месец април са наложени 707 принудително административни мерки, от които за отнемане на книжка - 524; за временно спиране от движение на МПС – 49; за прекратяване на регистрацията на МПС - 133. Образувани са 181 бързи производства, от тях 93 за шофиране, след употреба на алкохол и наркотични вещества, 20 за неправоспособност и 68 за нерегистриран автомобил. През отчетния период са проведени 245 специализирани полицейски операции по безопасност на движението, от тях 52 по метода „Широкообхватен контрол”.", "date": "2019.05.10", "title": "Електронни фишове за скорост за над 1.7 млн. лв. издадени във Велико Търново за 2019 г. досега"}
{"url": "https://www.24chasa.bg/novini/article/7445649", "text": "Новата европейска десница може да последва популистката стратегия на американския президент Доналд Тръмп, за да спечели подкрепа на предстоящите този месец избори за Европейски парламент, заяви един от лидерите на партията \"Алтернатива за Германия\". 40-годишната икономистка Алис Вайдел, известна с хапливите си нападки срещу Европейския съюз, е в авангарда на едно движение, което поставя под въпрос следвоенния консенсус за все по-голямо политическо сътрудничество. \"Може много да научите от предизборната кампания на Тръмп, включително за мобилизирането на електората\", заяви Вайдел пред Асошиейтед прес, отбелязвайки, че традиционните експерти са подценявали шансовете на Тръмп да победи до самия край на кампанията. Тя също така изрази възхищението си от способността на бившия стратег на Белия дом Стив Банън да използва медиите, за да предаде посланието на Тръмп. Партията на Вайдел покани Банън на работно събитие, което ще се проведе утре в Берлин, въпреки че още не е ясно дали Банън ще участва в него. \"Това, което е от съществено значение, също и за нас, е, разбира се, създаването на определена аудитория, на свободни медии например, в които и ние можем да изразим позицията си. А ние наистина имаме проблем с това в момента\", каза Вайдел в голямо интервю, дадено в парламентарния офис на партията й. Традиционните медии в Германия се фокусираха върху проявите на \"Алтернатива за Германия\", свързани с крайнодясна идеология, антисемитски изказвания и връзки с неонацисти. Един от лидерите на \"Алтернатива за Германия\" Александер Гауланд нарече времето на диктатурата на Адолф Хитлер \"курешка\" в историята на Германия, а влиятелният лидер на партията в Източна Германия Бьорн Хьоке каза, че е време Германия да спре да се разкайва за нацисткото си минало. Вайдел първоначално се фокусираше върху това да критикува общата европейска валута еврото, но след като влиянието на нейната вътрешнопартийна фракция намаля, тя насочи вниманието си към по-охраняваните граници и ограничителната миграционна политика. Въпреки че това са общи теми за всички десни и крайнодесни партии в Европа, сред тях има различия. Вайдел изрази съмнение дали видът медии на Банън, изразяващи силни партийни пристрастия, може да бъде пренесен от другата страна на Атлантическия океан, отбелязвайки, че стандартният, недиференциран подход за рекламиране на националистическите партии в Европа ще се провали. \"Европа е много по-разнообразна, тя не е толкова хомогенна. Ние се състоим от различни държави с различни езикови региони, различни истории и, разбира се, различна динамика\", посочи Вайдел. В навечерието на изборите за Европейски парламент, които ще бъдат произведени от 23 до 26 май в 28-те страни членки на Европейския съюз, \"Алтернатива за Германия\" на Вайдел се съюзи с националистически партии от други европейски страни, сред които са популистката антимигрантска Лига в Италия и крайнодесният френски Национален сбор. Въпреки това има някои разлики. \"Алтернатива за Германия\" и десните партии в скандинавските страни, например, подкрепят пазарната икономика, докато Националният сбор има по-протекционистки възгледи. Лигата, Националният сбор и \"Алтернатива за Германия\" са проруски, което ги поставя в конфликт с полската партия \"Право и справедливост\" и \"Финландците\" във Финландия. Изборите за Европейски парламент на 26 май в Германия ще са тест за способността на \"Алтернатива за Германия\" да увеличава подкрепата за себе си след основаването си през 2013 г. Тя влезе в Европейския парламент с повече от седем процента на изборите през 2014 г.. Този път се очаква да получи двуцифрен резултат. Подобно на други европейски държави, където популизмът се засили, \"Алтернатива за Германия\" привлича избиратели, според които Европейският съюз е заплаха за националния суверенитет и правомощията му трябва да бъдат намалени или отменени. Платформата на \"Алтернатива за Германия\" за европейските избори включва предложение Германия да напусне ЕС (по примера на Великобритания), освен ако не бъдат извършени значителни реформи. Вайдел не посочва краен срок за реформите, но заяви, че Германия трябва да представи на ЕС списък с изисквания, както направи бившият британски премиер Дейвид Камерън през 2015 г. Сред големия брой критики срещу ЕС Вайдел посочва опитите за запазване на еврото (което сега се използва в 19 страни членки) и провала на ЕС в контрола на имиграцията. Тя изрази подкрепата си за критиките на Тръмп срещу европейските мита за внос на американски автомобили, които са по-високи от американските мита за европейски автомобили. \"Той е абсолютно прав по този въпрос\", каза Вайдел. Според Вайдел все още не е ясно дали популистката дясна партия Фидес на унгарския премиер Виктор Орбан ще напусне Европейската народна партия и ще се присъедини към новия националистически алианс. \"Правят се опити за привличането на Виктор Орбан, но това зависи от самия Виктор Орбан\", каза Вайдел. \"Има някои различия за политиката спрямо Русия\", добави тя, без да дава повече подробности. Партията на Вайдел зае сериозна проруска линия. Тя подкрепя отмяната на европейските санкции срещу Русия заради анексията на украинския полуостров Крим през 2014 г. и подкрепата за проруските сепаратисти в Източна Украйна. На въпроса дали партията й подкрепя отмяната на европейските санкции, дори Русия да остане в Крим, Вайдел отвърна, че въпросът \"поражда противоречия\" и на него няма лесен отговор. \"Разбира се, човек може да разбере Русия, която наистина се нуждае от незамръзващо пристанище, а Крим осигурява точно това\", каза тя. Вайдел отхвърли страховете, че \"Алтернатива за Германия\" ще насърчи връщането на Германия към експанзионистичните й политики отпреди войната, въпреки че членове на партията бяха заснети през уикенда как пеят забранения първи стих на германския национален химн. Песента съдържа фразата \"Германия над всичко\" и има предвид простирането на германската територия през Полша до днешната руска Калининградска област. \"Това не е забранено, но, разбира се, не беше умно\", коментира Вайдел. На фона на подкрепата за \"Алтернатива за Германия\", която е около 13 процента според неотдавнашни социологически проучвания в Германия, Вайдел заяви, че партията има потенциал да подобри резултата си. Тя вече влезе в германския федерален парламент, където е най-голямата опозиционна партия, и присъства във всички 16 регионални парламента. \"Сега ще се изправим пред следващото си препятствие\", каза тя, отбелязвайки, че според социологическите проучвания \"Алтернатива за Германия\" общо разполага с по-голяма подкрепа в Източна Германия от дясноцентристкия блок на канцлера Ангела Меркел. Един от въпросите, по които партията влезе в конфликт с германското обществено мнение, са климатичните изменения, които се превърнаха в един от основните въпроси за избирателите. Германската екологична партия на зелените според социологическите проучвания разполага с 20 процента от подкрепата на избирателите, което е повече от два пъти от резултата й на последните избори. Платформата на \"Алтернатива за Германия\" поставя под въпрос дали изпусканите от хората емисии са отговорни за климатичните изменения, въпреки че преобладаващият брой учени са съгласни с това твърдение. \"Абсолютно не е доказано, че хората влияят на климата. Може и да е така, но няма отговор на въпроса колко е голямо това въздействие. Възможно е Слънцето да има голямо въздействие върху климата\", каза Вайдел. Според учени слънчевото греене всъщност е на най-ниското си ниво от половин век насам. \"Слънчевата активност намаля след 50-те години, тъй че, ако не друго, то слънцето е в противовес на глобалното затопляне\", твърди Щефан Рамщорф, председател на центъра за анализ на земните системи към Потсдамския институт за климатични изменения край Берлин. Нетрадиционни твърдения за мигрантите, исляма и климатичните изменения се превърнаха в търговска марка на \"Алтернатива за Германия\" през последните години, като осигуриха на партията значително присъствие в новините и социалните мрежи. Вайдел, която е представител на по-умереното крило на партията, обяви германските медии, че се отнасят несправедливо към \"Алтернатива за Германия\" и се фокусират върху определени елементи, за да я представят като \"крайнодясна партия или нещо доста по-лошо\". \"Миналата вечер не можах да отида на ресторант\", каза Вайдел, имайки предвид случай от понеделник, при който от елитен берлински ресторант отказали да направят резервация за ръководството на партията. \"Нарекоха ме антисемитка и расистка. Просто така\", добавя Вайдел.", "date": "2019.05.10", "title": "Новата десница в Европа може да последва популистката стратегия на Тръмп, за да спечели подкрепа на изборите"}
{"url": "https://www.24chasa.bg/novini/article/7445655", "text": "Очаква се недостиг на учители в следващите 15 години, заради възрастовата структура - повече ще са тези, които се пенсионират, от онези, които ще постъпват на работа в училище. Това стана известно от думите на министъра на образованието и науката Красимир Вълчев пред журналисти в парламента. Той посочи, че това изправя пред сериозно предизвикателство всички системи, сектори и професии, предаде БТА. Основното решение, по думите му, е двойното увеличение на възнагражденията на учителите, което беше взето през 2017 г. и което МОН изпълнява. За следващите две години има заложени по 360 млн. лв. за достигането на двойното увеличение на учителските заплати, допълни той. \"Имаме положителни сигнали, увеличава се склонността за включване в педагогическо образование и педагогическа професия. Но това все още не ни удовлетворява, особено по някои дисциплини имаме по-голям недостиг\", каза Вълчев. Той подчерта, че трябва да се направи така, че педагогическо образование да получават учениците с най-високи резултати. Следващата година обмисляме допълнителни стимули за включване в педагогическо образование на учениците, които завършват с най-високи резултати, каза министърът. Вълчев отбеляза и създаването на програмата \"Мотивирани учители\". По нея ще се финансира придобиването на педагогическа квалификация от хора, които имат такава в други области на висшето образование. Например инженер да преподава по математика или по физика. Това са дисциплини, по които има най-голям недостиг на учители, каза Вълчев. Ще се финансира и допълнителна квалификация на учители, които вече имат такава в една специалност, но искат и друга - учител по история например да може да преподава и география. Това ще е особено полезно за малките училища, където един учител не може да направи пълна норма часове, каза министърът. Предвижда се финансиране на своеобразен корпус от най-добре подготвени, селектирани учители, които срещу допълнително възнаграждение да се съгласят да работят в най-проблемните училища, допълни той. Министърът подчерта, че основен фактор в класната стая е учителят, и ако има добри учители, ще има и добри специалисти по всички останали професии.", "date": "2019.05.10", "title": "Красимир Вълчев: Очаква се недостиг на учители в следващите 15 години"}
{"url": "https://www.24chasa.bg/novini/article/7445653", "text": "Щетите от   са за над 409 хиляди лева. Това съобщиха от Окръжна прокуратура в морския град. Оттам добавиха, че за срок до 72 часа е задържан Николай П. Той е обвинен в извършване на палежа. Припомняме, че пожарът унищожи машини за асфалтиране на дружество, което ремонтира булевард в Бургас. Инцидентът е стана рано сутринта вчера. Изгорели са два валяка, засегната е и трета машина, а както и част от контактна мрежа на тролейбуси, които обслужват линията, свързваща центъра на града с комплекс \"Меден рудник\". Прокуратурата ще внесе в съда искане за налагане на мярка за неотклонение \"задържане под стража\" спрямо обвиняемия.", "date": "2019.05.10", "title": "Щетите от вчерашния палеж на машини в Бургас са за над 400 000 лв., има задържан"}
{"url": "https://www.24chasa.bg/novini/article/7445787", "text": "ЦИК не е установила нарушения от страна на премиера Бойко Борисов във връзка с предизборната кампания и сигналът срещу него е оставен за сведение. Това съобщи говорителят на комисията Александър Андреев пред медиите. Ръководството на ЦИК се срещна с президента Румен Радев. Преди дни БСП внесе жалби до ЦИК и СЕМ за използването на държавен ресурс за водене на предизборна кампания във връзка с публичните изяви на премиера. Подобно обвинение към него отправи и президентът Румен Радев. В отговор Борисов призова ЦИК да провери дали държавният глава агитира за БСП. \"Не карайте ЦИК да влиза в какъвто и да било дебат между институциите. Беше разгледан сигнал, който постъпи във връзка с нарушение на кампанията от страна на премиера. ЦИК не установи нарушения и той остана за сведение\", обясни Андреев. Той допълни, че до момента от ГЕРБ не е постъпвал сигнал за президента. Ако постъпи такъв сигнал, ще бъде докладван и ЦИК ще се произнесе, допълни говорителят на комисията.", "date": "2019.05.10", "title": "ЦИК не е установила нарушения от страна на премиера Борисов във връзка с кампанията"}
{"url": "https://www.24chasa.bg/novini/article/7445831", "text": "\"Нямаме нито предопределен, нито избран концесионер за летище София. С оглед изявления на лидера на БСП Нинова съм длъжен да подчертая, и то от уважение към БСП, защото тя има желание, а сигурно и потенциала да управлява, че е много важно за тях да знаят как се развива държавата в своята тенденция за обновяване на важна инфраструктура. Бяха допуснати всички пет кандидата, това са световни консорциуми, най-големите летищни оператори в Европа, а защо не и в света - Манчестър, Париж, Копенхаген, Франкфурт и Мюнхен. Офертите бяха отворени вчера на открито заседание. Комисията през следващите седмици ще разгледа съответните конкретни предложения\", съобщи в Бургас министърът на транспорта Росен Желязков. И допълни, че в отворените вече обвързващи предложения са анонсирани годишните концесионни възнаграждения, което дава класиране, равняващо са на 55 % от оценката. Останалите 45 % зависели от бизнес предложенията. \"Към момента всеки от участниците има равни шансове за класиране. Тенденцията е ясна още от 2005-2006 г., когато летищната структура в Бургас и Варна и различни пристанища бяха дадени на концесия от тройната коалиция. Държавата ще развива железопътната инфраструктура, но за летищната и пристанищната ще се привличат частни инвеститори. Това не е ново и е тенденция, която се следва почти на всякъде по света\", каза Желязков. Той разкри какво предлагат петте кандидата в усреднени цифри - 550 млн.лв. безусловно по сметка на държавата без ДДС при сключване на договор, по 1,7 млрд.лв. годишна концесионна такса през следващите 35 г. и 1,5 млрд.лв. инвестиции в летище София. \"Това са близо 4 млрд.лв. в Летище София през следващата година\", изчисли министър Желязков. Той уточни, че Летище София се развива добре, но то генерира през последните 2 г. средно до 10 млн.лв. печалба, а дивидентът за 5 г. е 12 млн.лв. към държавата. Колко годни са необходими с 10-12 млн.лв., за да стигнем до 3,7 млрд.лв. инвестиции в летище, попита Желязков. Как държавата, която е казала, че ще привлича инвеститори с висока репутация може в момента да си позволи подобен инвестиционен разход? Може би от държавния бюджет да вземем тези 3,7 милиарда или да не развиваме инфраструктура на летището, попита риторично Желязков. Той предупреди, че процедурата е на фаза, в която всяко \"волантуристично говорене поднася много лош сигнал към всички чуждестранни инвеститори в държавата\".", "date": "2019.05.10", "title": "Министър Желязков: Няма предопределен концесионер за летище София (Снимки, видео)"}
{"url": "https://www.24chasa.bg/novini/article/7445906", "text": "След изборите в ЕП трябва да отидат хора, които работят за България, които осигуряват средства за българските фермери, защитават българските превозвачи, намалят цените на роуминга. ГЕРБ изкара България от аварийната лента. Каквото и да ви говорят опонентите ни - те нямат едно нещо, с което да се похвалят. Това коментира кандидатът за евродепутат от ГЕРБ Андрей Новаков по време на обиколка в габровска област, придружен от областния координатор на ГЕРБ-Габрово Цветомир Михов, народния представител Николай Сираков и представители на общинските ръководства на ГЕРБ в областта. Той посети градовете Севлиево, Дряново и Трявна, и разговаря с жителите и гостите на трите града. В Севлиево, където през последните години Андрей Новаков подкрепя провеждането на най-българския фестивал „Семе Българско“, сега посети традиционния петъчен пазар и разговаря с местните производители и търговци. В Дряново Андрей Новаков се срещна с жителите на града на предизборна шатра на централната улица. Пред тях той коментира, че не бива българите да се поддават на популистки лозунги и фалшиви новини, а да подкрепят хората, които наистина са доказали, че работят за България. Кметът Мирослав Семов потвърди, че Европа не е далеч, а тук – в средствата за инфраструктура, пътища и сгради, затова на тези избори е важно да гласуваме. Той благодари на Андрей Новаков за това, че е приятел на Дряново. В Трявна кандидатът за евродепутат обиколи старинната улица на занаятите, посети майсторските ателиета и разговаря с жителите и гостите на града на предизборна шатра. Кметът на Община Трявна Дончо Захариев благодари на Андрей Новаков за всичко, което е направил за тревненци през последните години – за даренията на компютър и музикална уредба за Клуба за социални и културни дейности, за включването на Трявна в Европейска туристическа мрежа, за всички конкурси, срещи и дискусии с млади хора, които е провел в Трявна и чрез тях е дал шанс на много млади тревненци да посетят Европейския парламент по негова покана. Андрей Новаков пое ангажимент, ако получи отново доверието на хората - да продължи да подкрепя всички общини в област Габрово.", "date": "2019.05.10", "title": "Андрей Новаков: ГЕРБ изкара България от аварийната лента"}
{"url": "https://www.24chasa.bg/novini/article/7445933", "text": "Убийство на 38-годишна жена разследват криминалисти от областната дирекция на МВР-София.  Сигналът е получен в 8,40 ч. сутринта. Лекарите от Бърза помощ само констатирали смъртта й. Издирва се извършителят, който вероятно е съпругът на жертвата, научи \"24 часа\".                                                                                                                                                                                                                                                                                                                        ", "date": "2019.05.10", "title": "38-годишна жена убита до дома си в Костенец, издирва се съпругът й"}
{"url": "https://www.24chasa.bg/novini/article/7445938", "text": "Франция не иска \"повтарящи се удължавания\" на срока за Брекзит и настоява Великобритания \"да има решение преди 31 октомври\", заяви днес съветник в Елисейския дворец, цитиран от Франс прес и БТА. \"Британците ще участват в изборите за Европейски парламент, това е странно и е под въпрос, но е трудно да се повярва, че процесът ще приключи преди 23 май. Изборите за Европейски парламент може да станат политически шок, който да доведе до споразумение между отделните партии преди 30 юни. Но ако ситуацията не се изясни на 31 октомври, когато ще се сформира (новата) Европейска комисия, няма да правим поредица от срещи на високо равнище за Брекзит\", каза съветникът в Елийския дворец пред журналисти. Той изрази надежда, че изборите за Европейски парламент ще разтърсят политическите партии във Великобритания и ще помогнат за постигането на сделка за напускането на ЕС, предаде Ройтерс. Миналия месец Франция настоя за кратко удължаване на преговорите по Брекзит, за разлика от желанието на Германия да се даде по-дълъг период, изтъквайки, че натискът върху Великобритания трябва да се запази. В крайна сметка европейските лидери се договориха за шестмесечно удължаване, припомня Ройтерс. \"Не трябва да бъдем въвлечени в повтарящи се удължавания, това е сигурно\", каза съветникът във френското президентство. \"Посланието ни е ясно: решението трябва да бъде намерено до 31 октомври\".", "date": "2019.05.10", "title": "Франция не иска повтарящи се удължавания на срока за Брекзит"}
{"url": "https://www.24chasa.bg/novini/article/7445744", "text": "Изтича ли информация от енергийната борса? Това попита шефът на НЕК Петър Илиев на пресконференция по повод писмото на работодателите за високите цени на борсата в последните дни и поиска да се разследва откъде те знаят какви количества е предложила компанията на БНЕБ.  Дали някой не получава информация какво предлага НЕК и в зависимост от данните си купува евтин ток.  Илиев заяви, че извън задължението на НЕК по делото \"БЕХ-електричество\" на ЕК да се включва в осигуряването на между 500 и 700 мегавата на борсата с начална цена от 44,10 лв. за мвтч, компанията няма никакви други задължения към свободния пазар на ток. Има задължения към регулирания пазар и в никакъв случай няма да бъде причина за недостиг на ток за бита, каза той. Шефът на националната компания заяви още, че прогнозата на ерепетата за необходимите количества се е оказала по-ниска и НЕК е задължена да осигури 2,1 млн. мегаватчаса повече електроенергия за регулирания пазар. Оттам идва и намалението на енергията, която тя продава на свободния пазар.  Втората причина компанията да намали присъствието си на борсата е, че не се е сбъднала  метеорологичната прогноза за дъждове, язовирите са 23% по-празни от миналата година и затова НЕК  е спряла да търгува ток от вецовете на борсата.   Илиев отговори на въпрос на \"24 часа\" спрени ли са и блокове в американските \"Марици\". Той заяви, че квотата за изкупуване на тока им е изпълнена и ако НЕК продължи да купува, то това ще доведе до поскъпване на тока, тъй като ще се наложи да се увеличи таксата \"задължения към обществото\".  Защо питате само за държавните централи, заяви той и уточни, че не работят тецовете в Русе, \"Свилоза\", блок в \"Бобов дол\", ТЕЦ \"Варна\", \"Биовет\". Защо на някой трябва да му е евтино, а да губи държавната енергетика, реагира още Илиев.  Той направи преглед на цените на борсата от  19 април до 10 май и коментира, че на 8 и 9 май цените са били 164,6 и 130,56 лв. за мвтч, но тези цени са били само два дни. Откъде се е получило по-голямото търсене с 4000 мвтч, за да се увеличат цените в тези дни, реагира той.  В цитираните дни извън двата, цените са били по-ниски от тези в региона. За утре, 11 май,  цената е 74 лв. за мегаватчас, заяви той.    В същото време от КЕВР съобщиха, че председателят на регулатора Иван Иванов  е провел среща с шефа на БНЕБ Константин Константинов. В съобщението се казва: Във връзка с резките изменения през последните дни на цените на електроенергията на свободния пазар председателят на КЕВР доц. Иван Иванов днес проведе среща с изпълнителния директор на Българската независима енергийна борса ЕАД Константин Константинов. В изпълнение на законовите правомощия на КЕВР за мониторинг и контрол на пазара на електроенергия на едро, по искане на енергийния регулатор ръководството на БНЕБ ще предостави подробна информация за сключените сделки през този период във всички сегменти на борсовата търговия.  Какви са цените в Европа за 11 май - виж графиката.", "date": "2019.05.10", "title": "Шефът на НЕК: Изтича ли информация от енергийната борса?"}
{"url": "https://www.24chasa.bg/novini/article/7445937", "text": "Патентното ведомство обучава с клип учениците как да защитят идеите си. Видеото е публикувано в профила на Патентното ведомство във фейсбук. Образователният видеоклип е предназначен за ученици от основни и средни училища. Анимацията цели да информира по достъпен начин младите хора, как функционира институцията, чиято роля е да патентова марки и дизайни. На достъпен език и с конкретни примери, младите хора на България, научават как да защитят идеите си при изработване на продукти и им дават важни насоки в интелектуалната собственост.", "date": "2019.05.10", "title": "Клип на Патентното ведомство обучава учениците как да защитят идеите си (Видео)"}
{"url": "https://www.24chasa.bg/novini/article/7445951", "text": "През есента започва строителството на комплексна педиатрична болница, обяви в Бургас днес здравният министър Кирил Ананиев. Той уточни, че до края на май ще бъде обявена обществена поръчка за проектиране на болницата. Настоящата Педиатрична болница ще бъде сърцевината на новата детска комплексна болница. Тя ще е с по-добри условия и апаратура, каза министър Ананиев. Относно протестите на лекарите от педиатричната болница той заяви: \"Следя протеста, още през април ги поканих да обсъдим проблемите, които са от десетилетия назад. Искането болницата незабавно да мине по чл.5 от Закона за лечебните заведения не може да стане толкова бързо. Трансформирането трябва да мине през ликвидация, но тя от моя опит като бивш зам.министър на финансите сочи, че може да продължи с години. Ние предлагаме създаването на комплексан детска болница - нещо, което е мечта на педиатрите, която приех като моя кауза\". Ананиев заяви още, че вече е взето решение да се премахнат лимитите за лечение на деца. От резерва на НЗОК ще бъдат отпуснати 50 млн.лв. за увеличение на клиничните пътеки, които не са били осъвременявани с годни, като с приоритет ще бъдат детските пътеки. Ще се пдобри лечебният процес и ще се вдигнат заплатите на медицинския персонал от педиатричната болница, обеща здравният  министър.", "date": "2019.05.10", "title": "Здравният министър: Започваме строителство на комплексна детска болница"}
