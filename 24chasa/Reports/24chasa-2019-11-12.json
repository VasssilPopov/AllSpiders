{"url": "https://www.24chasa.bg/novini/article/7863755", "text": "Главният изпълнителен директор на “Виваком” Атанас Добрев е “Мистър Икономика”, Теодора Петкова, председател на Управителния съвет и главен изпълнителен директор на “УниКредит Булбанк” е “Мисис Икономика” за 2019 г. Бизнес оскарите бяха връчени тази вечер на церемония в “София Тех Парк”. Конкурсът се организира от най-голямата работодателска организация в страната - Конфедерацията на работодателите и индустриалците в България (КРИБ). Вицепремиерът Марияна Николова връчи наградата на “Мисис Икономика” като отбеляза, че икономиката на България върви нагоре. “Желая успех и през следващата - 2020 г. да се поздравим за заслужените резултати”, каза Николова. “Това да съм номинирана в категорията е чест, а това да държа статуетката е отговорност, която смело поемам, защото зад мен стои целият екип. Това е екипна награда. Сега е моментът да благодаря на всички над 4000 служители на “Уникредит булбанк в България”, каза Петкова. Тя благодари и на клиентите: “Всяка втора компания в България е клиент на “Уникредит”, каза тя. “Това е първата значима награда, която получавам. И която ме задължава всяка година с екипа си, да показвам, че я заслужавам”, каза Петкова. Министърът на финансите Владислав а Горанов награди Атанас Добрев. “Част от бизнесите на КРИБ е да пресъздават добрите новини в икономиката. Днес е празникът на добрите новини. Късно вечер да се информираме какви добри неща инициативните българи са постигнали”, каза Горанов. Според него българското общество е по-успешно, отколкото се възприема. “Много ми е лесно да говоря добри неща, не толкова лесно да ги обещавам. Не е хубаво да се самобичуваме като общество”, каза той. И добави: “Имахме лош преход, за това и сме в по-лоша позиция от държавите, с които стартирахме заедно в началото на 90-те. Добрата новина е, че освен че българската икономика расте, че българите знаят как това се случва - с повече рационалност и усилия. Господин Атанас Добрев е един от добрите примери. Той успя да убеди с неговата работа в една българска компания, международни инвеститори, които никога не са си представяли, че ще платят толкова много пари за една българска компания”, каза Горанов. “За мен е чест и отговорност тази най-висока икономическа награда в България”, каза Атанас Добрев. “За да сме най-големият телеком в България, ние инвестирахме над 2 млрд. лв. Телекомът работи за цифровата инфраструктура, заедно с транспортната. Двете са артериите на икономиката, които ще позволят да се движим все по-бързо”, каза той. Той пожела на ввсяка една индустрия да се замисли за своята цифровизация и да трансформира собствения си бизнес. “Това, което ни очаква следващите години, е трансформация”, добави победителят. “За мен е чест за пета поредна година да открия конкурса “Мистър и Мисис Икономика. Това е нашият Оскар на бизнеса, каза председателят на КРИБ Кирил Домусчиев. Радвам се, че отново УС на КРИБ успя да подбере всички номинирани и да излъчи победителите, допълни той. “Цифрите говорят сами по себе си. Това, което бизнесът прогнозираше, за щастие и правителството - имаме над 3.5% ръст на БВП. Това, което обещахме на министър-председателя - ръст на средната заплата, мисля, че също постигнахме”, каза Домусчиев. Освен големите награди Мистър Икономика и Мисис Икономика, най-успешните предприемачи и мениджъри получиха отличия и в още няколко категории. В тази за “Индустрия” наградата връчи Тим Курт директор на “Аурубис България” на Ангел Желязков, изпълнителен директор на “Биовет”. “Само преди два месеца приключихме много важен проект, с който увеличихме с над 50% нашата производствена мощност, в него вложихме над 130 млн. евро. С него поставихме България като водеща в цяла Европа в биотехнологичната индустрия”, каза Желязков. За “Финанси и застраховане” приза грабна Михаил Антонов, управител на “АВВИ” ООД. “Благодаря на тези, които ме номинираха за тази престижна награда”, каза той. Наградата му бе връчена от столичния кмет Йорданка Фандъкова. “През последните години развитието на София направи от града ни най-големия предприемачески център в България. За 10 години БВП на града ни се увеличи с 43%. Може да разчитате в работата на новия ми мандат за привличане и подкрепа на бизнеса и инвистициите, каза Фандъкова. Тя добави, че има нов ресорен зам.-кмет за инвестиции и дигитализация: “Защото чрез технологиите може да се развиват градът и бизнесът”, каза столичният кмет. И изрази надежда, че през следващите години София ще може да привлече и инвеститори във високотехнологичните производства. Наградата за “Търговия и услуги” бе връчена на Йордан Чорбаджийски, търговски директор на “Черноморско злато” от Любомир Пейновски собственик на “Клийнтех България”. “Приемам я от целия екип на “Черноморско злато”. Благодаря на нашите технолози, които правят най-добрите напитки в България, на търговците ни и на хората от маркетинг и реклама. Тази награда е за целия екип”, каза Чорбаджийски. За “Транспорт и логистика” като победител бе определен “Гопет Транс”. Наградата взе Мариела Белитова, регионален директор на България и Гърция. В категорията “ИКТ, аутсорсинг и бизнес процеси” отличието грабна Ли Дзин, генерален мениджър на “Хуауей Технолоджис България”. “За мен е огромна чест да получа тази награда за приноса на “Хуауей” в България. Ние имаме дълга история с нашите клиенти и партньори”, каза Дзин. “Имаме ръст на този сектор, което поставя България на челните места за развитие на високи технологии Победител за “Корпоративна социална отговорност” стана Адвокат Свилена Димитрова, председател на Българската болнична асоциация. “От учредяването си до сега ние се опитваме да докажеме че асоциацияа е обединител на лечебните заввдения. Другата ни борба е да докажем. че пациентите инат право на достъп до цялата информация”, каза Димитрова. Призът връчи министърт на транспорта Росен Желязков. “За мен е изключително удоволствие че отркривам церемонията. Когато човек е на върха се оправдава, че няма къде по-нагоре. Както за бизнеса така и за кабинета има къде нагоре, така че време е за работа, не за оправдание”, каза министърът. За “Консултантски бизнес/услуги” отличен бе адвокат Наталия Димитрова, управляващ съдружник в “Димитрова и партньори”. Наградата връчи Евгений Иванов, изпълнителен директор на КРИБ: “За да има такива престижни конкурси, трябва да има добре щдействаща икономика, а за да има добредействаща икономика, трябва да има правила, които едно добро правителство да наложи. Преди всичко трябва да има бизнесмени и работодатели като вас”, каза Иванов. “Наградата е потвърждение, че с ежедневните си усилия успяваме да помогнем на нашите клиенти и има смисъл от нашата работа”, каза Димитрова. При “Земеделие и хранителна промишленост” отличието бе за Иван Папазов, изпълнителен директор на „ВП Брандс Интернешънъл“ “За мен е изключителна чест да бъда сред номинира раните защото смятам че вс от пристствашите е достоен да стои туи на подиума и да приеме наградата. Повечето познават марката “ВП Брандс” с качествените продукти, които произвеждаме. Истината е, че зад суровините стои трудът на много хора. През годините създадохме земеделска структура, която помага на стопаните да се развиват, а на нас да следим качеството на продуктите”, каза Папазов. Наградата той получи от министъра на енергетиката Теменужка Петкова: “Поздравявам ви за изключително добрите резултати и за това, което правите, защото вие сте двигателят на икономическия растеж на страната”, каза Петкова. Специална награда получи “Кока-Кола” заради инвестициите и разширяването на броя на работните места. “За мен е голяма чест да получа наградата за приноса на Кока-Кола за икономиката на България. България винаги е заемала специално място в семейството на Кока-Кола”, каза директорът на компанията в България Юрг Буркхалтер. Над 200 млн. лв. са инвестирани в завода на предприятието в Костинброд, а там работят 2800 души. Министърът на туризма Николина Ангелкова връчи специален приз на Марина Вълканова “Минстрой Хотели” “Искам да благодаря на премиера Борисов и на всички колеги, че подкрепят сектор “Туризъм” да се развива, защото той е хоризонтален и без тяхна подкрепа нямаше да успеем да постигнем това”, каза министърът. И добави: Независимо от трудната и предизвикателна година, ние устояхме. “Тази награда ни носи огромна радост, но и задължение да поддържаме качеството и да надграждаме постигнатото”,каза Вълканова. Стоян Ставрев, управител на Българска консултантска организаци, бе отличен за принос в развитие на европейските фондове в България. “Ние имаме най-сериозна отговорност към младите хора в България и към това те да останат тук”, каза Ставрев. И добави: “Ако се чувствам специален днес, то е заради това че съвместно със колегите от КРИБ успяхме да изпълним проекти, които спечелиха най-високи точки, представяхме ги и бяха най-високо оценени, и ги изпълнихме”", "date": "2019.11.12", "title": "“Мистър Икономика” е Атанас Добрев, Теодора Петкова е “Мисис Икономика”"}
{"url": "https://www.24chasa.bg/novini/article/7863510", "text": "САЩ смятат, че Турция не може едновременно да купува руските зенитно-ракетни комплекси С-400 и да участва в програмата за създаване на изтребители Ф-35. Това заяви днес пред журналисти министърът на отбраната на САЩ Марк Еспър, предаде ТАСС. Не съм чул нищо за това (за това, че президентът на САЩ Доналд Тръмп е заявявал на турския си колега Реджеп Тайип Ердоган за възможност за връщане на Анкара в програмата за Ф-35 при отказ от купуване на С-400 - бел. ТАСС.), но това не означава, че е имало или нямало подобно нещо, отбеляза Еспър, цитиран от БТА. На последната си среща с турския министър на отбраната Хулуси Акар аз ясно заявих: Не можете да имате С-400 и да продължавате да участвате в програмата за Ф-35. Това заплашва Ф-35, посочи Еспър. Всички наши съюзници, които имат Ф-35 или искат да ги получат, са съгласни с това, добави той. Президентът на Турция заяви, че по време на предстоящото си посещение във Вашингтон тази седмица ще обсъди с Тръмп темите за руските системи С-400, американските комплекси Пейтриът и изтребителите Ф-35. Ердоган каза, че Анкара е готова да разгледа предложение за доставки на Пейтриът, ако има \"подходящи условия\".", "date": "2019.11.12", "title": "САЩ: Турция не може едновременно да купува\nруските комплекси С-400 и да участва в програмата за Ф-35"}
{"url": "https://www.24chasa.bg/novini/article/7863505", "text": "Още от същото, но в повече - по този начин можем да обобщим заложените параметри в бюджета за догодина. Това коментира в \"Още от деня\" по    депутатът от ГЕРБ и член на Бюджетната комисия в парламента Димитър Главчев. По думите му, основната цел на финансовата рамка е на базата на стабилността да се осигуряват повече постъпления в бюджета. По въпроса защо в новия бюджет няма заложен дефицит, Главчев коментира, че това е било обещано от управляващите: \"Обещахме, че ще има неутрално бюджетно салдо и виждате, че така е заложено\". В новия бюджет е предвидено 17% увеличение за заплати на учителите, а за служителите в бюджетната сфера средно 10%. \"Като то ще е диференцирано по преценка на ръководителите. Това е правилният подход, защото не може всеки от служителите да има еднакъв принос\", допълни Главчев. \"Това, което се осигурява като условия, е добра база за повишаване на всички социални плащания, включително пенсиите - категоричен е Главчев. - Няма спор, че всички доходи са ниски. Но това е пътят за увеличаване\".", "date": "2019.11.12", "title": "Димитър Главчев: Бюджетът за догодина е още от същото, но в повече"}
{"url": "https://www.24chasa.bg/novini/article/7863509", "text": "“Аз в Банкя оставих последна отсечка, накрая си ходя през Младост. Сигурно ще ни се разсърдят хората там в един момент” Това заяви премиерът Бойко Борисов на церемонията по връчването на наградите “Мистър и Мисис Икономика”. Коментарът му бе по повод напредъка по редица инфраструктурни обекти, които в момента се строят. “Тази вечер сме се събрали на мероприятие за добри новини. И да благодаря на всички вас, които даваха възможност на икономиката да расте”, каза премиерът. Той цитира данни на Световната банка, според които до 90-та година с Унгария сме почти равни. “Точно тези 14 години, които ги наричат прехода, ни дърпат нагоре. В последните 10 години вървим нагоре”, каза премиерът. “Няма такава задлъжнялост каквато има днес в световен мащаб. В стотици трилиони се изразява, което е риск особено за малко държави. За това ние харчим внимателно. И за какво харчим? Образованието да се развива”, каза премиерът. Едно време имаше едни предавания по телевизиите, само се рекламирахте вие комунистите, разказа Борисов. И добави: “Искам да изброя и всеки където са му заводите, да си направи сметката това добре ли е за него или не” Той започна с магистрала “Тракия”, допълни със Западната дъга, Южната и Северната тангента, като уточни, че “без тях София нямаше да се движи”. Припомни “Хемус”, похвали вносителите на едри машини, “Боаза-Плевен” и “Търговище- Шумен”, които вече били с чакъл. “Ако слезете надолу по “Струма” вече сме на 300 метра в тунела и след Кресна всичко е очертано. Припомни, че в Габрово също има голям напредък. “Да видите как се пробива планина - Стара планина. С какви усилия и какъв труд на работниците и строителите”, каза премиерът. И продължи с околовръстното на Пазарджик и това на Пловдив. Добави и “двата огромни газопровода”. Данъците няма да се променят. Ще продължи да се инвестира “мощно в образование.", "date": "2019.11.12", "title": "Борисов: Оставих Банкя последна, да си ходя през Младост (Видео)"}
{"url": "https://www.24chasa.bg/novini/article/7863576", "text": "Гръцкото консервативно правителство съобщи, че се отказва от плана да криминализира богохулството, предаде Асошиейтед прес, цитирана от БТА. Министърът на правосъдието Костас Циарас каза днес, че предложението за наказване на богохулството с до две години затвор е било изключено от законопроект, който е обсъждан в парламента. Това предложение бе подложено на много критики. Гръцката православна църква го подкрепи, като изтъкна, че то ще помогне за опазване на вярата. Старите закони против богохулството бяха отменени през 2016 г. от предходното ляво правителство.", "date": "2019.11.12", "title": "Гръцкото правителство се отказа да криминализира богохулството"}
{"url": "https://www.24chasa.bg/novini/article/7863571", "text": "Японската компания \"Мицубиши хеви индъстрис\" предложи два варианта за изпращане на товарни кораби до международна станция, която след 2025 г. ще може да започне да функционира в лунна орбита, предаде ТАСС. Предложенията са базирани върху използване на модификации на новата тежка японска ракета-носител Н-3 (Ейч-3), предава БТА. Предполага се, че използването й ще започне в началото на следващата година за изстрелване на непилотирани товарни кораби до Международната космическа станция. Мощността на Н-3 обаче е недостатъчна за изпращане на подобни апарати до Луната. Затова компанията проучва възможността космически товарен кораб да бъде изпратен на две отделни части до Луната, където те да бъдат съединени в едно цяло. За целта ще е нужно разработването на нова технология за дистанционно управление на толкова сложни операции. Съществува и вариант, свързан с удвояване мощността на Н-3. Това ще позволи използването й не само за изпращане на товарни кораби към Луната, но и за доставянето там на други тежки товари, като всъдеходи за придвижване по лунната повърхност. Засега японската Агенция за изследване на космическото пространство (ДЖАКСА) е склонна товарен кораб да бъде изпратен на части до Луната, преценявайки този вариант като по-евтин.", "date": "2019.11.12", "title": "Япония предлага два варианта за изпращане на товарни кораби до Луната"}
{"url": "https://www.24chasa.bg/novini/article/7863602", "text": "Мексикански военен самолет с бившия боливийски президент Ево Моралес на борда кацна в столицата Мексико, според кадрите, излъчени от мексиканските телевизии. Самолетът веднага се насочи към хангар на международното летище, където Моралес беше посрещнат от външния министър Марсело Ебрард, предадоха Франс прес и ДПА. \"Благодаря на Мексико и на властите му. Президентът на Мексико спаси живота ми. Докато съм жив, оставам в политиката, борбата продължава. Държавният преврат няма да промени възгледите ми\", заяви Моралес, като обвини боливийската опозиция, че го е свалила от власт на 10 ноември, след като той \"триумфално\" е спечелил изборите от 20 октомври, предава БТА. \"Отказах се (от властта), за да се избегне повече насилие\", заяви той. Моралес заяви, че до деня на оставката му на телохранителите му са били предлагани пари да го предадат, отбелязва ТАСС. Моралес заяви, че той само се е стремял към \"социални програми за най-бедните, равенство и справедливост\". \"Ще има мир едва когато има социална справедливост\", каза той.", "date": "2019.11.12", "title": "Ево Моралес пристигна в Мексико"}
{"url": "https://www.24chasa.bg/novini/article/7863603", "text": "В хърватската област Далмация по крайбрежието на Адриатическо море е обявен червен код заради ураганния вятър, чиито пориви в Дубровник достигнаха скорост над 140 километра в час, съобщи националната телевизия ХРТ, цитирана от БТА. Бурният вятър е съборил няколко бора на автомагистрала, има сигнали за свлачища, затрупали местни пътища и за съборени електрически стълбове в няколко селища. В района на Сплит бурята е предизвикала проблеми в морския и сухопътния транспорт. Вълните в морето на места са достигнали 6 метра височина. Прекъснати са линиите на фериботите и катамараните. В службите в Сплит е постъпил и сигнал, че в морето плават изтръгнати дървета и клони. Властите предупредиха жителите на Далмация да бъдат особено внимателни и да избягват пътувания и престой по крайбрежието, които могат да се окажат опасни за живота им, и да се запасят с вода, тъй като са възможни спирания на тока и водоснабдяването.", "date": "2019.11.12", "title": "Ураган в Далмация събори дървета и стълбове, вълните в морето до 6 метра"}
{"url": "https://www.24chasa.bg/novini/article/7863377", "text": "Френският президент Еманюел Макрон отвори вратата на Западните Балкани за Русия, като блокира началото на преговорите на Северна Македония и Албания за членство в ЕС. Критичните думи принадлежат на избраната за шефка на Европейската комисия Урсула фон дер Лайен. В реч за 30-годишнината от падането на Берлинската стена тя призова лидерите на общността да започнат незабавни преговори с двете балкански страни. В противен случай при липсата на европейска перспектива празнината ще бъде запълнена от Русия, Китай, Турция и Саудитска Арабия, предупреди Фон дер Лайен. Миналия месец, припомнят агенциите, Франция на Макрон се обяви против началото на преговорите със Скопие и Тирана. “Европа постави определен брой изисквания пред Северна Македония и Албания и те ги изпълниха”, каза още бъдещата ръководителка на европейската изпълнителна власт. Според нея сега ЕС трябва да спази думата си и да започне преговорите. “Историята на ЕС след 1989 г. показва, че когато съюзът отвори сърцето си, това се отплаща”, добави Фон дер Лайен. В интервю за сп. “Икономист” наскоро френският президент отново повтори, че Брюксел трябва да реформира процедурите си за еврочленството. Според него присъединителният процес вече не отговаря на целите си. “Не искам нито един нов член, докато самият ЕС не се реформира”, обяви в разговора Макрон. “Това би било честно и необходимо”, посочва френският президент. Междувременно 10 европейски бивши външни министри изпратиха писмо до ЕС, в което го призовават да преодолее вътрешните несъгласия по въпроса за разширяването си със страните от Западните Балкани. Писмото е било съставено по инициатива на бившия гръцки дипломат номер едно Никос Кодзиас. То е подписано и от бившия български дипломат №1 Кристиан Вигенин. “С арманяк от 1914 г. проведохме много хубав едночасов разговор”. Това написа сръбският президент Александър Вучич в профила си в инстаграм по повод на разговора си с френския си колега Еманюел Макрон в Париж. Постът на Вучич е придружен и от снимка, на която двамата вдигат наздравица. Сръбският гост благодари и за топлото посрещане. Двамата обсъдили новите идеи за предефиниране на ЕС, формулирани от Макрон, както и реализирането на “малкия Шенген”, създаден по инициатива на Вучич. “Помолих Макрон за подкрепа и съм убеден, че ще я получим, защото се основава на четири важни свободи, насърчавани от ЕС, които са универсални”, обяснява в инстаграм сръбският държавен глава. Част от разговорите били и отношенията на Сърбия с Косово и опитите да бъде намерен приемлив и за двете страни компромис. Александър е на тридневно посещение в Париж. Във вторник бе официалната му среща с Макрон в Елисейския дворец. В присъствието на френския домакин Вучич се срещна и с косовския президент Хашим Тачи. При разговорите Тачи потвърдил желанието на Прищина да поднови преговорите в.с Белград. ", "date": "2019.11.12", "title": "Фон дер Лайен: Макрон оставя Балканите на Русия (Обзор)"}
{"url": "https://www.24chasa.bg/novini/article/7863659", "text": "Вътрешен полет в Индия беше забавен почти 12 часа, защото в самолета беше видян плъх точно преди излитането, съобщи ДПА. Плъхът пробягал през кабината на самолета на летището в гр. Хайдерабад рано в неделя. Полетът към Вишакапатнам веднага бил спрян. Пътниците трябвало да стоят на летището, докато служители на авиолинията успеят да се справят с гризача. Самолетът бил напръскан срещу вредители и проверен за евентуални щети, предаде БТА. Някои пътници доста се нервирали, докато чакали и започнали да правят сцени. Други приели спокойно инцидента и се забавлявали с коментари в социалните мрежи. Това не е първият случай плъх да се качи на самолет. Обикновено това става с кетъринга. През 2017 г. полет от Делхи до Сан Франциско е спрян заради гризач, когато вече самолетът се движел по пистата за излитане.", "date": "2019.11.12", "title": "Плъх забави полет 12 часа"}
{"url": "https://www.24chasa.bg/novini/article/7863674", "text": "Жена летя с лек автомобил около 15 метра към коритото на река Черна и сама се измъкна от смачканата кола и от водата. 52-годишната Здравка Ефремова е контактна и по първоначални данни няма тежки наранявания. Тя е пътувала с лек автомобил \"Тойота Авенсис\" от Смолян към родния й Златоград. Инцидентът е станал при разклона за село Лъка, на около 3 км. от изхода на Смолян. По неясни причини тя се отклонила от основния път и се насочила по пътя за селото. Опитала се е да спре, но колата полетяла от подпорна стена през участък от няколко метра, където няма мантинела. След това от удара в каменистия бряг се обърнала по таван във водите на реката. \"Има около 30 години стаж, добър шофьор е, не знам как се е случило\", обясни съпруга й Бисер, който бе на мястото на инцидента.", "date": "2019.11.12", "title": "Жена летя 15 метра с кола от пътя към коритото на река Черна, оцеля (Снимки)"}
{"url": "https://www.24chasa.bg/novini/article/7863688", "text": "Йорданската принцеса Хая, която напусна емира на Дубай шейх Мохамед бин Рашид Ал Мактум, се яви в лондонски съд за поредното изслушване по делото за съдбата на двете им деца, предадоха Ройтерс и ДПА. Емирът на Дубай не се яви в съда. Представляват го адвокатите му. На предварително изслушване през юли принцеса Хая, която е дъщеря на покойния крал на Йордания Хюсеин и полусестра на крал Абдула, поиска от съда да защити едно от децата й от принудителен брак, както и защита срещу тормоз и заплахи,п редаде БТА. Двете страни тогава заявиха, че правният им спор е за съдбата на децата им - 11-годишната им дъщеря и 7-годишния им син, а не за развод или финанси. През октомври също имаше изслушване, на което шейхът не се яви. Шейх Мохамед бин Рашид Ал Мактум, който е на 70 години, се жени за принцеса Хая през 2004 г. Смята се, че това е шестият му брак. Той има повече от 20 деца от различни съпруги.", "date": "2019.11.12", "title": "Започнаха изслушванията по делото между йорданската принцеса Хая и съпруга й емира на Дубай"}
{"url": "https://www.24chasa.bg/novini/article/7863733", "text": "Франция ще приеме 11 заподозрени френски джихадисти от Турция, съобщи вътрешният министър Кристоф Кастанер ден след като Анкара заяви, че депортира чуждестранни бойци на \"Ислямска държава\", предаде Ройтерс. Едностранната военна операция на Турция срещу кюрдите в Северна Сирия разгневи САЩ и европейските натовски съюзници на Турция, които се опасяват от завръщане на ИД в региона. Европейските страни се тревожат и от завръщането на бойци от ИД в Европа. Франция има между 400 и 500 свои граждани в контролираната от кюрдите Северна Сирия, включително около 60 бойци. Тя отказва да си върне обратно от Сирия пълнолетни членове на ИД и иска да сключи споразумение с Ирак те да бъдат съдени там, съобщава БТА. Като част от споразумение от 2014 г. с Турция обаче арестувани от турските власти френски граждани биват депортирани във Франция в координация с френските власти. \"Именно в тези рамки подготвяме репатрирането на 11 френски граждани\", каза Кастанер във френския парламент. Той не даде подробности за 11-те души, а само посочи, че те ще бъдат предадени на съдебните власти при пристигането си. По тази система във Франция са били репатрирани около 250 френски граждани от 2014 г., добави министърът.", "date": "2019.11.12", "title": "Турция връща на Франция 11 заподозрени френски джихадисти"}
{"url": "https://www.24chasa.bg/novini/article/7863753", "text": "С призиви да се дебатира увеличение на осигурителната вноска за здраве, дошли от страна на малкия коалиционен партньор в управлението - ВМРО, мина дебатът по първото четене на бюджета на НЗОК за 2020 г. в парламента. Той бе приет със 120 гласа. Двучасови дебати се разгоряха около увеличението на парите за болници и лекарства и недостига при тези за профилактика и долекуване. Според депутата от ВМРО Калин Поповски бюджетът на касата за 2020 г. е увеличен доста на фона на намаляващото население, но поиска дебат за увеличаване на здравната вноска. “Ако е 15% - както в Германия например, тогава немалка част и от лекарствата ще са безплатни в аптеката”, каза той. В момента осигуровката за здраве в България е 8%. Парите за покриване на дълговете на НЗОК към чужди каси са намалени и това е притеснително, посочи депутатът от БСП проф. Георги Михайлов. Той засегна и темата за заплащането на медицинските сестри, което не можело да бъде увеличено драстично, докато не се промени начинът за финансиране на болниците. Лечението на редки болести да се плаща от държавата, а не от касата, ще предложи БСП за второто четене, каза Михайлов. “Има маясто за по-големи реформи, но те не са в този бюджет”, заяви и д-р Нигяр Джафер от ДПС. Тя определи бюджета на касата като “дежавю”, защото затвърждавал негативни практики като нископлатени медицински специалисти, увеличаваща се задлъжнялост, късна диагностика и липса на профилактика и висок дял на хоспитализациите. Според нея е нужно да се заделят много повече средства за долекуване и продължително лечение, каквито в момента почти липсват. Според Лъчезар Иванов от ГЕРБ обаче през 2020-а ще се разшири достъпът на пациентите до нови медицински изделия, а бюджетът ще гарантира устойчивост и качествена помощ за всички граждани. Здравният министър Кирил Ананиев съобщи, че се готвят промени в редица закони, които ще подобрят системата, а други ще бъдат разписани в рамковия договор, който предстои да се подпише. “Нямаме никакви различия по отношение на това, че профилактиката, ранната диагностика, лекуването в доболничната помощ и долекуването трябва да бъдат приоритет, но трябва да правим всичко много внимателно. Всяко по-рязко движение би довело до хаос или объркване в системата”, посочи Ананиев. Догодина здравната каса ще разполага с 394 млн. лв. повече спрямо тазгодишния си бюджет. Здравният министър Кирил Ананиев обяви, че се готвят законови промени, които ще подобрят здравната система. СНИМКА: “24 ЧАСА”", "date": "2019.11.12", "title": "Заговориха за увеличение на вноската за здраве при дебата за бюджета на НЗОК (Обзор)"}
{"url": "https://www.24chasa.bg/novini/article/7863283", "text": "Кметът Йорданка Фандъкова да започва изпълнението на обещанията си веднага, няма нужда от 100 дни. Това призова лидерът на БСП-София и председател на групата на социалистите в СОС Калоян Паргов по време на изказването си на първото заседание от новия мандат на Столичния общински съвет, цитиран от БСП-София. На него всички съветници, както и избраните кметове - на София, на райони и на кметства - положиха клетва. Лидерът на столичните социалисти изрази разочарование от факта, че кметът Фандъкова не представи новия си обновен екип, за който говореше по време на кампанията за местните избори и изразяваше готовност да го покаже веднага. \"По смисъла на вота на софиянци групата на \"БСП за България\" ще бъде единствената опозиция, както беше и в миналия мандат, каза Калоян Паргов. - Ще бъдем конструктивна, предлагаща решения опозиция. Председателят на групата на ГЕРБ Малина Едрева побърза да заяви, че не вижда допирни точки с БСП, но аз се надявам нашите предложения за решения, които ще даваме на заседанията на комисиите, да бъдат разчетени правилно. Защото те са за доброто на софиянци\". Калоян Паргов добави, че за БСП е важно бързо да започне реалното решаване на проблемите в града. \"Имам предвид преодоляването на дисбалансите между различните райони в София, каза той. - Надявам се твърдението на кмета, че влиза в кварталите, да не остане само на думи, а ще го претвори в реална дейност. Проблемите ги знаем всички - с чистотата на въздуха, с трафика и паркирането, с инфраструктурата в кварталите - улици, тротоари и осветление, с недостига на места в детските градини и ясли. Ние имаме наши предложения за решаването на тези проблеми и ще се радвам, ако бъдат приети за доброто на софиянци. Мисля, че те спокойно може да залегнат в бюджета на Столична община за 2020 година\". Калоян Паргов добави, че работата по общия устрайствен план на София и нормативните промени не търпи отлагане. \"Нужна е само воля. Ние ще държим всичко, което се решава в Столична община да става пред очите на гражданите, които са ни изпратили в СОС да работим за тях, коментира лидерът на БСП - София. - Проблемът с презастрояването беше ключова тема за последните две години от миналия мандат. Решаването му го дължим на всички онези граждани от различни квартали на София, които излизаха да протестират, за да защитят жизнената си среда\". Според председателя на групата на социалистите за гарантирането на прозрачност при взимане на решенията са нужни промени в правилника за дейността на СОС. \"Това е една от първите задачи, с които трябва да се заемем, заяви Калоян Паргов. - Времето на обещанията вече отмина, сега трябва да започне изпълнението им. Надеждите, които кметът Фандъкова даде на софиянци, трябва да бъдат незабавно материализирани. Днес се заклехме да се ръководим от интереса на гражданите на София и да работим за тяхното благоденствие. Нека да бъде така!\".", "date": "2019.11.12", "title": "Паргов: Фандъкова да започва изпълнението на обещанията веднага, няма нужда от 100 дни"}
{"url": "https://www.24chasa.bg/novini/article/7863284", "text": "Депутатите одобриха на първо гласуване бюджета на ДОО за догодина; БСП ще предложи преизчисляване на всички пенсии, \"Обединени патриоти\" - минимална пенсия от 250 лева. Със 121 гласа \"за\" и 87 - \"против\", парламентът прие на първо четене бюджета на ДОО за догодина. От БСП обявиха, че между двете четения ще предложат преизчисляване на всички пенсии с нов коефициент, от \"Обединени патриоти\" - минимална пенсия от 250 лева, предава БТА. Запазва се размерът на осигурителната вноска за фонд \"Пенсии\" и фонд \"Пенсии за лицата по чл. 69\" на ДОО на нивото от 2019 г., както и размерите на вноските за другите фондове на ДОО, а също и съотношенията между осигурителите и осигурените лица. При планирано увеличение на минималната работна заплата с 8,9 на сто, средното увеличение на минималния осигурителен доход догодина ще е около 5,4 процента. Предвижда се да се увеличи минималният осигурителен доход за самоосигуряващите се от 560 лв. на 610 лева. Заложен е по-висок минимален осигурителен доход и за регистрираните земеделски стопани и тютюнопроизводителите - от 400 на 610 лв., на което от ДПС се противопоставиха. И догодина остава максималният осигурителен доход за всички осигурени от 3000 лева. За 2020 г. няма да се внасят вноски за фонд \"Гарантирани вземания на работниците и служителите\". Определят се за приход в бюджета на НОИ 81 000 лв. от приходите на фонд \"Гарантирани вземания на работниците и служителите\" за дейностите по Закона за гарантираните вземания на работниците и служителите при несъстоятелност на работодателя. Общата сума на приходите и трансферите за 2020 г. от консолидирания бюджет за Държавното обществено осигуряване /ДОО/ се предлага да бъде в размер на 12 455,7 млн. лв., или с 696 млн. лв. повече в сравнение с 2019 година. Планирани са неданъчни приходи в размер на 89,5 млн. лв., които са повече с 33,5 млн. лв. от 2019 г., и трансфери от централния бюджет за изплащане на пенсии и добавки, които са за сметка на държавния бюджет, от 178,3 млн. лв., или по-малко със 119,3 млн. лв. от 2019 година. Предвиден е допълнителен трансфер от държавния бюджет за покриване на недостига от средства в бюджета на ДОО за 2020 г. от 4134,3 млн. лв., или повече с 200,2 млн. лева. Продължават да се увеличават изискуемите възраст и осигурителен стаж при пенсиониране за работещите при условията на трета категория труд и минималната възраст за пенсиониране на лицата по чл. 69, чл. 69а и чл. 69б от Кодекса за социално осигуряване. Процентът за всяка година осигурителен стаж в пенсионната формула се запазва на нивото от 2019 г. - 1,2 на сто. От 1 юли пенсиите, отпуснати до 31 декември 2019 г. вкл., се увеличават с 6,7 на сто. Минималният размер на пенсията за осигурителен стаж и възраст и социалната пенсия за старост, както и свързаните с тях пенсии и добавки, се увеличават от 1 юли също с 6,7 на сто. Пак от тази дата социалната пенсия за старост става от 132,74 лв. - 141,63 лева. Непроменен е периодът на изплащане на паричното обезщетение за бременност и раждане - 410 дни, както и размерът на обезщетението за отглеждане на дете от една година до двегодишна възраст - 380 лева. И през 2020 г. продължава да действа въведената през 2017 г. възможност за майките/осиновителките/, които имат право да ползват отпуск при бременност и раждане до навършване на едногодишна възраст на детето, но не го използват, да се върнат на работа и да получават обезщетение от ДОО в размер на 50 на сто от полагащото им се обезщетение при бременност и раждане. Остава старият режим за изплащане на паричните обезщетения за временна неработоспособност - първите три работни дни от временната неработоспособност се изплащат от осигурителя, а от четвъртия ден на настъпване на неработоспособността - от ДОО. Запазва се размерът на еднократната помощ при смърт на осигурено лице - 540 лева. Максималният размер на гарантираните вземания е определен на 1525 лева. Планираните разходи за дейност \"Социално осигуряване\" са 131,1 млн. лв. Разходите за персонал са 75,6 млн. лв., за административна издръжка - 45,7 млн. лв. За 2020 г. проектът на средствата за капиталови разходи е 9,1 млн. лв., или увеличението е с 1,5 млн лв. в сравнение с 2019 година. В проектобюджета на ДОО за 2020 г. са предвидени обезщетения за временна неработоспособност поради общо заболяване, гледане на болен член от семейството и карантина, и нетрудови злополуки, в размер на 632,8 млн. лв. Планирани са обезщетения за 18 234,1 хиляди дни при среднодневно обезщетение от 34,70 лева. Консолидираният бюджет на ДОО за 2020 г. се очаква да приключи с нулево бюджетно салдо. С преходните и заключителни разпоредби се правят изменения, свързани с т. нар. пренос на осигурителни права, придобити в друга държава от ЕС. Те засягат основно служители от службите за сигурност. С друга промяна пределната възраст за служба на сержантите от НСО от 53 години се увеличава на 55. Социалният министър Бисер Петков обобщи, че бюджетът на ДОО засяга интересите на близо пет милиона българи. Той посочи няколко достойнства на проекта, сред които минимизиране на рисковете при изпълнението му. За пръв път се предвижда над 8 млрд. лв. да бъдат събраните приходи от вноски и така ще се намали значително зависимостта от държавния бюджет, изтъкна той. По думите на министъра, с предвидените разходи за пенсии и краткосрочни обезщетения се осигурява необходимата социална защита на гражданите и пенсионерите. Устойчивият ръст на осигурителните плащания минава през ръст на заетостта и доходите от труд, в каквато посока са насочени усилията на правителството, подчерта Петков. В дискусията лидерът на БСП Корнелия Нинова коментира, че е парадоксално 234 лв. да е минималната пенсия за стаж и възраст догодина, а в същото време 363 лв. да е линията на бедност. Освен преизчисляване на всички пенсии с нов коефициент, каквото левицата ще предложи между двете четения, друга възможност за по-високи пенсии е Сребърният фонд, създаден от правителството на БСП през 2007 г. Нинова припомни, че той е стартирал с около два млрд. лв., но до момента в него са постъпили само малко над половин милиард лева, като е трябвало да влязат досега около 10 млрд. лева. Продължава тенденцията ГЕРБ да подценяват приходите, заяви колегата й Георги Гьоков. По думите му, планираното увеличение на пенсиите от 1 юли с 6,7 на сто ще изостане от инфлацията, която дотогава ще се е увеличила два пъти. От левицата са и против замразяване на социалните плащания. Приблизително същите аргументи \"против\" дадоха от ДПС. Хасан Адемов, председател на социалната комисия, охарактеризира бюджета като спокоен, лесно изпълним, но непредлагащ нови политики и решения. Всички фондове на ДОО продължават да са на дефицит, второ - ножицата между старите и новите пенсии продължава да се увеличава, изброи той. Според него радваща е тенденцията за намаляване на зависимостта на ДОО от републиканския бюджет. Според ДПС, за да има значително увеличение на пенсиите, трябва да има високо ниво на заетост, и то във високотехнологични дейности, високи заплати, реални доходи - не в сивия сектор. Светлана Ангелова /ГЕРБ/, зам.-председател на социалната комисия, посочи, че не подкрепя преизчисляването на пенсиите, защото то води до изкривяване на пенсионния модел. През 2020 г. само една трета от парите за пенсии ще се покриват от държавния бюджет, отбеляза тя и подчерта, че когато от ГЕРБ са поели управлението преди 10 години, две трети от средствата са били от държавния бюджет. Лидерът на НФСБ Валери Симеонов, част от ПГ на \"Обединени патриоти\", обяви, че на коалиционен съвет ще предложи да се обсъди разумен механизъм за по-високи пенсии, без да се \"събори\" бюджетът. Нечленуващият в парламентарна група Павел Шопов припомни, че \"Обединени патриоти\" са влезли във властта с послания за решително вдигане на доходите на хората, за 300 лв. минимална пенсия. До 300 лв. има грубо около 80 лв., които трябва да бъдат наваксани, каза Шопов.", "date": "2019.11.12", "title": "Депутатите одобриха на първо четене бюджета на ДОО за догодина"}
{"url": "https://www.24chasa.bg/novini/article/7861695", "text": "Турският президент Реджеп Тайип Ердоган днес критикува остро ЕС заради поредните заплахи за налагане на санкции на Анкара, като предупреди, че Турция \"ще отвори вратите си\" за изпращане на още бойци от \"Ислямска държава\" в Европа, предаде ДПА. Казвал съм това преди. Вие може да подценявате тези предупреждения. Тези врати ще бъдат отворени. Тези членове на ДАЕШ (\"Ислямска държава\") вече се пращат при вас и ще бъдат изпращани, каза Ердоган. Тогава вие ще действате както намерите за добре, добави той, цитиран от БТА. Коментарът на Ердоган бе в отговор на въпрос във връзка с подготовката на ЕС за въвеждане на санкции срещу Турция заради сондажите за газ край Кипър. Дори не опитвайте да заплашвате Турция във връзка с тези развития в Кипър, каза турският президент пред журналисти в Анкара, след като предупреди ЕС да внимава с отношението си към страна, приела 4 милиона бежанци. Преразгледайте позицията си спрямо Турция, която държи толкова много членове на ДАЕШ в затвори и държи под контрол онези, намиращи се на сирийска територия, призова турският държавен глава. Турция започна да връща чуждестранни бойци от \"Ислямска държава\" в техните родни страни в понеделник. Депортирани бяха граждани на САЩ и Дания и тепърва предстои да бъдат депортирани още членове на ДАЕШ в различни европейски страни, посочва ДПА. Турските медии съобщиха, че предполагаем боец от ДАЕШ с американско гражданство се намира в буферната зона между Турция и Гърция. Гръцките гранични власти не приеха терориста и го изпратиха обратно към Турция. Турските власти също не го приеха и той остана да чака в буферната зона между двете страни. Дали е блокиран на границата или не - това повече не ни засяга, каза Ердоган в отговор на въпрос, свързан със съдбата на джихадиста. Ние ще продължим да ги изпращаме. Дали те (родните им страни) ги приемат или не, това въобще не ни интересува, изтъкна Ердоган. Президентът, който каза, че в Турция има 737 задържани чуждестранни бойци от \"Ислямска държава\", отбеляза, че репатрирането им е предизвикало \"сериозна паника\" в родните им страни. Досега ние трябваше да мислим за това. Нека да ги накараме те да мислят за това отсега нататък. Нека да ги накараме те да решават какво да правят оттук нататък, каза Ердоган. Той също така критикува ЕС за застоя в преговорите за присъединяване на Турция към блока и за нарушаването на обещанията му към Анкара. Те казват: \"Ние ще наложим санкции\". Вече сте ни налагали санкции през 1959 г., през 1963 г. Вие постоянно спирате Турция. Която и страна да кандидатства, вие я приехте за член. Но вие никога не спазихте обещанията, които дадохте на Турция, каза Ердоган. Той добави, че Анкара може да сложи край на преговорите един ден. Хей, Европейски съюз, Турция е различна от страните, които сте познавали досега. Ние не сме вързани за тази маса на преговорите, посочи Ердоган.", "date": "2019.11.12", "title": "Ердоган заплаши ЕС с прекратяване на разговорите и джихадисти от ИДИЛ (Обновена)"}
{"url": "https://www.24chasa.bg/novini/article/7863207", "text": "Между 17 и 18 процента ще нараснат работните заплати на педагогическите специалисти в образователната система от 1 януари 2020 година. Минималното увеличение за всички педагогически длъжности ще бъде 17 процента. Това е записано в Анекса към Колективния трудов договор /КТД/, подписан от Министерството на образованието и науката и национално представителните синдикални и работодателски организации в системата на предучилищното и училищното образование, съобщи пресцентърът на МОН. Според документа учителите ще получават не по-малко от 1085 лв. основна заплата. Минималните възнаграждения на старшите учители ще достигнат 1120 лв., а на главните учители - 1176 лв. Директорите на детски градини и училища ще получават не по-малко от 1334 лв., а заместник-директорите - 1246 лв. За целта в бюджета за следващата година са заложени 360 млн. лв. повече за трудови възнаграждения на учителите. Предвидени са и 54 млн. лв. за увеличение на индивидуалните работни заплати на непедагогическия персонал. С Анекса към КТД се завишават допълнителните възнаграждения за класните ръководители, както и за лекторските часове. Въвежда се и изискване 50 процента от средствата за квалификация в бюджетите на детските градини и училищата да бъдат използвани за вътрешни или междуинституционални обучения под формата на методически семинари, дискусионни форуми, открити практики, презентации на творчески проекти, резултати и анализи на проведени педагогически изследвания и други. Целта е учителите да обменят добри практики, да се учат взаимно, да споделят и насърчават иновации, информират от МОН.", "date": "2019.11.12", "title": "МОН: 17% увеличение на учителските заплати догодина"}
{"url": "https://www.24chasa.bg/novini/article/7863206", "text": "Цялата извършена дейност за болнична помощ ще бъде разплатена още тази година, заяви министърът на здравеопазването Кирил Ананиев при приемането на бюджета на Националната здравноосигурителна каса за догодина, цитиран от БТА. Министър Ананиев подчерта, че ако остане ресурс предсрочно, още в края на декември, ще бъде платена част от декемврийската дейност на болниците. Министър Ананиев отговори на критиките на БСП и ДПС, които не подкрепиха бюджета за здраве с аргумента, че липсват реформи в него. \"Много се злоупотребява с това, че в този бюджет не виждаме реформите, които всички ние очакваме. Няма как да ги видим и недейте да политизирате този въпрос. Вие знаете, че дори да сме готови като правителство с проектите на нормативни актове, ние ще ги гледаме заедно с вас в парламента поне шест - седем месеца. След това трябва да създадем съответната организация, да подготвим системата, за да може да работи най-рано от 2021. Недейте злоупотребява, няма ги реформите - няма как да ги има и вие го разбирате много добре това\", обърна се Ананиев към опозицията. Министър Ананиев подчерта, че в този бюджет на НЗОК са заложени практически мерки, които ще създадат условия този процес по реформиране на модела да се ускори. По думите му така през 2020 г. трябва да се създаде цялата организация, за да влезе промяната в здравноосигурителния модел от 1 януари 2021 г. По време на дебата от ГЕРБ определиха бюджета на касата като \"предвидим и устойчив\". Лъчезар Иванов от управляващото мнозинство коментира, че разходите за здравеопазване у нас и по света нарастват значително във връзка с постиженията на медицината. \"Българските граждани получават всички постижения в областта на медицината, като се започне от образната диагностика и персонализираната медицина. Нашите сънародници имат по-добър достъп до медицински услуги от много европейски страни\", смята той. Иванов отбеляза, че разходите за здравеопазване у нас като размер от БВП са 4,5 на сто. Той посочи, че са увеличени парите за първична медицинска помощ - с 19 млн. лв., специализираната извънболнична медицинска помощ с 14 млн. лв. медикодиагностичната дейност с 4,3 млн. лв., денталните дейности - с 12,8 млн. лв., болничната медицинска помощ с 233,8 млн. лв. Нигяр Джафер от ДПС разкритикува предложения законопроект като посочи, че с него \"отново се натъкваме на едно дежа вю - нов бюджет със стари затлачени проблеми\". Тя каза, че това е \"бюджет на купеното време на спокойствие\" от страна управляващите. Джафер отбеляза, че за поредна година НЗОК изнемогва от задълженията, които й възлагат народните представители всяка година. \"Миналата година там беше прехвърлен Фондът за лечение на деца в чужбина, тази година ще възложим да се заплащат медицинските пособия за хората с увреждания - все задължения, които всъщност трябва да бъдат покрити със сумата, която ще увеличи бюджетът на НЗОК\", коментира тя. Джафер настоя, че на първо място трябва да се преосмисли профилактичният пакет, който трябва да стане ефективен, скринингов, да се преосмисли ролята на така наречените регулаторни стандарти или това са така наречените направления за специалисти, както и да се задели достатъчен ресурс за долекуване. \"Продължаваме да твърдим, че има място за по-смели реформи, ние ще ги подкрепим. Тези реформи, обаче не са в този бюджет\", категорична бе Джафер. Георги Михайлов от \"БСП за България\" отбеляза, че преди две години, в началото на своя мандат, министърът е обявил, че системата ни е болна и се нуждае от сериозно реформиране и нов начин на работа. \"Две години по-късно, получаваме повече от същото. Това в никой случай не може да удовлетворява БСП\", констатира Михайлов. Той коментира, че въпросните 4,5 на сто, които страната ни отделя за здравеопазване, са в пъти по-ниски на фона на БВП като абсолютна цифра и на фона на БВП на глава от населението в сравнение със страните от ЕС. Михайлов предупреди, че рязкото намаляване на средствата за лечение на български граждани в чужбина с повече от 50 на сто ще доведе до изключително сериозно напрежение. \"Аз съм изключително изненадан, че минаха три години и основните идеи, с които се явихте на изборите нито една от тях не е изпълнена\", коментира Михайлов и визира електронното здравеопазване, тръжните процедури, заплащането на медицински изделия, електронната здравна карта. \"Поглеждайки към този бюджет в областта на здравеопазването ние оставаме не неудовлетворени, а натъжени от това, че нацията не получава решение на един от най-сериозните си проблеми\", коментира Михайлов. Калин Поповски от \"Обединени патриоти\" посочи, че сборният дълг на болниците е над 500 млн. лв., неразплатените надлимитни задължения на болниците са за над 150 млн. лв. Той настоя да се помисли с този общ бюджет какво може да бъде направено, така че да се изправят някои от недъзите на здравната система.", "date": "2019.11.12", "title": "Ананиев: Ще платим цялата дейност в лечебните заведения за болнична помощ"}
{"url": "https://www.24chasa.bg/novini/article/7863219", "text": "Общият пазар на шест страни от Западните Балкани /Сърбия, Северна Македония, Албания, Черна гора, Босна и Херцеговина и Косово/ може да донесе на региона 3,5 милиарда евро икономии, заяви днес сръбският президент Александър Вучич след среща в Париж с френския президент Еманюел Макрон, предаде ТАСС. \"Аз помолих Макрон за подкрепа и съм сигурен, че ще я получим публично, тъй като инициативата се базира на четири важни свободи, които се спазват в ЕС и са универсални. Ние получихме официални данни от Световната банка, според които балканската шесторка би икономисала 3,5 милиарда евро, а Сърбия - 1,5 милиарда\", каза Вучич. По думите на Вучич, камионите губят на границите на страните от Западните Балкани 26 милиона часа годишно, а свалянето на бариерите ще открие нови хоризонти за региона.  Инициативата бе наречена \"мини Шенген\", по подобие на европейската зона за свободно движение. Лидерите на трите страни поканиха и останалите държави от региона да се присъединят към инициативата.", "date": "2019.11.12", "title": "Вучич: \"Мини Шенген\" може да донесе на\nрегиона 3,5 млрд. евро икономии"}
{"url": "https://www.24chasa.bg/novini/article/7863250", "text": "Бившият президент на САЩ Джими Картър беше опериран за намаляване на вътрешночерепното налягане, което е резултат от кървене, получено при неотдавнашно паданe, като операцията е преминала без усложнения, съобщи фондация \"Джими Картър\", цитирана от Франс прес, предаде БТА. След вчерашното си приемане в болница в Атланта, щата Джорджия, 95-годишният Картър се възстановява от хирургическата процедура и ще остане под наблюдение в болницата колкото е препоръчително, се казва в изявлението на фондацията.", "date": "2019.11.12", "title": "Оперираха бившия президент на САЩ Джими Картър, няма усложнения"}
{"url": "https://www.24chasa.bg/novini/article/7863068", "text": "Окръжна прокуратура - Благоевград е внесла за разглеждане в съда  Обвиняемият Г. живее на ул. \"Алекса Сачков\" в гр. Белица заедно със съпругата си Т.Г. Отношенията между двамата били влошени от много години, поради честата употреба на алкохол от страна на мъжа. Между съпрузите често имало разпри, възниквали скандали, при които Д.Г. упражнявал и домашно насилие спрямо жена си. По този повод от Районен съд -Разлог били издавани заповеди за незабавна защита през м. март 2015 г. и през м. февруари 2019 г. На 24.03.2019 г. вечерта обвиняемият отново тормозел Т.Г., обиждал я и хвърлял различни предмети по нея, след което й нанесъл побой. На сутринта пострадалата отишла в дома на дъщеря си на съседна улица, която живеела на съпружески начала с М.И., като им споделила за случилото се. Същия ден те я закарали до гр. Разлог, където жената се срещнала с адвокат във връзка със завеждане на ново дело срещу Д.Г. Освен това Т.Г. подала жалба в Районна прокуратура – Разлог, по която била образувана преписка. Тримата се прибрали с автомобила в Белица. Пред магазин, в близост до дома им, пострадалата видяла обвиняемия Г. да пие бира. Между него и М.И. имало пререкания. Около 18 ч. Т.Г. се отправила към полицейския участък и подала сигнал срещу съпруга си. По-късно отишла да вечеря в дома на дъщеря си и зет си. Не след дълго там дошъл и обвиняемия Г., като настоял жена му да се прибере. Тя се съгласила, но след като стигнали къщата им, съпругът започнал с тесла да нанася удари по главата й. Жената започнала да вика за помощ. В същото време М.И. я чул и заедно със съпругата си отишъл в дома на тъщата си. Докато М.И. се опитвал да спре обвиняемия, същият му нанесъл две прободно-порезни наранявания с нож – в лявото бедро и в областта на шията. Притискайки с ръка кървящата рана, пострадалият си тръгнал от местопроизшествието, но на път за дома си паднал. Съпругата му се опитала да му помогне. Свидетели на инцидента подали сигнал на телефон 112. Пострадалият бил транспортиран до болница в Разлог, където била констатирана смъртта му. От заключението на назначената в хода на досъдебното производство съдебно-медицинска експертиза е видно, че смъртта на М.И. се дължи на остра кръвозагуба, причинена от прободно-порезно нараняване на шията. Именно то довело до прекъсване и кръвоизлив от жизнено важни, големи кръвоносни съдове. Изпратените на място полицейски служители намерили обвиняемия да се укрива на втория етаж на плевнята и го задържали. Предстои съдът да насрочи разпоредително заседание по делото.", "date": "2019.11.12", "title": "Съдят мъж за убийството на зет си в Белица"}
{"url": "https://www.24chasa.bg/novini/article/7863258", "text": "Хванаха мъж, опитал да внесе хероин чрез зарядно устройство в затвора в Белене, съобщиха от полицията в Плевен. Теглото на иззетия наркотик е в процес на изясняване. Образувано е досъдебно производство и е уведомен е дежурен прокурор.", "date": "2019.11.12", "title": "Полицията хвана мъж, внесъл хероин чрез зарядно устройство в затвора в Белене"}
{"url": "https://www.24chasa.bg/novini/article/7863264", "text": "Китайската фирма „China Harbor Engineering Company\" (CHEC) съобщи в понеделник, че ще продължи да подкрепя продължаващия строеж на транссахарската магистрала на нигерийска територия, като приключи в срок пътния участък в централната част на страната. Транссахарската магистрала е огромен инфраструктурен проект, обхващащ шест африкански държави, а именно Алжир, Чад, Мали, Нигер, Нигерия и Тунис. Целта е да се допринесе за развитието на търговския обмен чрез изграждането на пътна мрежа и насърчи регионалната интеграция в Африка, съобщава  Пред агенция Синхуа, управителният директор на CHEC в Нигерия описа проекта като нещо, което „ще засили международните връзки за всички региони на Африка\". Срокът за изграждането е 36 месеца, като 15% от средствата по проекта са събрани от нигерийското правителство, останалите 85% са предоставени от Китайската банка за експорт и импорт. Междувременно, повечето части на транссахарската магистрала, съвместно изградени от шестте споменати африкански държави, вече са асфалтирани, което представлява 80% от целия проект. Идеята за магистралата е предложена още през 1962 г, но изграждането на участъците в Сахара започва през 70те години.", "date": "2019.11.12", "title": "Китайска компания подкрепя изграждането на проекта за транссахарска магистрала в Нигерия"}
{"url": "https://www.24chasa.bg/novini/article/7863136", "text": "28-годишната Детелина Йорданова от Дупница остава в ареста с обвинение за убийството на пенсионер. Окръжен съд-Кюстендил постанови постоянна мярка \"задържане под стража\" за младата жена. В събота в дома си в бобовдолското с. Мламолово бе открит мъртъв, намушкан в корема 62-годишният Пламен Йотов. Криминалистите разкриха кървавото престъпление и арестуваха младата жена, която гостувала в дома на бившия миньор. Тя е направила пълни самопризнания за извършеното престъпление. Съдът няма впечатление за умствена недоразвитост на обвиняемата, за каквато пледира служебния й защитник адвокат Емил Атанасов и тя може да носи наказателна отговорност, мотивираха се магистратите. За постоянно в ареста остава и 47-годишният Георги Стоичков, обвиняем за убийството на 45-годишния Христо Смиленски в кв. \"Герена\" в Кюстендил, станало сред полунощ в неделя. Двамата били по-рано в заведението на Георги, където се скарали и разправията се пренесла на улицата. Христо стрелял с газов пистолет, а Георги го намушкал фатално с нож. Пред съда обвиняемият изрази съжаление за случилото се, но обясни, че е бил унизен и бил принуден да се защитава.", "date": "2019.11.12", "title": "Жена и мъж остават в ареста, обвинени за 2 убийства в Кюстендил и Мламолово"}
{"url": "https://www.24chasa.bg/novini/article/7863335", "text": "Заплахата с Костинбродската афера прозвуча от Бойко Борисов още в изборната нощ, сега неговите служители я повтарят. Въпросът е дали премиерът се изживява като говорител на прокуратурата или изобщо като главен прокурор. От чие име си позволява да отправя заплахи срещу мен, още повече в ситуация, в която срещу мен няма завеждани дела, от чие име говори? Това каза в предаването „Лице в лице” по Мая Манолова. Притеснително е, когато Изпълнителната власт се изживява като държавно обвинение, допълни тя. „Това е пореден опит на Борисов да ме сплаши, след като обидите, които изсипа върху мен и върху моя екип – сбирток, днес чухме башибозук, уйдурма, хора, които не са изкъпани, и други подобни. След като очевидно не сработиха неговите обиди, сега си мисли, че ще ме уплаши. Не, няма да ме уплаши. Не ме е страх, господин Борисов, от никоя от обидите и заплахите, които отправяте към мен. Всъщност, него го е страх. Не го е страх от мен, страх го е от това, че се видя, че може да загуби София и че утре може да загуби България и пътят за това вече е ясен на хората. Страх го е от хората, които се обединиха срещу едноличната власт\". По думите й много по-малко от 20 000 гласа не са стигнали на изборите в София. \"Кметът на ГЕРБ беше избран с малцинство – под 50% от гласувалите и под 20% от всички избиратели в София. Те загубиха над 80 000 гласа, за какво говорим, залезът на ГЕРБ вече е факт, затова си позволява да ме заплашва по този начин. Е, не ме е страх, продължавам!”.", "date": "2019.11.12", "title": "Мая Манолова: Не ме е страх от обидите и заплахите на Борисов към мен, продължавам"}
{"url": "https://www.24chasa.bg/novini/article/7863372", "text": "Двустранните отношения между България и САЩ бяха в основата на разговора между министъра на транспорта, информационните технологии и съобщенията Росен Желязков и новия посланик на САЩ в България Херо Мустафа. Това съобщи пресцентърът на МТИС. \"От години работим много добре със САЩ, най-вече в областта на високите технологии, в услугите с висока добавена стойност и в споделените услуги\", е заявил Росен Желязков. Дигиталната трансформация и новите технологии раждат предизвикателства пред всички държави за справяне с киберзаплахите. На срещата е била изразена готовност за сътрудничество в областта на устойчивото развитие на дигиталните инфраструктури. Министър Желязков и посланик Мустафа са били категорични, че отношенията между България и САЩ се базират не само на съюзническите ни отношения в рамките на Алианса, но и на споделянето на общи ценности и перспективи. \"Динамичната политическа и икономическа среда доказва, че имаме добро партньорство, което се измерва с реални резултати\", е казал Росен Желязков. Министърът е представил пред посланика на САЩ и развитието по Трансевропейските транспортни коридори 8 и 10, както и общия проект с Гърция за изграждането на мултимодалния коридор Солун-Александруполис-Варна-Русе. На разговорите министър Желязков е запознал посланик Мустафа с концесията на летището в София. Била е изразена увереността, че с успешното концесиониране на столичното летище, интересът на авиопревозвачите за директни полети между двете държави ще се увеличи. Посланик Херо Мустафа е поканила министър Росен Желязков на официална визита в САЩ, в която акцент ще бъде киберсигурността и развитието на 5G мрежата.", "date": "2019.11.12", "title": "Посланик Херо Мустафа покани Росен Желязков на визита в САЩ с акцент киберсигурността и 5G мрежата"}
{"url": "https://www.24chasa.bg/novini/article/7863374", "text": "Испанската социалистическа работническа партия на досегашния премиер Педро Санчес и радикалната левица Подемос начело с Пабло Иглесиас подписаха днес принципно споразумение за съставяне на коалиционно правителство. Това съобщиха лидерите на двете партии, цитирани от световните агенции, предаде БТА. Санчес и Иглесиас казаха, че имат намерение да съставят прогресивно коалиционно правителство. Съгласно споразумението Санчес ще бъде премиер, а Иглесиас негов заместник в бъдещото правителство, допълва Асошиейтед прес Социалистите и радикалната левица спечелиха на изборите в неделя съответно 120 и 35 места в 350-членния парламент. Те ще се нуждаят от подкрепата на още съюзници, за да си осигурят абсолютно мнозинство, отбелязва Ройтерс. Санчес и Иглесиас заявиха, че ще започнат разговори, за да получат тази по-голяма подкрепа, допълва АП. След изборите през април Санчес и Иглесиас не можаха да договорят споразумение за управляваща коалиция и това беше една от основните причини за свикване на нови избори в Испания. Тогава двамата лидери изтъкнаха взаимното недоверие като причина за това, че не е било постигнато споразумение. Днес Санчес и Иглесиас се усмихваха при подписването на споразумението и накрая се прегърнаха. Иглесиас беше с дънки и с риза без вратовръзка на церемонията, което беше в контраст с тъмносиния костюм и вратовръзката на Санчес. Санчес заяви, че страната му се нуждае от стабилно правителство, а не от временно. Той каза, че споразумението цели страната да има правителство, което да изкара четиригодишен мандат. Иглесиас пък каза, че ще работи по пътя на преговорите за разрешаването на испанската териториална криза и за социална справедливост, която той нарече \"най-добрата ваксина срещу крайната десница\". Същевременно партията Сиудаданос обяви, че няма да подкрепи коалиционно правителство между социалистите и радикалната левица и предложи съставяне на голяма коалиция между социалистите, Народната партия и Сиудаданос, предаде Ройтерс.", "date": "2019.11.12", "title": "Социалистите и радикалната левица се разбраха за коалиционен кабинет в Испания"}
{"url": "https://www.24chasa.bg/novini/article/7863413", "text": "Досегашният пиар на бившия вече кмет на Пловдив Иван Тотев - Веселина Стоянова, е назначена за зам.-кмет в район \"Тракия\". Стоянова, която ръководеше дирекция \"Адмистративно и информационно обслужване\" в общината подаде молба за напускане след встъпването в длъжност на новия градоначалник Здравко Димитров. В \"Тракия\" тя ще е вице на Костадин Димитров от ГЕРБ, който бе единственият районен кмет, спечелил изборите от раз на 27 октомври. Той вече е освободил досегашните си двама заместници и ще търси нови.", "date": "2019.11.12", "title": "Пиарът на Тотев стана зам.-кмет на пловдивския район \"Тракия\""}
{"url": "https://www.24chasa.bg/novini/article/7863436", "text": "Четири специализирани екипа от военни формирования на Сухопътните войски в Белене, Ямбол, Пловдив и Враца са задействани днес за обезвреждане на невзривени боеприпаси, открити в различни населени места в страната, съобщиха от пресцентъра на министерството на отбраната. Военнослужещите от 55-и инженерен полк в Белене в 14.30 ч. предприеха разузнаване на корозирал снаряд, открит в землището на с. Черковица, община Никопол. При огледа е установено, че това е 152 мм бронебоен снаряд. В 16.25 ч. военнослужещите под ръководството на старши лейтенант Милен Сотиров извършиха унищожаване на снаряда на място при спазване на всички мерки за безопасност. Специализиран екип от военно формирование 52 590 – Ямбол в 13.15 ч. се отправи към землището на с. Лозенец, област Ямбол по сигнал за намерен невзривен боеприпас. Под ръководството на капитан Димитър Дренски военнослужещите извършиха разузнаване и установиха, че това е изстрел за ръчен противотанков гранатомет. В 16.36 ч. специализираният екип унищожи намерения боеприпас. Военнослужещи от военно формирование 44 220 – Пловдив, под ръководството на капитан Антон Делчев в 15.00 ч. предприеха разузнаване на невзривени боеприпаси, открити при почистване на помещение в кметството на с. Козарско, област Пазарджик. При огледа е установено, че това са 3 ръчни гранати. Военнослужещите транспортираха откритите боеприпаси и ги унищожиха в безопасен район извън населено място. Специализиран екип от военно формирование 54 990-Враца с ръководител старши сержант Любомир Цветков към 15.00 ч. беше задействан за изпълнение на задачи по обезвреждане на невзривен боеприпас, открит на брега на язовир „Огоста“, Монтанско. При огледа е установено, че това е ръчна граната F-1 със запалка. Военнослужещите ще извършат унищожаване на боеприпаса при спазване на мерките за безопасност.", "date": "2019.11.12", "title": "4 екипа сапьори обезвредиха боеприпаси, открити в Белене, Ямбол, Пловдив и Враца"}
{"url": "https://www.24chasa.bg/novini/article/7863375", "text": "Датски джихадист от палестински произход беше осъден на 27 дни предварителен арест в Дания преди гледането на делото му за тероризъм, ден след депортирането му от Турция, предаде Асошиейтед прес. Ахмад Салем ел Хадж е роден в в датския град Орхус през 1991 г. През 2013 г. той става един от първите датски граждани, които се присъединяват към групировката \"Ислямска държава\" в Сирия. През 2014 г. той е осъден задочно в Дания за тероризъм, припомня ДПА. Днес Ел Хадж беше обвинен и в посещаване на забранен район. През 2017 г. той беше задържан на турско-сирийската граница след раняване в Сирия и осъден от турски съд на 4 години затвор за присъединяване към ИД, а впоследствие освободен предсрочно и депортиран в Дания, предаде БТА. Няма насрочена дата за съдебния му процес в Дания. Датската министър-председателка Мете Фредериксен заяви днес в парламента, че е поискала от министъра на правосъдието да провери дали е възможно Дания да увеличи наказанията за датчани, които са отишли в чужбина да воюват на страната на джихадистки групировки. \"Мястото на тези хора не е в Дания\", заяви тя.", "date": "2019.11.12", "title": "Осъдиха в Дания депортиран от Турция джихадист 27 дни преди делото му за тероризъм"}
{"url": "https://www.24chasa.bg/novini/article/7863455", "text": "Чехия ще сключи до края на годината договор с американската компания \"Бел\" за покупката на 12 бойни хеликоптера, съобщи днес чешкият министър на отбраната Лубомир Метнар, цитиран от Асошиейтед прес и ТАСС, предаде БТА. Чешките ВВС ще се сдобият с осем многоцелеви машини UH-1Y \"Venom\" (Винъм) и четири щурмови AH-1Z \"Viper\" (Вайпър) от производителя \"Бел хеликоптър\", каза Метнар. Сделката е на стойност 14,4 милиарда чешки крони (631 млн долара) и машините ще бъдат доставени през 2023 г., за да заместят съветските \"Ми-24\", каза министърът. Той добави, че договорът включва оборудване, муниции, резервни части, сервиз и обучение на персонал.", "date": "2019.11.12", "title": "Чехия ще купи 12 бойни хеликоптера от \"Бел\" за 631 млн. долара"}
{"url": "https://www.24chasa.bg/novini/article/7862304", "text": "Районният съд – Лом одобри споразумение постигнато между Районна прокуратура и защитата на подсъдимия Н. Б. Н. за наказание 5 месеца лишаване от свобода заради управление на кола под въздействие на наркотици. На 13 февруари т. г. към 18 часа 23 годишният Н. Б. Н. е бил спрян от служители на МВР в село Медковец, докато шофирал лек автомобил „Форд Фокус“. Проверката на водача с техническо средство показала, че управлява колата след употреба на наркотични вещества – тетрахидроканабинол. Пред съда Н. Б. Н. се призна за виновен и декларира, че по собствена воля подписва споразумение с прокуратура за пет месеца затвор, които ще изтърпи ефективно при първоначален общ режим. Съдът лиши подсъдимия и от правото да управлява МПС за срок от една година. Определението на съда е окончателно и не подлежи на обжалване или протест. Районният съд – Лом приведе в изпълнение и предишно наказание, наложеното на Н.Б.Н. от Районния съд – Монтана отново за шофиране след употреба на наркотици. Съсът го наказал Н. Б. Н. с пет месеца лишаване от свобода със срок от 3 години И това наказание също да бъде изтърпяно ефективно при общ режим, постановиха магистратите. Така 23-годишният безработен Н. Б. Н. ще изтърпи общо наказание от 10 месеца затвор. Определението за приведеното в изпълнение условно наказание може да се обжалва или протестира в седем дневен срок пред ОС - Монтана.", "date": "2019.11.12", "title": "10 месеца килия за шофьор от Лом, заловен два пъти да кара дрогиран"}
{"url": "https://www.24chasa.bg/novini/article/7862321", "text": "Германската полиция обискира днес три апартамента в западногерманския град Офенбах и арестува трима души по подозрение за подготовка на терористична атака с използване на експлозиви от името на групировката \"Ислямска държава\" (ИД), предадоха световните агенции, като се позоваха на властите. Главният заподозрян е 24-годишен германски гражданин от македонски произход, който е възнамерявал да произведе експлозиви и се е опитал да купи оръжие по интернет. Двамата му съучастници са турски граждани съответно на 22 и 21 години, предава БТА. Заподозрените са се обявявали за привърженици на ИД. Според разследващите тримата задържани са подготвяли терористична атака във Франкфурт с експлозиви и огнестрелно оръжие, като целта им е била да убият колкото се може повече хора. При обиските са намерени достатъчен брой доказателства за подготвяното нападение. Според прокурора от Франкфурт Надя Нисен главният заподозрян вече си е набавил необходимите компоненти за направата на взривно устройство. Тримата заподозрени ще бъдат изправени днес пред съд, който ще реши дали да ги остави в ареста.", "date": "2019.11.12", "title": "Германската полиция арестува трима души за подготовка на терористична атака"}
{"url": "https://www.24chasa.bg/novini/article/7862397", "text": "Лейбъристката партия, основната опозиционна сила във Великобритания, стана днес жертва на голяма кибератака, предадоха световните агенции, цитирани от БТА. Това стана в разгара на предизборната кампания за предсрочните парламентарни избори в страната на 12 декември. В съобщението се казва, че хакерското нападение е засегнало дигиталните партийни платформи, но в крайна сметка се е провалило \"благодарение на стабилната система за сигурност\". Лейбъристите уверяват, че въпреки атаката работата на техните дигитални платформи не е била преустановена, но временно са били забавени \"някои изборни дейности\". Партията отказа да посочи за кои дейности точно става дума заради мерките за сигурност, взети в отговор на кибернападението. Лейбъристите не уточниха дали разполагат с улики откъде е дошла атаката.", "date": "2019.11.12", "title": "Британската Лейбъристка партия стана обект на кибератака"}
{"url": "https://www.24chasa.bg/novini/article/7862350", "text": "Лейбъристката партия, основната опозиционна сила във Великобритания, съобщи, че е станала жертва на голяма кибератака, предадоха световните агенции. Това стана в разгара на предизборната кампания за предсрочните парламентарни избори на 12 декември. Хакерското нападение е засегнало дигиталните партийни платформи, но в крайна сметка се е провалило \"благодарение на стабилната система за сигурност\". Лейбъристите уверяват, че въпреки атаката работата на техните дигитални платформи не е била преустановена, но временно са били забавени \"някои изборни дейности\". Партията отказа да посочи за кои дейности точно става дума заради мерките за сигурност, взети в отговор на кибернападението. Лейбъристите не уточниха дали разполагат с улики откъде е дошла атаката, информира БТА. Лидерът на лейбъристите Джереми Корбин каза на митинг в Блекпул, че \"това е знак какво би могло да се случи през тези избори\". Британският Национален център за киберсигурност поясни, че атаката е била от типа \"отказ до услуги\", е една от често срещаните форми на кибератака. Това всъщност е била втора кибератака срещу Лейбъристката партия за два дни, отбелязва Ройтерс, като се позовава на информиран източник и на документи. Подобна атака е имало вчера вечерта, но е била \"отблъсната\".", "date": "2019.11.12", "title": "Мащабна кибератака срещу платформите на Лейбъристката партия"}
{"url": "https://www.24chasa.bg/novini/article/7862418", "text": "Омбудсманът Диана Ковачева изпрати днес препоръка до НАП, за да защити правата на бивши работници на дружеството „Захар Био“ АД , чиито ведомствени жилища са обявени за публична продан. Гражданите сезираха омбудсмана с молба за съдействие пред държавните органи да могат да закупят жилищата, в които живеят под наем, които през годините са ремонтирали, стопанисвали и поддържали в добро състояние. Казусът възниква след като за въпросното дружество „Захар Био“ – захарна фабрика, е открито производство по несъстоятелност. За покриване на задълженията на фабриката Националната агенция за приходите, която е един от кредиторите на дружеството, пуска за продажба шест жилища, извън определените за продан 104. Омбудсманът апелира НАП за справедливо решение по случая, което да включва възможността най-напред работниците да могат да закупят посочените жилища на достъпни за тях цени. Доц. Ковачева обръща внимание и препоръчва още да се приложи облекчената процедура при продажба от синдика на жилища с наематели работници и служители, предвидена в Търговския закон. „Моля да ме информирате в разумен срок за становището си по случая, както и за предприетите действия в защита на гражданите. Като омбудсман, призван да защитава правата на гражданите смятам, че казусът може да бъде решен така, че засегнатите работници и техните семейства да не останат в несигурност и без жилища, особено в контекста на предстоящия зимен сезон“, завършва препоръката си омбудсманът.", "date": "2019.11.12", "title": "Омбудсманът настоя пред НАП работници от фалирала фирма да могат да купят ведомствените жилища"}
{"url": "https://www.24chasa.bg/novini/article/7862422", "text": "Европейската комисия взе решение да предостави на дружеството Merck Sharp & Dohme B.V. разрешение за търговия с ваксина срещу ебола, съобщиха от пресцентъра на ЕК. Ваксината се нарича Ervebo и разработването ѝ започна по време на епидемията от ебола в Западна Африка през 2014 г. Тя вече се използва като част от специален протокол за защита на лица, изложени на риск от заразяване, например здравни работници или хора, които са били в контакт със заразени. Решението беше прието след препоръката на Европейската агенция по лекарствата (ЕМА), в която се оценяват ползите и рисковете от ваксината, и след неотдавнашното съобщение за клинични изпитвания за втора ваксина срещу ебола (Ad26.ZEBOV, MVA-BN-Filo), които се провеждат в Демократична република Конго с подкрепата на програмата на ЕС за научни изследвания и иновации „Хоризонт 2020“. Разработването на ваксината беше подкрепено от два проекта в рамките на Инициативата за иновативни лекарства (ИИЛ), финансирани по програмата на ЕС за научни изследвания и иновации „Хоризонт 2020“. Разрешаването на лекарствен продукт по централизираната процедура е двуетапен процес, в който участват Европейската агенция по лекарствата (EMA) и Европейската комисия. EMA оценява ползите и рисковете, свързани с лекарствата, и отправя препоръки към Комисията, която след това взема окончателно правно обвързващо решение дали лекарството може да се предлага на пазара в ЕС.", "date": "2019.11.12", "title": "Еврокомисията предоставя разрешение за търговия с ваксина срещу ебола"}
{"url": "https://www.24chasa.bg/novini/article/7862438", "text": "Майка създаде свой профил в социалната мрежа „Туитър“, за да чете съобщенията на американския президент Доналд Тръмп – но вместо това разкри, че дъщеря й е звезда във филми за възрастни, съобщава македонската електронна медия „Плюс Инфо“, цитирана от  . „Eдин ден реших да създам профил, за да видя какво изпускам. Вместо думите на Тръмп открих нещо, което ме засяга лично - дъщеря ми, която публикува порно. Естествено бях шокирана от видяното. Да видя дъщеря ми в подобна публикация беше шокиращо\". Жената признава, че след разкритието спомените й за малкото й невинно, добро дете са завинаги заличени. След няколко дни майката решила да поговори с дъщеря си по въпроса. По време на разговора обаче младото момиче е изложило своята страна на историята и е обяснило, че вече е „възрастна жена“, която може сама да взима решения.", "date": "2019.11.12", "title": "Майка влезе в \"Туитър\" заради Тръмп, но откри, че щерка й е порнозвезда"}
{"url": "https://www.24chasa.bg/novini/article/7862441", "text": "\"Еврохолд\" АД внесе жалба в Административен съд – София област срещу решението на КЗК да не разреши сделката по придобиването на активите на ЧЕЗ в България, съобщиха от компанията. Чешката енергийна група също е предприела административни мерки срещу решението на българския регулатор. \"Еврохолд\" ще защитава интересите на своите над 9000 акционери след решението на Комисията за защита на конкуренцията (КЗК) за забрана на сделката с ЧЕЗ Груп, следвайки своята отговорност пред тях и изпълнявайки своите задължения, се казва в съобщението на компанията.  \"Еврохолд\" продължава изпълнението на обявената през октомври стратегия за създаване на силна регионална ютилити компания в рамките на холдинга по модела на Евроинс Иншурънс Груп АД (EИГ), която е една от големите застрахователни групи в Югоизточна Европа (ЮИЕ). Компанията запазва интереса си към придобивания в енергийния сектор в региона и вижда в тях възможност за диверсификация на портфолиото си, се казва още там.  Създаденият от \"Еврохолд\" енергиен борд, който включва утвърдени международни и български енергийни експерти, продължава да работи за реализация на стратегията за развитие на ютилити бизнеса на холдинга в ЮИЕ, пише там. ", "date": "2019.11.12", "title": "\"Еврохолд\" с жалба в съда срещу КЗК заради отказа на сделката с ЧЕЗ"}
{"url": "https://www.24chasa.bg/novini/article/7862489", "text": "Министърът на отбраната Красимир Каракачанов откри международната научна конференция „Дългосрочни перспективи за развитие на средата за сигурност и изграждане на способности на Въоръжените сили“, която се провежда във Военна академия „Г. С. Раковски“. На откриването присъстваха заместник-началникът на отбраната вицеадмирал Емил Ефтимов, председателят на парламентарната комисия по отбрана Константин Попов, висши военни, дипломати и учени, съобщиха от Министерството на отбраната. В словото си министър Каракачанов подчерта, че темата на конференцията е важна и актуална заради провеждания Стратегически преглед на системата за национална сигурност, основан на оценка на средата за сигурност и на задълбочен анализ на способностите на държавата за противодействие на рисковете и заплахите. „Главните рискове и заплахи пред националната и съюзната сигурност като тероризмът, миграционните вълни, дейността на организираната престъпност и хибридните въздействия ще се запазят, като в същото време ще се задълбочат процесите на промяна на глобалната архитектура на сигурността“, посочи министърът на отбраната. „Конфликтите, в които ще се използват въоръжените сили, ще са с бързо адаптиращ се противник, използващ комбинация от високо технологични решения и от нови, постоянно променящи се методи за постигане на целите. Бъдещите конфликти ще се водят във всички домейни на операциите – по суша, вода , въздух, в космическото пространство и в киберпространството.Това поставя по-високи изисквания към способностите на въоръжените сили, които ще взаимодействат със силите на съюзниците от Алианса“, отбеляза министър Каракачанов. „Отбранителните способности на българските Въоръжени сили трябва да бъдат изграждани в синхрон с развитието на останалите инструменти на националната мощ в политическата, дипломатическата, икономическата и информационната сфера“, категоричен беше министърът на отбраната. По време на форума заместник-началникът на отбраната вицеадмирал Емил Ефтимов представи доклад на тема „Ролята на науката при планирането на отбраната и Въоръжените сили“. Той посочи, че сложността на процеса налага въвеждането на научния подход при осъществяването на Стратегическия преглед на отбраната в периода 2019-2020 г. „Използването на този подход е предпоставка за осигуряването на обективност и прозрачност, така че направените изводи от анализите да са солиден аргумент за доминиране над политическата целесъобразност и конюнктура“, заяви вицеадмирал Ефтимов.", "date": "2019.11.12", "title": "Каракачанов: Отбранителните способности на армията да се изграждат в синхрон с останалите инструменти на националната мощ"}
{"url": "https://www.24chasa.bg/novini/article/7862522", "text": "Площад \"Сан Марко\" във Венеция е под 70 см вода, като сезонното наводнение засяга и много други части от града, съобщиха Асошиейтед прес и ТАСС. Нивото на традиционната висока вода във Венеция е вече 1,27 м. Очаква се то да се повиши още през нощта заради прогнозата за дъжд. За критично се смята покачването на водата с над 1,30 м, предава БТА. Много кафенета и улици са наводнени. Като предпазна мярка властите затвориха детските градини. Някои хотели предоставят на туристите високи гумени ботуши. Те са задължителни за гардероба на жителите на града. Високата вода е характерна за Венеция. Градът е разположен на няколко острова в лагуна в Адриатическо море. Равнището на морето се повишава обикновено през есента и пролетта, като зависи от лунните цикли и приливи. Силните дъждове могат да влошат положението. Изгражданата сложна система от бариери против наводнения \"Мойсей\" още не е въведена изцяло в експлоатация. Дори тя обаче няма да може да спре наводненията на площад \"Сан Марко\". Високата вода може да навреди на архитектурно-историческото наследство на града.", "date": "2019.11.12", "title": "Високата вода заля Венеция (Снимки)"}
{"url": "https://www.24chasa.bg/novini/article/7862556", "text": "Вторият кандидат за еврокомисар от Франция също дава повод за съмнения, според групата на социалистите и демократите в Европейския парламент. Групата е на мнение, че е било необходимо предложеният за еврокомисар Тиери Брьотон да даде допълнителни отговори, преди да получи възможност да премине към изслушване пред евродепутатите, предаде БТА. Социалистите посочват, че ако бъде утвърден, Брьотон ще бъде еврокомисар за индустриалната политика, единния пазар, отбранителната индустрия и космоса. Те отбелязват, че само допреди дни той притежаваше дялове и участваше в управлението на водещи дружества. Според социалистите е било необходимо Брьотон да отговори къде са парите, получени от продажбата на дялове, както и по какъв начин смята да избегне конфликт на интереси занапред. Социалистите обвиняват своите колеги от Европейската народна партия и от групата \"Обнови Европа\" за това, че Брьотон е допуснат напред в процедурата, без да е изчистил докрай всички съмнения. Групата на Зелените изрази съжаление, че Брьотон не е внесъл предварително повече яснота по въпросите, поставени от социалистите. Зелените определят като успех това, че новите кандидати за еврокомисари са положили усилия още преди оценката на правната комисия да премахнат възможните пречки. Миналата седмица говорител на ЕК съобщи, че Брьотон е взел \"радикални мерки\", като е продал всичките си дялове в дружества и е напуснал ръководствата на организации, в които е участвал. Според говорителя професионалното минало на Брьотон само ще му бъде от полза като еврокомисар. По-рано днес правната комисия на ЕП реши да допусне новите кандидати за еврокомисари от Франция, Унгария и Румъния до изслушвания в четвъртък. Първият кандидат-комисар от Франция Силви Гулар бе отхвърлена след две изслушвания пред евродепутатите, а кандидатите на Румъния и на Унгария отпаднаха още при предварителната проверка на правната комисия. Очаква се Европейската комисия с председател Урсула фон дер Лайен да бъде гласувана от евродепутатите на 27 ноември. Досега назначаването на новата ЕК се бави с един месец от първоначалния график и все още не е решен въпросът с определянето на еврокомисар от Великобритания.", "date": "2019.11.12", "title": "Социалистите в ЕП подозират в конфликт на интереси втория френски кандидат за еврокомисар"}
{"url": "https://www.24chasa.bg/novini/article/7862524", "text": "Израелският премиер Бенямин Нетаняху заяви, че убитият при израелски въздушен удар в ивицата Газа командир на военното крило на Ислямски джихад Баха Абу ал Ата е планирал нова атака срещу Израел, предаде Асошиейтед прес. Според Нетаняху Ал Ата стои зад последните нападения срещу еврейската държава и е бил \"цъкаща бомба със закъснител\". Израелският премиер прогнозира, че военната конфронтация с бойците на Ислямски джихад след убийството на командира им може да се проточи във времето, съобщи Ройтерс. \"Това може да отнеме време. Това, което ни трябва, е издръжливост и хладнокръвие\", каза Нетаняху пред журналисти, цитиран от БТА. Той подчерта, че \"Израел не е заинтересован от ескалация, но ще направим всичко, което е необходимо, за да се защитим\". Израелският въздушен удар, при който бяха убити 42-годишният Баха Абу ал Ата и съпругата му, предизвика яростен отговор с изстрелването към Израел на десетки ракети, някои от които достигнаха дори до района на Тел Авив. Ислямски джихад се закани да продължи кампанията на отмъщение срещу еврейската държава. Според различни източници Израел е атакувал днес и друг командир на Ислямски джихад. Акрам ал Аджури е оцелял, но синът му е бил убит при нападението в Сирия.", "date": "2019.11.12", "title": "Нетаняху: Командирът на \"Ислямски джихад\" е бил \"бомба със закъснител\""}
{"url": "https://www.24chasa.bg/novini/article/7862739", "text": "Народното събрание прие на първо четене бюджетът на НЗОК за 2020 г. \"За\" предложения законопроект гласуваха 120 народни представители, 88 депутати от \"БСП за България\" и ДПС гласуваха \"против\",  предаде БТА. В параметрите на бюджета за догодина са разчетени общо разходи и трансфери в размер 4 744,7 млн. лв. Сумата е с 394,7 млн. лв. повече от сумата за 2019 г. Догодина само за разходи са предвидени 4 739,2 млн. лв. За предоставяне на трансфери към Националната агенция за приходите по чл. 24, т. 6 от Закона за здравното осигуряване са предвидени 5,5 млн. лв. От общата сума на разходите 4 739,2 млн. лв. за текущи разходи се предлагат 4 595 млн. лв. От тях с най-голям относителен дял са разходите за здравноосигурителни плащания, които за 2020 г. са разчетени на сума 4 454 млн. лв., или повече с 337,6 млн. лв. от закона за 2019 г. Тези средства се разпределят както следва: за първична извънболнична медицинска помощ 244,0 млн. лв. или с 19,0 млн. лв. повече от 2019 г; за специализирана извънболнична медицинска помощ, включително за комплексно диспансерно (амбулаторно) наблюдение 264, 7 млн. лв., или с 14,0 млн. лв. повече от 2019 г. Предвиждат се 179,8 млн. лв или с 12,8 млн. лв. повече в сравнение с миналата година пари за дентална помощ. За медико-диагностична дейност се предвиждат 94,3 млн. лв., или с 4,3 млн. лв. повече от 2019 г. Красимир Янков заяви в отрицателен вот, че е гласувал против, защото предложения бюджет е отказ от реформиране на системата.", "date": "2019.11.12", "title": "Парламентът прие на първо четене бюджета на НЗОК за 2020 г."}
{"url": "https://www.24chasa.bg/novini/article/7862762", "text": "Тежкотоварен камион, превозващ сода, се обърна на АМ „Хемус“. Водачът е невредим, успял да се измъкне през люка на камиона. Шофьорът е на 31 години, правоспособен, а тестът за алкохол отрицателен. Пред полицията, водачът казал, че нещо рязко го е дръпнало надясно и загубил контрол. Товарът на камиона не е разпилян. Возилото не пречи на движението, но за да бъде изтеглен камиона, ще се наложи за кратко да бъде затворен участъка.", "date": "2019.11.12", "title": "Камион се обърна на АМ „Хемус\" (СНИМКИ)"}
{"url": "https://www.24chasa.bg/novini/article/7862746", "text": "Двайсет и осем годишен мъж е загинал при пътно-транспортно произшествие по пътя Силистра - Добрич в района на село Средище, съобщиха от Областната дирекция на МВР в Силистра. Инцидентът е станал около 14.00 часа. Мъжът шофирал лек автомобил \"Форд\" в посока Добрич, но изгубил управлението и се ударил в дърво край пътя. Загинал е на място. Друг мъж, който е пътувал в автомобила, не е пострадал. Дежурна оперативна група извършва оглед на мястото на произшествието. Причините за катастрофата се изясняват.", "date": "2019.11.12", "title": "28-годишен загина при катастрофа по пътя Силистра - Добрич"}
{"url": "https://www.24chasa.bg/novini/article/7862801", "text": "Съвместна спецакция на ГДБОБ и столичната полиция в София разби 8-членна организирана престъпна група, разпространявала наркотични вещества на територията на столицата. Полицейската операция е реализирана под ръководството и надзора на Специализираната прокуратура. Това съобщиха от МВР. При задържането на осмината заподозрени са открити ползваните от тях автомобили, а в обитаваните адреси са намерени и иззети подготвени за разпространение в различни разфасовки 10 грама кокаин и 10 грама канабис, везни, мобилни телефони, тефтери със записки за извършваната престъпна дейност и големи парични суми в левове и евро. На четирима от задържаните са повдигнати обвинения за извършено престъпление по чл. 321 от НК и им е наложена 72- часова мярка за неотклонение „задържане под стража“. Разследването продължава.", "date": "2019.11.12", "title": "Разбиха престъпна група за наркотици в София (Снимки)"}
{"url": "https://www.24chasa.bg/novini/article/7861609", "text": "През периода януари – август 2019 г. износът на България за ЕС нараства с 3.6% спрямо същия период на 2018 г. и е в размер на 25 790.2 млн. лева. Основни търговски партньори на България са Германия, Румъния, Италия, Гърция, Франция и Белгия, които формират 66.5% от износа за държавите – членки на ЕС, съобщиха от НСИ. През август 2019 г. износът за ЕС намалява с 4.0% спрямо същия месец на предходната година и е в размер на 3 160.6 млн. лева. При износа на България за ЕС, разпределен според Стандартната външнотърговска класификация, през периода януари – август 2019 г. в сравнение със същия период на предходната година най-голям ръст е отбелязан в сектор „Минерални горива, масла и подобни продукти“ (29.9%). Най-голям спад се наблюдава в сектор „Мазнини, масла и восъци от животински и растителен произход“ (14.2%). Вносът на България от ЕС през периода януари – август 2019 г. се увеличава с 2.4% спрямо същия период на предходната година и достига 26 970.6 млн. лева (по цени CIF). Най-голям е стойностният обем на стоките, внесени от Германия, Италия, Румъния, Гърция и Испания. През август 2019 г. вносът на България от държавите – членки на ЕС, нараства с 5.2% спрямо същия месец на предходната година и е в размер на 3 127.9 млн. лева. При вноса от ЕС, разпределен според Стандартната външнотърговска класификация, през периода януари – август 2019 г. в сравнение със същия период на 2018 г. най-голямо процентно увеличение е отчетено в сектор „Безалкохолни и алкохолни напитки и тютюн“ (25.6%). Най-голямо намаление се наблюдава в сектор „Необработени (сурови) материали, негодни за консумация (изкл. горивата)“ (21.6%). Външнотърговското салдо (износ FOB – внос CIF) на България с ЕС за периода януари – август 2019 г. е отрицателно и е на стойност 1 180.4 млн. лева.", "date": "2019.11.12", "title": "Германия, Румъния и Италия са ни основни търговски партньори за периода януари - август (Инфографики)"}
{"url": "https://www.24chasa.bg/novini/article/7861622", "text": "Трима кандидати ще се борят за председател на Столичния общински съвет. Това са досегашният шеф на СОС Елен Герджиков от ГЕРБ, Милка Христова от БСП и Методи Лалов от “Демократична България”. Процедурата е с тайно гласуване, което тече в момента.                                                                                                                                                                                                                                                                                                                                ", "date": "2019.11.12", "title": "Трима се борят за шеф на СОС"}
{"url": "https://www.24chasa.bg/novini/article/7861561", "text": "Административен съд -Благоевград даде ход на делото, образувано по жалба на Ангел Зайков, кандидат за кмет на кметство село Копривлен, община Хаджидимово срещу решението на ОИК Хаджидимово, с което е обявен за избран на първи тур за кмет на кметство село Копривлен – Лъчезар Банев. Жалбоподателят оспорва действителността на отчетените от секционните комисии бюлетини. След като изслуша страните по делото, съдът откри производство по оспорване истинността на протоколите на СИК № 11 и СИК № 12 в село Копривлен, както и на протокола на ОИК Хаджидимово по решението за избор на кмет на кметство Копривлен. Съдът допусна оглед , проверка и преброяване на недействителните бюлетини, подадените в секция 011, в която СИК протоколът е подписан с особено мнение от всичките членове на комисията. В съдебна зала беше отворен чувалът с изборни книжа от СИК № 11 и бяха прегледани 150 бюлетини, отчетени от комисията като \"неличащи\". Съдът разпореди изготвяне на съдебно-техническа експертиза на тези бюлетини. Следващото заседание по делото е насрочено за 18.11.2019 г.  Жители на селото се оплакаха, че най-вероятно в едната секция е имало химикал със симпатично мастило. Твърдят, че по бюлетините имало следа от натискане, но не и мастило, заради което те били обявени за недействителни.", "date": "2019.11.12", "title": "Експериза ще установи има ли симпатично мастило на бюлетини в с. Копривлен"}
{"url": "https://www.24chasa.bg/novini/article/7861638", "text": "Шефът на Столичната общинска агенция по приватизация и инвестиции Владимир Данаилов ще е зам.-кмет по дигитализация и инвестиции на София. Това съобщи столичният кмет Йорданка Фандъкова. Така Данаилов е първото ново лице в екипа й на старта на четвъртия й кметски мандат. Фандъкова обяви, че още утре с главния архитект на София Здравко Здравков ще внесат предложения за промени в Закона за устройство на територията, с които да се ограничи презастрояването. Както Фандъкова каза преди дни в интервю за “24 часа” тя ще предложи по-голямо отстояние между новите жилищни сгради, по-високи изисквания за брой паркоместа и озеленяване.", "date": "2019.11.12", "title": "Шефът на общинската агенция по инвестиции става зам.-кмет на София"}
{"url": "https://www.24chasa.bg/novini/article/7861641", "text": "Трети ден планински спасители издирват изчезнала жена в Рила, съобщиха от ПСС. На 10 ноември 2019 г. в 20:52 ч. в Централния денонощен пост на Планинската спасителна служба при БЧК е получен сигнал, че жена на 64 г. е в неизвестност от няколко часа. Тя е предприела сама преход в Мальовишкия дял на Рила, но от следобедните часове нейните близки са загубили контакт. В 21:30 ч. екип на ПСС – Боровец се насочва по маршрута, който жената е обявила при тръгването си от хижа \"Мальовица\",но без резултат. Те продължават издирването на следващия ден, като към тях се присъединяват още 5 планински спасители от Самоков, както и двама доброволци. Те започват обход и претърсване на всички маркирани по-вероятни трасета. Отново няма резултат в издирването на жената, която, по данни от нейните близки, е с тъмни дрехи, сливащи се с каменистия терен. Междувременно от централата на ПСС е поискан хеликоптер от авиобаза Крумово за облитане и оглеждане на по-голям район. С бързата намеса на МВР и МО такъв е осигурен, заедно с планински спасители, готови да излетят във всеки един момент. Но поради рязкото влошаване на времето и появилия се силен вятър полетът е задържан. Днес, 12 ноември, издирването продължава, като към спасителите от Самоков се присъединиха и доброволци от София и Пловдив с две спасителни кучета. Военният хеликоптер отново е в готовност да излети, но засега това е невъзможно поради силния вятър и лошата видимост. В момента на терен работят над 20 планински спасители, които продължават да обхождат района.", "date": "2019.11.12", "title": "Трети ден спасители издирват изчезнала жена в Рила"}
{"url": "https://www.24chasa.bg/novini/article/7861670", "text": "От следващата година природният газ трябва да поевтинее -с малко по-малко от процент (0,71 процента), показва прогнозата на „Булгаргаз“. Окончателното искане за промяна газовото ни дружество ще внесе след месец, предаде  . От „Булгаргаз“ съобщават, че са поискали от руската компания „Газпром експорт“ намаление на доставната цена за страната и по-голяма гъвкавост на доставките. Целта е до края на тази година да се постигне изменение на условията по договора, което ще доведе до по-ниска цена на доставките за България.", "date": "2019.11.12", "title": "„Булгаргаз“ поиска от „Газпром експорт“ по-ниска цена на природния газ догодина"}
{"url": "https://www.24chasa.bg/novini/article/7861693", "text": "Жена е пострадала при инцидент с трамвай пред Съдебната палата в София, видя репортер на \"24 часа\". Кран вдигна трамвая, който е излязъл от релсите.  Линейка току- откара пострадалата жена. Заради инцидента на ул. „Алабин“ при Съдебната палата е затруднено движението на трамваи №4, 10, 12 и 18. Трамваите не се движат в участъка от пл. „Журналист“ до Съдебната палата, съобщиха от Столична община. Два автобуса ще осигурят придвижването на пътници до приключване на огледа на произшествието.                                                                                                                                                                                                                                                                                                                                ", "date": "2019.11.12", "title": "Жена пострада в инцидент с трамвай пред Съдебната палата (Снимки)"}
{"url": "https://www.24chasa.bg/novini/article/7861696", "text": "Министърът на транспорта Росен Желязков, зам.-посланикът на САЩ в България Джъстин Фридман, представители на над 150 институции и организации, международни лектори, както и българският еврокомисар Мария Габриел ще отбележат утре, 13 ноември, световния ден на Географските информационни системи (ГИС) в България. Официалното откриване на престижното събитие тази година ще се състои в София Хотел Балкан. Ще бъдат представени и актуални ГИС проекти в различни сфери в страната, като създаване на Система за управление на водите в басейна на река Искър като първа фаза на Националната система за управление на водите в реално време в България. Ще бъде демонстрирана на живо и ГИС-базираната електронна платформа „Единна информационна точка“, която е основа за развитие и сътрудничество в сферата на инфраструктурата и комуникационните мрежи с страната, интегрирайки данни за цялата техническа инфраструктура на България. Друг основен акцент в конференцията ще бъде прилагането на ГИС за справяне с предизвикателствата пред местното самоуправление и териториално планиране. Ще бъдат връчени и годишните награди за специални постижения в ГИС технологиите за изминалата година.  По време на ГИС Деня ще се състои и радващата се на голям интерес изложба-конкурс на карти под надслов „Истории, проекти и мечти върху карта“. Конкурсът се провежда в партньорство с Министерството на образованието и науката, Министерството на културата и Министерството на туризма. В рамките на изложбата ще бъде представена и детската карта „Създаване на светове“ с автор Рада Скумова, на 15 години, ученик в НУИИ „Илия Петров“, гр. София, която тази година спечели първо място на Международната изложба за детска карта на света „Барбара Петченик“ в гр. Токио.", "date": "2019.11.12", "title": "Росен Желязков и международни лектори честват утре световния ден на Географските информационни системи"}
{"url": "https://www.24chasa.bg/novini/article/7861685", "text": "Временна комисия за проблемите в Изборния кодекс, която да е на паритетен приницп, предлагат от БСП. По-рано в парламента, по инициатива на червените, се събраха представители на \"Воля\", \"Обединени патриоти\" и ДПС, за да обсъдят предложенията си за изборното законодателство. Изразяваме общо съжаление, че ГЕРБ не се отзоваха за дебата за проблемите в Изборния кодекс и оставаме отворени към тях, обяви Нинова. \"Местните избори минаха и в тях имаше редица проблеми, които по мнение на различните парламентарни и политически сили, изкривяват вота и не отразяват обективното гласуване на хората. Ето защо поканихме представители на всички парламентарни групи, за да обсъдим проблемите в изборното законодателство. Това, което е нашата работа, на депутатите, да гарантираме през Изборния кодекс честността и прозрачността на изборите\", продължи тя. \"Искането ни за машинно гласуване, за машинно преброяване, за изчистване на списъците изисква много голяма експертиза. Тази Временна комисия да направи това разглеждане на проблемите, да обобщи и да направи предложения за решение, които да влязат в залата като общи предложения за промени. Не бива да се променя сега действащата норма за 100 % машинно гласуване, да търсим вариант за машинно преброяване и начини за изчистване на списъците. Оттам нататък има различни предложения и детайли. Ще предложим и на ГЕРБ заедно в една комисия да решаваме проблемите, като целта е обща: гарантиране на честен и прозрачен вот, възможност българският гражданин да гласува свободно, спокойно, и да изрази волята си, каквато е\", каза още тя. \"Бих искал само да поясня в тази връзка, за да няма някакво недоразумение. Доколкото днес ние водим един предварителен разговор без съгласието на нашите парламентарни групи, казахме, че пороците на Изоброния кодекс са видими от цялото общество. Всяка парламентарна група изтъкна своето виждане и се обединехме около това, че има два механизма, по които да се реши това нещо - един през постоянната правна комисия, като се отвори въпрос с внасяне на съответни изменения в ИК и от там да започне дебата, а другият механизъм е да съставим нарочна комисия. Такава имаше при съставянето на сегашния Изборен кодекс. Можем да го поправим пак с такава нарочна комисия\", коментира депутатът от ДПС Йордан Цонев. \"Всъщност днес правим това предложение към колегите от ГЕРБ и ще го направим и към нашите парламентарни групи, и тогава ще вземем решенията. Това е само едно предложение да вървим по един от двата пътя. Разбира се може да се появи и трети вариант, но засега това предлагаме. Обединихме се около тава, че има проблеми в Изборния кодекс\", допълни Цонев. На въпрос дали трябва да отпадне забраната за обявяване на резулатите от екзитпола в изборния ден и ще се мисли ли за някаква промяна на деня за размисъл, лидерът на БСП Корнелия Нинова отговори така: Ако съм тук сама или само с парламентарната група на БСП, бих говорила за нашите предложения, но нека оставим тези въпроси за по-нататък и да не поставяме в неудобна ситуация колегите от другите групи, и всеки да започне да се надпреварва да си дава предложенията. Ще ви дадем, ако искате, отделна пресконференция за идеите на БСП. Тук сме се събрали да търсим общото, това, което може да ни обедини в една цел - честност на изборите, прозрачност на избора, обективно отразяване на гласа на хората и участие на българските граждани.", "date": "2019.11.12", "title": "Временна комисия да реши проблемите в Изборния кодекс, поиска БСП"}
{"url": "https://www.24chasa.bg/novini/article/7861671", "text": "Президентите на Русия и Турция Владимир Путин и Реджеп Тайип Ердоган трябва да се срещнат през януари 2020 г., но ако решат, че е необходимо, може да разговарят и по-рано, съобщи ТАСС. \"Добър повод за личен контакт (на Путин и Ердоган) ще бъде церемонията, с която ще бъде отбелязано приключването на всички работи по \"Турски поток\". Това по план трябва да стане през следващия януари\", каза пред журналисти прессекретарят на руския президент Дмитрий Песков, цитиран от БТА. Той обаче отбеляза, че \"между Путин и Ердоган достатъчно бързо се съгласуват телефонни контакти, така че в този случай това може да стане във всеки момент\".", "date": "2019.11.12", "title": "Путин и Ердоган ще се срещнат през януари, приключват \"Турски поток\""}
{"url": "https://www.24chasa.bg/novini/article/7861715", "text": "Джереми Корбин по-лош от Брекзит? Това е убеждението на много милиардери в Обединеното кралство, готови да си стегнат багажа или да преместят своите активи в чужбина, ако на власт дойде Лейбъристка партия, която няма да жали свръхбогатите. Лидерът на основната опозиционна британска партия е с доста леви убеждения и истинско плашило за най-богатите британци и чужденци, които от години се чувстват в свои води, особено в шикозните квартали на Лондон. Определян от някои като социалист, пълен антипод на милиардерите, Корбин води кампания за парламентарните избори на 12 декември, чийто фокус е по-справедливото преразпределение на богатството. В една страна, отслабена от десетилетие на строги икономии, въпросът за неравенството, понякога крещящо, изигра главна роля при вота за Брекзит и ще бъде в центъра на твърде поляризирания избор между Корбин и консерватора Борис Джонсън, произхождащ от много заможно семейство. Британският премиер не се поколеба миналата седмица, започвайки предизборната си кампания със статия в консервативния вестник \"Дейли телеграф\", да сравни Корбин със Сталин. Той обвини лейбъристкия лидер, че ненавижда богатите. Доказателство, че въпросът продължава да е много актуален - и че класовата борба в Обединеното кралство далеч не е приключила - са думите на верния на Корбин депутат лейбърист от Брайтън Лойд Ръсел-Мойл, заявил в ефира на Би Би Си, че \"никой в тази страна не трябва да бъде милиардер\". Край на частните самолети Мерките, за които говорят лейбъристите, закономерно карат богаташите да треперят. Те се боят от допълнителни данъци върху доходите, които може да достигнат 50 процента от годишните доходи над 123 000 лири, върху наследството или частните училища. Лейбъристите дори възнамеряват да забранят частните самолети до 2025 г., за да спрат милиардерите \"да съсипват климата\". \"Клиентите ни като цяло се безпокоят повече от Джереми Корбин, отколкото от Брекзит\", обобщи Джон Хил от лондонската компания за управление на активи \"Сондърсън хаус\". Той стига дотам, че съветва клиентите си да не се поддават на паника и при необходимост да изпълнят своите планове да прехвърлят собствеността си. В Обединеното кралство няма данък богатство, а заможните плащат ниски данъци върху недвижимото си имущество. Дори е възможно парите, които те печелят в чужбина, да не бъдат обложени с данъци, ако постоянното им местожителство не е в кралството. Въвеждането на много по-високи данъци ще накара свръхбогатите да преместят всичките си активи или част от тях на по-благоприятни места като Монако или Швейцария. \"Можем реалистично да очакваме, че правителство на Корбин ще доведе до бягство на най-богатите хора от страната\", предупреждава Найджъл Грийн, генерален директор на финансовата консултантска компания \"Дивиър\". \"Лош шеф\" Грийн обяснява, че ултрабогатите \"са мобилни по света\". \"Ако тези хора искат да заминат, а според нашите констатации голям брой от тях може да го направят, ще пострадат държавните финанси\", смята той. В Обединеното кралство живеят 151 милиардери. Най-богатите 1000 души и семейства разполагат с общо 771 милиарда лири - исторически рекорд според последното годишно проучване на в. \"Сънди таймс\" по въпроса. Някои милиардери не крият ненавистта си към политиката на Корбин. Лейбъристкият лидер окачестви Майк Ашли, който е начело на бизнес империя, като \"лош шеф\". Полемичният бизнесмен отговори, че Корбин е \"не само лъжец, но и некадърник\". Миналата седмица Корбин отправи нападки срещу херцога на Уестминстър заради земите, които притежава, срещу Джим Ратклиф, собственик на нефтохимическата компания \"Инеос\", който прехвърли богатството си в Монако, срещу медийния магнат Рупърт Мърдок и срещу Криспин Оди, президент на спекулативен фонд и поддръжник на консерваторите. Малцина са богаташите, които подкрепят лейбъристкия лидер. Един от тях е Джон Милс, основател на веригата за продукти за дома Джей Ем Ел. \"Мнозина от нас (в бизнес средите) са обезпокоени от регионалните неравенства. Джереми има съвест и идеи да помогне на най-бедните хора\", каза Милс пред \"Сънди таймс\". (БТА)", "date": "2019.11.12", "title": "Свръхбогатите британци готови да си стегнат багажа, ако Корбин бие на изборите"}
{"url": "https://www.24chasa.bg/novini/article/7861709", "text": "Генералният секретар на ООН Антониу Гутериш заяви днес, че пленените в Сирия чуждестранните членове на групировката \"Ислямска държава\" представляват \"обща международна отговорност\" и не може да се иска от Ирак или Сирия \"да решат проблема вместо всички\", предаде Франс прес. \"Необходимо ни е международно сътрудничество за решаването на този проблем\", заяви пред радио Ел Те Ел Гутериш, който е във френската столица за второто издание на Парижкия форум за мир. В събитието се очаква да участват около 30 държавни и правителствени ръководители, информира БТА. Вчера Турция започна да експулсира чуждестранни джихадисти от ИД. Това става след турска военна офанзива в Североизточна Сирия, която Западът остро разкритикува, тъй като тя бе насочена срещу сирийските кюрдски сили - съюзници на международната коалиция срещу джихадистите. Кюрдските сили многократно предупредиха за опасност от ново надигане на \"Ислямска държава\" в резултат на предизвикания от турското настъпление хаос в района. Тези сили продължават да държат в свои затвори още хиляди чуждестранни джихадисти, а в бежански лагери - хиляди съпруги и деца на чуждестранни джихадисти. Смятам, че тези бойци са \"обща международна отговорност\", което ще рече, че не може просто да настояваме Ирак или Сирия \"да решат проблема вместо всички\". Необходима е истинска международна солидарност, подчерта Гутериш.", "date": "2019.11.12", "title": "ООН: Чуждестранните джихадисти са обща международна отговорност"}
{"url": "https://www.24chasa.bg/novini/article/7861761", "text": "Китайските учени разработиха първия прототип на регионален център за най-големия в света астрономически прибор SKA (Square Kilometre Array). Той бе разработен от Шанхайската астрономическа обсерватория с подкрепата на Министерството на науката и технологиите и Китайската академия на науките. Прототипът ще помогне за изграждането и работата на бъдещия регионален център, каза ръководителят на проекта Ан Тао, предава  Статия, която представя подробности за него, бе публикувана в последния брой на академичното списание „Nature Astronomy\". SKA ще бъде най-големият и модерен радиотелескоп създаван някога. Той ще комбинира и синхронизира данните от хилядите малки антени, простиращи се на 3000 км от централната станция, и ще симулира една гигантска виртуална сателитна чиния с обща площ приблизително един квадратен километър. Строителството на SKA ще започне следващата година и Китай, който е един от създателите на проекта, проучва схемата за регионалния център на страната, която ще предложи платформа за мултидисциплинарни научни изследвания, задълбочена обработка на данни, дългосрочно съхраняване и усъвършенстване на техниката, каза Ан Тао. Прототипът се очаква да бъде пуснат в експлоатация през 2020 г. Това ще бъде от полза за подобряването на дизайна и бъдещото разширяване на регионалните центрове на SKA, добави ученият.", "date": "2019.11.12", "title": "Китайските учени завършиха прототипа на първия регионален център на SKA"}
{"url": "https://www.24chasa.bg/novini/article/7861767", "text": "Според министъра на вътрешните работи Младен Маринов проектобюджетът на МВР за следващата година ще даде възможност за увеличаване на нощния труд на служителите на 1 лев на час. По думите му това е най-големият бюджет за държавно ведомство, но, за съжаление, 90 процента от средствата отиват за заплащане на заплати. С проектобюджета се гарантира от 1 януари 2020 г. 10-процентно увеличение на основната заплата на служителите на МВР. \"През годината предприехме с професионално ръководство мерки по оптимизиране на работата. Нашата идея беше да вкараме полагането на извънреден труд в рамки, защото и то струва пари и голяма част от парите за персонал отиваха за извънреден труд. С това редуциране се надявам с преразпределение и от парите, които са отпуснати в новия бюджет, да успеем да повишим заплащането на нощния труд, да направим една стъпка, която на този етап да даде нормално заплащане на този труд\", заяви пред журналисти в Ловеч вътрешният министър, информира БТА. Той добави, че нощният труд на полицаите, освен че се полага през тъмната част на денонощието, той е свързан и с повишени рискове на база на дейност и правомощия, които прилагат. Министърът на вътрешните работи коментира и кадровото обезпечаване, особено в Ловешко, с оглед и изграждането на автомагистрала \"Хемус\". Министерството е отпуснало два автомобила на РУ - Ябланица, за да може да покрива новия участък от магистралата. По думите му към момента усилията са в друга посока - технологично обновление на министерството, което ще доведе до използване на по-малко полицаи, но по-висока ефективност от работата. Даде за пример поставеното видеонаблюдение в РУ - Ловеч, с аналитичен софтуер, който автоматично изключва необходимостта по основните подходи на града да стоят патрули. Младен Маринов заяви още, че е разпоредил проверка във връзка с избягалият арестант в Бургас, който нападна полицай и избяга. Той обясни, че това е лице, осъдено по реда на Указ за борба с дребното хулиганство на 15 денонощия задържане в помещенията на МВР. Не става въпрос за лишен от свобода, а за нарушител на обществения ред. Бил е излежал половината от наказанието си, но сега положението му ще се утежни. Вътрешният министър коментира пред медиите и анализа относно работата на МВР и сигналите по време на местните избори. По думите му през 2015 г. броят на сигналите е бил 2500-2600, а тази година са 1644. Досъдебните производства на тези избори са 102, последните шест са от вчера. На предходните местни избори са били близо 130. \"Това, което отчитаме като положителен показател, е броят на предупредителните протоколи. Те са повече - над 2200 за 2019 г. срещу 1700 за 2015 г. \"Със създадената организация и обективността, при която се проверяваха сигналите, под надзора на прокуратурата, не дадохме възможност да бъдем обвинявани в субективизъм\", посочи министърът. Директорът на областната дирекция на МВР в Ловеч Милен Маринов добави, че в Ловешка област са постъпили около 60 сигнала, свързани с нарушение на изборното законодателство. По тях са извършени проверки и са образувани три досъдебни производства. Относно новите правила за взимане на шофьорска книжка министър Маринов заяви, че с министрите Росен Желязков и Петя Аврамова са се обединили около това да се направи по-сериозен административен и институционален контрол при провеждане на изпита. Във връзка с новите правила за придвижване с електрически тротинетки, които се очаква да залегнат в Закона за движение по пътищата, главният секретар на МВР Ивайло Иванов, припомни, че е направена работна група, заедно с неправителствените организации и Агенцията за пътна безопасност, и вече нещата са на финален етап. \"Когато има финално решение и бъде постигнато съгласие, ще бъдат вкарани в нормативната база и ще започнем да следим за тяхното изпълнение\", добави Иванов в Ловеч, където заедно с министър Младен Маринов откриха реновираната сграда на районното управление на МВР.", "date": "2019.11.12", "title": "Увеличават заплащането на нощния труд на служителите на МВР на 1 лев на час"}
{"url": "https://www.24chasa.bg/novini/article/7861783", "text": "На 10 ноември в 09:50 часа, чрез ЕЕН 112, в РУ – Габрово е получен сигнал за мъж от село Новаковци, който възпроизвежда изстрели с огнестрелно оръжие и отправя закани за саморазправа със съседите си, информираха от ОДМВР - Габрово. Незабавно, на място е изпратен полицейски автопатрул, който установява и задържа в жилището му 60-годишен жител на селото. При първоначален оглед в къщата е намерено и иззето огнестрелно оръжие – револвер с налични в барабана му боеприпаси, за които мъжът не притежава разрешително. В резултат на проведени процесуално-следствени действия, при последвало претърсване са намерени и иззети газов пистолет с премахнат дифузьор в цевта, с 5 броя боеприпаси, калибър 9 мм в барабана на оръжието, и един конусовиден предмет от метал с форма на граната. По случая е образувано досъдебно производство под надзора на прокуратурата в Габрово.", "date": "2019.11.12", "title": "Арестуваха нервак, гърмял с револвер\nи се заканвал на съседи в габровско село"}
{"url": "https://www.24chasa.bg/novini/article/7861772", "text": "Японската сонда \"Хаябуса-2\" утре ще приключи мисията си на астероида Рюгу и ще се отправи към Земята с взетите скални проби, предаде ТАСС. Това заяви министърът на образованието, културата, спорта, науката и технологиите на Япония Коичи Хагиуда. \"Надявам се, че събраните образци, които може да ни доближат до разкриване на тайни, свързани с произхода на живота в Слънчевата система, ще бъдат доставени благополучно\", каза той. Очаква се пътуването на апарата до Земята да отнеме около година. Преди навлизането му в земната атмосфера, от него ще се отдели капсула с взетите проби от скали и грунта на астероида. Тя ще се приземи отделно от \"Хаябуса-2\" в Южна Австралия. Това ще бъде направено, ако с апарата се случи нещо непредвидено по време на кацането му, информира БТА. Астероидът Рюгу се намира между Земята и Марс. Сондата \"Хаябуса-2\" бе изстреляна към Рюгу през декември 2014 г. от космодрума на японския остров Танегашима. Учените се надяват, че на астероида ще открият следи от вода и органични вещества, за които се предполага, че ще помогнат да се разкрият тайни, свързани с разпространение на живот във Вселената. Сондата извърши две успешни кацания на астероида с цел да бъдат взети проби от грунта му и да бъде заснета повърхността му.", "date": "2019.11.12", "title": "Приключва мисията на сондата \"Хаябуса-2\""}
{"url": "https://www.24chasa.bg/novini/article/7860041", "text": "Панагюрското златно съкровище се завърна на 11 ноември в Историческия музей в Панагюрище. Световноизвестният тракийски шедьовър пристигна под засилена охрана от Националния исторически музей, като точният час беше пазен в строга тайна заради мерките за сигурност. Оригиналът на съкровището от 22-каратово злато ще остане до 16 декември в специалната зала трезор, изградена с дарение от „Асарел-Медет“ и лично от проф. д-р Лъчезар Цоцорков. Заедно с трезора през 2012 г. бяха направени и две златни копия – по едно за Националния и за Панагюрския исторически музей. Според подписаното дарителско споразумение съкровището се завръща ежегодно в Панагюрище и така се подпомага развитието на културно-историческия туризъм в региона. Осемте златни ритона и фиалата бяха поставени в бронираните цилиндрични витрини от грижливите ръце на реставраторите и музейните специалисти. Работата им продължи повече от час и половина. Деветте златни съда са от края на IV и началото на III век преди Христа и будят възхищение с изключително изящната си изработка. Уникалното на панагюрската експозиция е, че единствено тук всеки от съдовете е изложен в самостоятелна витрина, така че да могат да се разгледат дори най-малките детайли на изобразените древни митологични сцени. Съкровището е открито в местността „Мерул” от тримата братя Павел, Михаил и Петко Дейкови на 8 декември преди 70 години и музейните специалисти подготвят отбелязването на юбилея. Както винаги, гостуването на тракийския шедьовър ще бъде съпроводено от силен медиен и туристически интерес към Панагюрище, а експозицията ще бъде посетена от стотици български и чуждестранни туристи, съобщи директорът на панагюрския музей доц. Атанас Шопов.", "date": "2019.11.12", "title": "Панагюрското златно съкровище очаква в Панагюрище юбилея от откриването си"}
{"url": "https://www.24chasa.bg/novini/article/7861080", "text": "Тази сутрин, около 7:00 ч. влак е ударил лек автомобил между гарите Към 7 ч. тази сутрин на тел. 112 е подаден сигнал за сблъсък между лек автомобил \"Опел\" и пътнически влак по направление Пловдив - Асеновград. Катастрофата е станала на охраняем жп прелез в индустриалната зона на Асеновград. В болница за спешна медицинска помощ са откарани 32-годишният водач на колата и двама пътници, на 25 и 30 години. По първоначални данни с по-сериозни наранявания е 30-годишният, който пътувал на предната седалка. На шофьoра е взета кръвна проба за алкохол. Машинистът, на 51 години, е тестван с дрегер, резултатът е отрицателен. В районното управление е отведен 60-годишният кантонер, чиято алкохолна проба отчела положителен резултат над 1,5 промила. За случая е уведомена районната прокуратура. Предстои да бъдат изяснени обстоятелствата и причините за възникване на инцидента.", "date": "2019.11.12", "title": "Трима са ранени при сблъсък на влак и кола  край Асеновград, кантонерът пиян (Обновена)"}
{"url": "https://www.24chasa.bg/novini/article/7861081", "text": "Стотици излязоха по улиците на града, за да подкрепят просепаратисткото движение, чийто членове блокираха границата между Испания и Франция. Демонстрацията премина шумно, но мирно. Имаше няколко опита за провокации, но полицията успя да овладее ситуацията, предаде  . Блокирането на основната магистрала между Испания и Франция е организирана от движението \"Демократично цунами\". Освен че иска независимостта на Каталуния, то настоява и за освобождаването на деветимата каталунски лидери. През октомври те получиха тежки осъдителни присъди заради участието и подготовката на референдума за независимост през 2017 година, който Мадрид обяви за незаконен. Демонстрантите се заканиха, че блокадата на основната магистрала ще продължи поне до края на седмицата. От българското външно министерство препоръчаха на българските граждани, пътуващи с автомобили, да не ползват маршрутите за пресичане на испано-френската граница в каталунската ѝ част в следващите дни.", "date": "2019.11.12", "title": "Шумна, но мирна нощ на стотици протестиращи в Барселона (Снимки)"}
{"url": "https://www.24chasa.bg/novini/article/7861089", "text": "Цифрите на Йоханис продължават да растат, съобщава в. \"Ромъния либера\", цитирайки последните данни на Централното избирателно бюро. Президентът Клаус Йоханис води в първия кръг на президентските избори с 37,49 процента, следван от кандидата на Социалдемократическата партия (СДП) Виорика Дънчила с 22,69 процента и кандидата на Съюз за спасение на Румъния - Партия ПЛЮС Дан Барна с 14,73 процента, съобщи снощи говорителят на Централното избирателно бюро Мирча Преотеску. Той представи частични централизирани резултати след преброяването на 99,09 процента от гласовете, предава БТА. Говорителят уточни, че вече са централизирани данните от всички избирателни секции в страната и остава да бъдат обработени само данните от 179 секции в чужбина. Той съобщи също, че във вота на 10 ноември са участвали 9 163 044 граждани на Румъния, тоест 50,11 процента от имащите право на глас. В. \"Адевърул\" пише, че Национално-либералната партия (НЛП) е съобщила, че Йоханис няма да участва в дебат с Дънчила. Дан Мотряну, ръководител на кампанията на Йоханис за президентските избори, е заявил вчера, че подобна конфронтация между президента и бившия премиер \"няма смисъл, защото няма да донесе нищо ново\". \"Президентът не се страхува от конфронтация. Двамата кандидати са известни, политическата им дейност и гледните им точки са познати. Мисля, че няма нищо за изясняване\", посочи Мотряну, като добави, че кампанията на Йоханис ще продължи със същата стратегия като на първия кръг: \"поредица от срещи с организации и граждани\". Вчера ръководителят на предизборния щаб на Виорика Дънчила Лия Олгуца Василеску изпрати писмо до Мотряну, в което призова да бъдат организирани най-малко два дебата между Йоханис и Дънчила преди втория кръг на президентските избори на 24 ноември. \"Липсата на дебати между основните кандидати представлява недостатък на изборния процес и проблем с прозрачността по отношение на програмите им за президентския мандат\", изтъкна Василеску. В. \"Журналул национал\" пише, че \"килията на Ливиу Драгня може да бъде отворена днес от Върховния съд\". Изданието съобщава, че Върховният касационен съд ще разгледа днес исканията за анулиране на присъдите на трима от обвиняемите, осъдени на 27 май 2019 г. по делото за фиктивни назначения, включително бившия лидер на СДП Ливиу Драгня. Той беше осъден на три години и половина затвор за подстрекаване към злоупотреба със служебно положение. Вестникът посочва, че има съществени предпоставки искането на Драгня да бъде прието, тъй като съществува решение на Апелативния съд в Букурещ, което е констатирало, че Драгня е бил осъден от съдебен състав, незаконно сформиран на базата на решения на Висшия съвет на магистратурата и ръководството на Върховния касационен съд, които нямат юридическа стойност, тъй като не са били публикувани в Държавния вестник на Румъния. Ако бъдат приети принципно тези контестации, изпълнението на присъдата на Ливиу Драгня автоматично се прекъсва, като бившият лидер на социалдемократите следва да бъде освободен от затвора до окончателното произнасяне на съда по оспорването на присъдата, отбелязва вестникът.", "date": "2019.11.12", "title": "Преднината на Йоханис на първия кръг от президентските избори продължава да расте"}
{"url": "https://www.24chasa.bg/novini/article/7861097", "text": "Измамен от мними майстори на покриви ги завърза и повика полиция. Сега обаче може да бъде съден за отвличане. Сигналът идва от радневското село Трънково. Жител на селото сключва договор с работници за ремонт на покрива на къщата, в която живее майка му. Плаща авансово 2800 лева. За целта подписват и договор. Той обаче не се изпълнява, тъй като ремонтната група напуска и покривът остава полуразкрит, разкрива  . Майсторите се връщат след няколко седмици и искат още пари. Тогава мъжът ги задържа и вика полиция. Сега може да получи обвинение за незаконно задържане. Сагата за Ганчо Ганев продължава вече няколко месеца. „Никой не е застрахован. Никога не съм мислел, че може да бъда излъган по такъв начин”, разказва измамения от майстори. „Реших да ремонтирам покрива, търсех най-доброто – фирма с договор, с гаранции. Коректен бях с тях, платих им. Още първия ден им дадох 1600 лева, на третия – 1200 за допълнителни материали”, разказва Ганев. Фирмата се отзовала бързо, показала и снимки на предишни техни обекти. Подписан бил и договор. Само за няколко дни обаче Ганчо Ганев разбира, че е измамен. „На четвъртия ден не се появиха. Нямах избор, трябваше сам да започна работа. На 17-ия ден се върнаха с искане за още 2000 лева”, разказва Ганев. Тогава той ги завързва със свински опашки и вика полиция.", "date": "2019.11.12", "title": "Измамен завърза мними майстори със свински опашки, повика полиция"}
{"url": "https://www.24chasa.bg/novini/article/7861099", "text": "Излизането на САЩ от редица договори за ограничаване на въоръженията понижава прага за използване на ядрени оръжия и увеличава в пъти рисковете за човечеството. Това пише в \"Росийская газета\" секретарят на руския Съвет за сигурност Николай Патрушев. Потенциалът за конфликти в света съществено е нараснал, алармира той. Лансираната от САЩ доктрина за \"ред, базиран на правила\", провъзгласява Вашингтон за върховен арбитър в световните работи, а военните интервенции и санкциите срещу неудобни държави - за прерогатив на Белия дом, твърди руският държавник, предава БТА. Според него Вашингтон все по-често се опитва да получи предимства на световните пазари чрез санкции и търговски войни, което пряко заплашва благополучието на Русия. САЩ са превърнали Близкия изток в полигон за своята геополитика и под лозунга за борба с тероризма увеличават военното си присъствие в различни региони. Западът използва информационните технологии за военнополитически цели, за да подронва суверенитета на отделни страни, пише Патрушев в московския официоз, цитиран от ТАСС. \"Особена загриженост\" предизвиква според него дейността на Пентагона, откриващ \"по цял свят и най-вече в страни от ОНД лаборатории, където (. . .) може да се създават биологични оръжия\". Руският външен министър Сергей Лавров обсъди вчера с арменски държавници в Ереван проблеми на биологичната сигурност. Предвидено бе по време на визитата да се подпише меморандум, гарантиращ на руски специалисти, включително военни, достъп до арменските биолаборатории, създадени със средства на Пентагона. В крайна сметка обаче такава церемония не се състоя, информира \"Комерсант\". По данни на вестника обаче \"този принципно важен за Москва документ\" може да бъде подписан до края на годината. Лавров заяви, че Русия \"дълги години\" се опитва да формира механизъм за проверки в рамките на конвенцията за забрана на биологични и токсични оръжия, \"но американските колеги предпочитат да избягват такава договореност и насочват нещата натам, че на двустранна основа да създават по цял свят лаборатории кажи-речи за себе си\". По думите му Москва има интерес от \"пълна и двустранна прозрачност\" в тази сфера с Армения и другите си партньори. Арменският му колега можеше само да потвърди, че става дума за \"биологичната сигурност на Армения\" и за \"сигурността в по-широк контекст\", добавя \"Комерсант\". Москва винаги е готова да подпомогне близкоизточните страни в създаването на зона, свободна от оръжия за масово унищожение, ако получи такава молба. Това заявява пред \"Известия\" Михаил Улянов, постоянен представител на Русия към международните организации във Виена. Идната седмица Улянов ще води руската делегация на конференция в Ню Йорк, чиято задача е да разработи проект за споразумение по създаването на такава зона в Близкия изток. Важното е проектът да бъде подписан и ратифициран от всички страни в региона. Това неизбежно ще породи проблеми, изтъква руският дипломат. Тази година Израел и САЩ няма да участват в дискусиите, което прави задачата на форума извънредно трудна. Особено предвид общата ситуация и факта, че с израелците могат да преговарят всъщност само египтяните и йорданците, които имат дипломатически отношения с Израел. Останалите арабски държави просто няма как да водят пълноценен диалог с тази страна, освен под егидата на ООН, а израелците искат диалог извън рамките на тази организация. Затова дори тук, по един частен въпрос, има диаметрално противоположни гледища и броят на противоречията от този род е огромен, обяснява Улянов. Проблеми на сигурността в други региони разглежда в няколко материала \"Независимая газета\". Украинският президент Володимир Зеленски първоначално може би се е надявал да се разбере с Кремъл за уреждане на конфликта в сепаратистки Донбас. В последно време обаче екипът му говори за \"план Б\", тъй като \"Русия не се стреми към скорошна среща в \"нормандски формат\", цитира вестникът киевския аналитик Мария Золкина, говорила пред в. \"Донецкие новости\". Малко неща се знаят за този резервен вариант на Киев. По-рано се говореше за международна миротворческа мисия, но самият Зеленски изрази съмнение в реалистичността на подобен план, щом Русия има право на вето в Съвета за сигурност на ООН, напомня \"Известия\". Бившият украински външен министър Володимир Огризко предлага Киев да постави условие, че ако до 1 декември няма среща по въпроса в \"нормандски формат\" (Русия, Украйна, Германия и Франция), Украйна \"ще върне всичко обратно\" - няма да раздалечава войските в зоната на конфликта и да прилага т. нар. формула на Щайнмайер за уреждане на конфликта. \"Руската окупационна армия трябва да напусне украинската територия, а бандитските формирования да се самоликвидират. Тоест трябва да се изпълни всичко необходимо, за да се възцари мир на украинската земя. Което вече зависи от това как ще се държи Русия\", заявява Огризко пред \"Новое время\". Пентагонът разчита на пари от Южна Корея - Вашингтон иска Сеул петорно да увеличи средствата за издръжка на американския контингент в азиатската страна, пише \"Независимая газета\" в друга статия. Предстоящата в близките дни визита на американския министър на отбраната Марк Еспър в Сеул обещава труден диалог по ключови проблеми на сигурността в Далечния изток. Сред тях е и въпросът за финансиране на американските военни в Южна Корея - 28 500 души. В разрез с политиката на Белия дом е и засилващата се конфронтация на Сеул с Токио, която поставя под удар двустранното споразумение за размяна на разузнавателни данни. Друга тема ще бъдат предстоящите съвместни маневри на САЩ и Южна Корея през декември, около които в Сеул изглежда се разразяват задкулисни борби, добавя вестникът. Според негов източник южнокорейският президент е бил готов да се откаже от военното учение, за да подкрепи дипломатическите преговори за денуклеаризация със Северна Корея, но министерството на отбраната в Сеул и Пентагонът са настояли маневрите да се състоят. Очаква се впрочем те да бъдат доста по-скромни в сравнение с 2017 г., когато в тях участваха 230 самолета, допълва той. Главнокомандващите военноморските сили на Германия, Франция, Великобритания, Белгия и Холандия подписаха пакт, който фактически \"реанимира\" т. нар. Комитет на студената война, защитавал морската линия между Северно море и Атлантическия океан, пише електронният в. \"Утро\". Основна функция на комитета навремето бе да брани Запада от нахлуване на съветския флот. Сега НАТО демонстрира, че \"онези времена\" са се завърнали, продължава \"Утро\", цитиран в \"Независимая газета\". Според откъси от документа, поместени в \"Дифенс нюз\", държавите от алианса ще съгласуват занапред плановете за покупки, например на кораби, и постоянно ще разменят опит, за да може при евентуален конфликт да действат като едно цяло. Пактът нарича Ламанша врата към Централна Европа и към Балтийско море, също и нишка, свързваща Великобритания със страните от Европа. Руският Северен флот може да излезе в Атлантика и без да минава през Ламанша. Впрочем тази \"врата към Централна Европа\" не бива да тревожи твърде много Русия. Друг въпрос е, че протокът все пак е \"врата към Балтийско море\" за корабите на НАТО. И тук разположението на силите не е в полза на Русия, фактически обкръжена в Балтийския регион от държави-членки на НАТО, чиито военноморски сили, взети заедно, са повече от мощни, коментира \"Независимая газета\".", "date": "2019.11.12", "title": "\"Росийская газета\": Излизането на САЩ от редица договори увеличава в пъти рисковете за човечеството"}
{"url": "https://www.24chasa.bg/novini/article/7861106", "text": "Президентът на Северна Македония Стево Пендаровски ще се срещне днес в Елисейския дворец с френския държавен глава Еманюел Макрон в рамките на Парижкия форум на мира, съобщават македонските издания. Пендаровски ще присъства по покана на Макрон заедно с други държавни глави на Форума, на който ще бъдат обсъждани глобалните предизвикателства. Пендаровски ще използва участието си във Форума, за да научи от първа ръка каква е перспективата за Македония, когато става въпрос за начало на преговори с ЕС и конкретно какво ще означава за Скопие новата методология, която иска Франция за страните на Западните Балкани, предава БТА. Според досегашните информации посланието на македонския до френския президент ще бъде, че Македония няма алнтернатива на европейските интеграции, тоест че не е приемливо нищо друго като предложение освен членство в ЕС, посочва сайтът Фактор. Това ще е първата среща на македонски политик с Макрон на най-високо равнище след неуспеха миналия месец на Европейския съвет да се постигне договор за начало на преговори за членство със страната поради съпротивата тъкмо на френския президент. Макар срещата да се смята за изключително важна, Пендаровски не очаква, че Макрон много бързо ще размисли за позицията си. \"Нека сме наясно, ние сме малка страна с добри аргументи, които ще му бъдат представени на тази среща. Нека обаче да нямаме прекалено големи очаквания, защото никой не може да разубеди френския президент\", каза Пендаровски за очакванията си от срещата в Париж. \"Мини Шенген е полезен, но само като въведение към ЕС\", пише в заглавие македонският \"Слободен печат\", като отбелязва, че сръбският президент Александър Вучич ще иска подкрепата на Макрон за тази инициатива. Според Вучич през последните 30 години за Балканите не е измислено нищо по-добро от мини Шенген. Македонският анализатор Петър Арсовски казва за \"Слободен печат\", че засега е рано да се анализира дали тази инициатива е замяна за членство в ЕС. \"Има такива идеи и опасения, че един такъв мини съюз може да задоволи аспирациите и на страните в него, и в самия ЕС, и това да бъде замяна за пълноправното членство. Трябва обаче да се има предвид, че мини Шенген ще бъде заобиколен от всички страни от държави членки на НАТО и ЕС и дългосрочно не може да остане извън тях, така че в дългосрочен план тези страни наистина нямат алтернатива на НАТО и ЕС. Второто нещо е, че позициите на страните от ЕС ще станат по-ясни на следващата среща на високо равнище. Смятам, че ЕС ще се съобрази с исканията на Франция, но от друга страна Макрон не очакваше толкова негативни реакции на неговото \"не\" на разширяването и може да има отделяне на Македония и Албания\", каза Арсовски за \"Слободен печат\". В интервю за Дойче веле анализаторът Димитър Бечев посочва, че е важно да се развива регионалното сътрудничество, но по-тясна интеграция като Шенген в рамките на ЕС не е изпълнима идея. Той се надява, че мотивите за тази инициатива са само икономически, но определени изявления на Макрон и други политици в ЕС показват, че в Европа се търсят алтернативи за Западните Балкани, което означава, че инициативите от икономически характер може да се използват политически.", "date": "2019.11.12", "title": "\"Слободен печат\": Мини Шенген е полезен, но само\nкато въведение към ЕС"}
{"url": "https://www.24chasa.bg/novini/article/7861114", "text": "Шестима роднини на сирийския президент Башар Асад са закупили през 2013-2019 г. не по-малко от 20 недвижими имоти в Москва, от които 19 са в два небостъргача на бизнес-центъра „Москва-Сити“. За тази информация Financial Times се позовава на документи, получени в хода на разследване на антикорупционната неправителствена организация Global Witness. 18 от апартаментите и офисите са в комплекса „Столичен град“. Площта на всеки от тях е между 102 и 233 кв.метра. Роднините на Асад са купили в кулата „Федерация“ имот от 1 243 кв.метра. Освен това, недалеч от „Москва-Сити“ се намира тристайно жилище, собственик на семейството на сирийския президент. Всички недвижими имоти се оценяват на 40 млн.долара. Само 4 от тях се ползват като жилища, един е отдаван под наем, но повечето не се предлагат за търговски цели. Собственици на имотите са братовчеди на Асад, които са с наложени международни санкции, както и техни близки. Братовчедът Хафиз Махлуф и свързаните с него руски компании са купувачите на 13 имота на стойност 22, 3 млн.долара. За тези покупки е използвана сложна схема на кредитиране, характерна за прането на пари, отбелязват авторите на разследването от Global Witness. Една от компаниите на Хафиз Махлуф е получавала услуги от Сбербанк, но банката е отказала коментар, пише  . Бившият посланик на Русия в Саудитска Арабия Андрей Бакланов твърди пред FT, че роднините на Башар Асад за инвестирали в недвижими имоти в Москва заради наложените им от страните на Запада санкции. „Напълно естествено е сирийският елит да влага парите си в страни, където те могат да са спокойни, че нищо няма да им се случи“, казва той. Всички купувачи на имоти в Москва са свързани с фамилията Махлуф, втората по влияние в Сирия. До 2011 г. този клан е контролирал до 60% от сирийската икономика. Братовчедът на Асад Рами Махлуф /съпругата му има апартамент в „Москва-Сити“/ е считан за най-богатия бизнесмен в Сирия, известен е като „семейният банкер на Асад/. Изданието отбелязва, че през последните години отношенията между клановете на Асад и на Махлуф са станали напрегнати.", "date": "2019.11.12", "title": "Братовчеди на Башар Асад купиха 19 луксозни апартамента в Москва"}
{"url": "https://www.24chasa.bg/novini/article/7861122", "text": "Тази управляваща коалиция в България няма да издържи до следващите избори през май 2021 г. и предстои предсрочен парламентарен вот, най-вероятно след поканата за влизане в т.нар. чакалня на еврозоната. Още по-голямото интегриране на страната в евроинституциите ще зависи от борбата с корупцията, напредъка в спазване върховенството на закона и провеждането на вътрешни реформи. Но прогресът в тази посока ще бъде бавен, предава  . Постепенно ще се подобрява и качеството на администрацията и премахването на ненужните регулации. Това са част от прогнозите на \"Икономист интелиджънс юнит\" - анализаторското звено на групата \"Икономист\", за развитието на България до 2024 г., разпространени в края на октомври. Издателите периодично публикуват подобни национални доклади, които бизнесът и политици използват да се ориентират какво да очакват от съответната страна в икономически и политически план. Дребнави и личностни конфликти между партиите в правителствената коалиция и особено враждебното отношение на \"Обединени патриоти\" към ЕС имат потенциал да забавят процеса на иначе продължаващи институционални и структурни реформи в периода 2020-2024 г. Но това напрежение няма да постави под въпрос основни елементи като валутния борд, данъчната политика, развитието на инфраструктурата, финансовия надзор или опитите да се подобри образованието, казват авторите. Според тях България няма да въведе еврото до средата на следващото десетилетие. Те предупреждават, че икономиката на България вече изпитва някои проблеми още преди реално да е започнал очакваният период на продължителен бавен растеж в Европа. Според \"Икономист интелиджънс юнит\" настоящата година ще завърши с доста добър растеж от 3.6% от БВП, но и обясняват, че той се дължи основно на вътрешното частно потребление, подкрепено от вдигането на номиналните заплати и солидните правителствени разходи (ръст от 3.9% за 2019 г.) на фона на намаляващи инвестиции. Преките чуждестранни инвестиции няма да се подобрят чувствително - при прогнозни 1.5 млрд. долара за 2019 г. те ще са 1.3 млрд. догодина, 2 млрд. през 2021 г. и след това ще останат на ниво около 2.1 млрд. долара до края на 2024 г. Повишаването на заплатите и цените на енергията и горивата в България са посочени сред основните причини за бързото увеличаване на инфлацията - до средно 2.4% за 2017-2018 г. след тригодишна дефлация през 2014-2016 г. Очакването е за инфлация от 2.9% за 2019 г. и задъпжане около това ниво (средно 2.8%) за 2020-2024 г. Причините са добре известни и посочвани и от други анализатори - относително бързото вдигане на заплати всяка година, трудното намиране на служители на вътрешния пазар и растящи цени на суровини на световните пазари. Износът рязко се забави (-2.5% на годишна база) през второто тримесечие, основно заради слаб туристически сезон и затруднения в глобалната търговия. Инвестициите, на които се дължеше растежът през 2018 г., този път са по-малко, включително защото банките имат повишени нива на необслужвани кредити, а компаниите извън финансовия сектор са ограничени от високи нива на задлъжнялост. Ето какви приоритети очават в \"Икономист\" за периода, който анализаторите разделят на две половини по 2 години: - няма да се развива приватизирането на комунални услуги и индустриални предприятия - бавно ще се либерализира енергийният пазар - ще има реформи в ръководството на държавните компании - въпреки натиска от националистите, правителството активно ще опитва да привлича чуждестранни инвеститори, особено в автомобилния сектор - увеличават се инвестициите в инфраструктура, икономиката продължава да расте - ЕС сключва нови търговски споразумения - България кандидатства за механизма ERM II, известен като чакалнята за еврото, страната се интегрира в европейския финансов апарат - ще има още реформи на митниците и приходната агенция; данъчните процедури се облекчават - едва ли ще има понижаване на данъчните ставки, ще се запазят плоският данък върху доходите и ниските нива на корпоративния данък - наемането на работници остава евтино, но разходите за труд ще се повишават, включително защото перспективите за икономически растеж ще стимулират и вдигането на заплатите - растящи разходи за образование и обучение с фокус върху професиите, необходими на пазара - строителството на пътища остава приоритет, въвежда се тол система, летището на София се отдава на концесия - интернет проникването се задълбочава, расте броят на абонатите на мобилен интернет; цифровизацията в бизнеса и използването на електронна търговия (макар и от ниски за ЕС равнища) се разрастват. - заради членството в ЕС ще се подобряват политиката за конкуренция и защита на частната собственост - продължава либерализиране на енергийния пазар и намаляване на контрола над цените - продължават опитите за привличане на чуждестранни инвестиции чрез административни стимули и процедурна гъвкавост - намаляват пречките пред търговията, тъй като и съседните страни се придвижват към членство в ЕС; все пак Брекзит може да създаде известни проблеми в търговията - подобряване събирането на данъци, реформирането в ЕС на облагането на дигиталните компании намалява избягването на плащане на данъци - заради чуждестранното участие постепенно се подобрява ефективността на финансовите услуги, бавно расте и небанковото финансиране - затрудненията в намирането на образован персонал води до ръст на заплатите в определени сегменти и намаляване на емиграцията на българите в чужбина - още строителство на пътища, опити за модернизиране на железниците, макар и посрещнати със съпротива - появяват се нови трансгранични газови връзки - с помощта на средства от ЕС растат публичните разходи за изследователска работа и разработки. Без да навлизат в подробности за структурата на частното потребление на глава от населението от \"Икономист\" посочват, че то ще расте (в доларово измерение) от 5790 през настоящата година на 6210 догодина и 6900 през 202 г. Общият размер на личните разполагаеми приходи също ще се увеличава - от 71.9 млрд. лв сега на 76.5 млрд. лв през 2020 г. и 80.9 млрд. лв година по-късно. Но в анализа отново няма разбивка как се разпределя сред българите този ресурс. \"Икономист интелиджънс юнит\" прави и оценка на това доколко вероятни са описаните сценарии в следващите 2 години и какво въздействие би имал всеки от тях върху правенето на бизнес в България. - разпадането на управляващата коалиция е оценено като най-вероятно и с най-силен ефект - пречките, създавани от ниското качество на администрацията също са определени като най-вероятни и с висока степен на въздействие върху деловата активност. - тук се появява и вероятност за спиране на проекта за АЕЦ \"Белене\", което е оценено като с висока степен на вероятност, но с умерен ефект върху бизнеса - увеличените разходи заради мудната е непрозрачна правораздавателна система са оценени като процес с умерена вероятност за реализиране, но висока степен на въздействие върху бизнеса", "date": "2019.11.12", "title": "\"Икономист интелиджънс юнит\" очаква предсрочни избори в България"}
{"url": "https://www.24chasa.bg/novini/article/7861142", "text": "На воля пуснато животно без стопанин вдигна на крак полицията и спешните екипи вчера. Лек автомобил се е ударил във внезапно изскочил на пътното платно кон. Водачът му, от село Краище, община Белица, е пострадал, но за късмет без сериозни травми. Това пише  . Инцидентът е станал около 07:00 часа вчера на главния път Разлог-Юндола. Лекият автомобил е пътувал по посока Якоруда и малко преди града на пътя внезапно изскочил кон. Водачът не успял да реагира и возилото се ударило в животното, колата излязла извън платното за движение и се спряла в крайпътна ливада. Водачът е транспортиран в МБАЛ – Разлог, където му е оказана медицинска помощ. Колата е със сериозни материални щети в предната част и тавана, а животното е умряло. Полицията работи по изясняване на случая и по установяване самоличността на собственика на животното. Подобни инциденти в района стават често. Най-много сигнали са подавани за безстопанствени животни на Предел.", "date": "2019.11.12", "title": "Кола хвръкна от пътя след удар във внезапно изскочил кон"}
{"url": "https://www.24chasa.bg/novini/article/7861118", "text": "13-годишната звезда на Бродуей Лоръл Григс почина, предаде CBS. Тя е получила асматичен пристъп, докато била в Манхатън с родителите си миналия вторник, съобщава с прискърбие нейният дядо Дейвид Ривлин. Григс прави своя дебют на Бродуей, когато е едва на 6. Играе заедно с холивудската звезда Скарлет Йохансон в постановката \"Котка върху горещ ламаринен покрив\". По-късно кариерата й продължава с участие във филмови продукции и сериали като Bubble Guppies. Многократно участва в популярното шоу Saturday Night Live. Григс си партнира със звезди като Кристен Стюарт, Стив Карел и участва във филма на Уди Алън \"Социален живот\". По информация на New York Post тийнейджърката се почувствала зле, докато пишела домашното си в своя дом. Тя е откарана в местна болница, където часове по-късно умира. Бродуей изгаси светлините си в петък, за да отдаде почит към починалото момиче.  \"Лоръл беше дете, за което всеки може да мечтае\", казва дядо й. \"Беше невероятно момиче. Никога не съм чул оплакване от нея. Ще ми липсва\".", "date": "2019.11.12", "title": "13-годишна звезда на Бродуей и Холивуд почина, получила асматичен пристъп"}
{"url": "https://www.24chasa.bg/novini/article/7861277", "text": "\"Това не е Куба, това не е Венецуела\". Този толкова подходящ за демокрацията в Латинска Америка лозунг можеше да бъде чут в Боливия през кървавите дни на народен бунт срещу явните опити за изборни измами, направени от Ево Моралес. Това пише политическият анализатор Педро Родригес в коментар за консервативния испански вестник А Бе Се, предава БТА. Моралес стана първият президент на Боливия, произхождащ от коренното население - отколешна мечта на латиноамериканската левица, а политическият му живот продължи подозрително дълго. Времето, в което бе на власт, въпреки икономическия бум, приключи с толкова дълбоко разочарование, че Моралес загуби подкрепата дори на въоръжените сили и полицията, пише авторът. Дискредитираният режим на Моралес е част от голям политически парадокс на съвременната епоха - все повече избори в един все по-малко демократичен свят. Британските политолози Ник Чийзман и Брайън Клас наричат това \"фалшифицирани демокрации\". При тях правителствата, в търсене на стабилност, свикват постоянно напълно манипулирани избори, за да се представят като истински демокрации. Случаят с Боливия илюстрира перфектно едно от основните заключения на Чийзман и Клас. За да нагласиш едни избори, е твърде късно да действаш в нощта на преброяването на бюлетините. Най-ефикасните измами се правят месеци преди изборния ден, когато няма досадни международни наблюдатели на терен, а хитростите могат да бъдат представени като \"технически\" решения. Ако вместо да подправя безочливо резултатите от официалното преброяване, Моралес бе планирал нещата предварително, сега вероятно още щеше да е президент на Боливия, пише Родригес.", "date": "2019.11.12", "title": "Анализатор: Ево Моралес не си научи урока как се манипулират избори"}
{"url": "https://www.24chasa.bg/novini/article/7861280", "text": "Джип блъсна и уби на място пешеходец на столичния булевард \"Симеоновско шосе\" днес сутринта. Шофьорът на колата е задържан в Първо РУ, съобщиха от МВР. Сигналът за инцидента е подаден малко преди 7 часа. По първоначални данни на бул. „Симеоновско шосе“ 27-годишен мъж, пресичал пътното платно, е бил блъснат от лек автомобил. От удара пешеходецът е починал на място. На мястото на инцидента е извършен оглед. По случая е образувано досъдебно производство, в рамките на което ще се изясняват всички обстоятелства и причини, довели до пътнотранспортното произшествия.                                                                                                                                                                                                                                                                                                                                ", "date": "2019.11.12", "title": "Джип уби млад пешеходец в София, МВР задържа шофьора (Обновена)"}
{"url": "https://www.24chasa.bg/novini/article/7861291", "text": "Телескоп на Международната космическа станция регистрира внезапно разпръскване на рентгенови лъчи, съобщи \"Сайънс алърт\". Източникът им е пулсарът SAX J1808.4-3658 (J1808.4), който се намира в съзвездието Стрелец на разстояние 11 хиляди светлинни години от Земята. По думите на астрономи от космическия център \"Годард\" на НАСА в Мериленд и университета на Мериленд в Колидж парк, рекордният взрив се отличава с особености, каквито по-рано не са наблюдавани и засега нямат обяснение. Причината за рентгеновото лъчение е термоядрен взрив на повърхността на пулсара, пише БТА. Този феномен възниква, когато неутронна звезда поглъща падащо на нея вещество. Астрономите заключили, че за 10 секунди е било произведено толкова голямо количество енергия, колкото Слънцето излъчва за 10 дни. Сред особеностите на експлозията е двуетапното променяне на яркостта й, предизвикано от изхвърлянето на различни слоеве вещество от повърхността на пулсара. Той е част от система от две звезди. Неговият компаньон е кафяво джудже, което е нещо средно между планета и звезда. От кафявото джудже към пулсара се образува поток от газообразен водород, който създава акреционен диск около неутронната звезда. За няколко години подобни дискове губят прозрачността си и стават плътни. Газът става йонизиран, пораждайки стабилен поток, докато се приближава по спиралообразна траектория към повърхността на пулсара. В края на краищата температурата и налягането са толкова високи, че отключват реакции на термоядрен синтез. Водородни ядра започват да се сливат, образувайки хелиеви ядра. Те създават слой с дебелина няколко метра, преди да се слеят и да се стигне до взрив, който обхваща цялата повърхност на неутронната звезда. В случая със SAX J1808.4-3658 (J1808.4) първоначално бил изхвърлен водородният слой, а след това взривът изхвърлил и хелиевия слой. Хелият изпреварил водорода, а след това забавил движението си и започнал да пада обратно върху звездата. В този миг яркостта на пулсара се увеличила с 20 процента. Свързаният с феномена механизъм все още не е изяснен.", "date": "2019.11.12", "title": "Астрономи наблюдаваха загадъчен термоядрен взрив от създезвието Стрелец"}
{"url": "https://www.24chasa.bg/novini/article/7861299", "text": "Самообявилата се държава Косово загуби мнозинството си в ООН, след като вчера и Гана като 16-ата страна официално съобщи, че се оттегля от решението си за признаване на неговата държавност, пише днес белградският вестник \"Вечерне новости\", цитиран от БТА. /Косовското външно министерство опроверга вчера новината, че Гана е оттеглила признаването на косовската независимост, съобщи радио Свободна Европа. Йетлир Зиберай, съветник на косовския външен министър Беджет Пацоли, заяви за Свободна Европа, че това е \"още една фалшива новина\" и \"продължение на мръсната кампания на Ивица Дачич\"./ \"Новости\" пише, че 96 страни остават до Прищина, а 97 зачитат териториалната цялост и суверенитет на Сърбия. Сръбският външен министър Ивица Дачич съобщи вчера, че се очаква до края на годината още няколко страни да оттеглят решението си за признаване на Косово. Бившият сръбски посланик при ОССЕ Милован Божинович каза за \"Новости\", че може да се очаква процесът на прераглеждане на решенията за признаване на Косово да продължи. Той обаче посочи, че би било \"прекалено да се казва, че суспендирането на признаванията ще има кардинално влияние за решаване на косовския въпрос\", но прави оценката, че това \"променя атмосферата за разговорите, защото най-малко бе чута и другата страна\", което е \"нов политически капитал за Сърбия\". Директорката на Центъра за евроатлантически проучвания Йелена Милич смята, че не са верни оценките на отделни коментатори на ситуацията на Западните Балкани и на либерални западни медии, че неотдавнашното решение на Франция да блокира преговорите за присъединяване към ЕС на Скопие и Тирана ще върне Балканите в 90-те години. В авторски текст за белградския вестник \"Курир\" Милич каза, че тези оценки не са обективни и не отчитат целия напредък, постигнат от региона от 90-те години досега с помощта на Запада. Тя смята, че въпреки няколкото нерешени въпроса, за които никога не е било правилно да се очаква, че може да се решат само чрез процеса на присъединяване към ЕС, държавите от региона сътрудничат на много по-здрави основи, отколкото през 90-те години. \"Те са включени в няколко функционални регионални структури, някои са членки на ЕС, някои на НАТО, някои и на НАТО, и на ЕС\", напомня Йелена Милич. \"ЕС има право на отдих и интроспекция. Процесът на разширяване и без това никога не е бил еднакъв за всички и до голяма степен зависеше от вътрешните геополитически обстоятелства, посочи тя.", "date": "2019.11.12", "title": "\"Новости\": Косово загуби мнозинството си в ООН"}
{"url": "https://www.24chasa.bg/novini/article/7861323", "text": "Жителите в бедните селски райони на Китай се радват на ръст на разполагаемия доход през първите три тримесечия на годината, сочат официални данни. Разполагаемият доход на глава от населението в тези райони е бил 8163 юана (около 1167 долара), с 10,8% ръст на годишна база, се вижда от данни на Националното статистическо бюро. Доходите са нараснали с 8% за същия период на миналата година след приспадане на ценовите фактори, съобщава  Според представител на бюрото това се дължи на стабилния ръст на заплатите и заетостта в централните и западни части на Китай. Приходите в сектора на селското стопанство са се повишили с 3,8% спрямо миналата година. През изминалите шест години Китай успя да избави над 82 милиона души от бедност. До края на 2018 г. бедното население в страната е вече 16,6 милиона. Целта е до 2020 г. да премахне изцяло крайната бедност в селските райони.", "date": "2019.11.12", "title": "Растат доходите на китайските земеделци в бедните райони"}
{"url": "https://www.24chasa.bg/novini/article/7860452", "text": "Физически лица няма да могат да притежават големи микробуси, автобуси и тирове след 31 декември 2021 г. Това предвиждат промени в Закона за автомобилните превози. Текстът гласи: “На моторни превозни средства от категория М2 и М3, с изключение на къмпинг автомобилите, и моторни превозни средства от категория N3, които не са регистрирани на юридическо лице, едноличен търговец или физическо лице, регистрирано като земеделски стопанин по реда на Закона за подпомагане на земеделските производители, служебно се прекратява регистрацията след 31.12.2021 г.” М2 са моторните превозни средства за превоз на пътници с повече от 8 места за сядане, без мястото на водача, с технически допустима максимална маса не повече от 5 тона. М3 са за превоз на пътници с повече от 8 места за сядане, без мястото на водача, с технически допустима максимална маса над 5 т и N3 са моторните превозни средства, предназначени за превоз на товари, с технически допустима максимална маса над 12 т. Проектът предвижда намаляване на ред глоби, но и разширяване на санкциите. Глоба от 1500 лв. за превозвач, който не осигури на шофьора билети и багажни разписки, предвиждат още промените. Досега санкцията не уточняваше точно кой е отговорен и не засягаше липсата на багажна разписка. 1000 лв. е санкцията за този, който не организира предпътен медицински преглед на шофьора и допусне да бъде извършен курс било по редовна линия, било за собствена сметка на пътници или товари. Санкция от 500 лв. е записана, ако при отнемане на лиценз не бъде върнато в срок от 14 дни копието му и удостоверението на превоз на пътници и товари, което е в автобуса и камиона. Превозвач, на който са отнети тези документи и продължи да извършва превози, се глобява с 2000 лв. За преотстъпването на тези документи санкцията е 1500 лв. При повторение на тези нарушения глобата е 3000 лв. За нелегална пътна помощ, тоест фирмата не е вписана в регистъра, глобата е 1000 лв. Промените предвиждат и спиране от движение при нарушения. Ако камион и автобус извършват превоз на пътници и товари без заверено копие на лиценз на борда или без удостоверение за обществен превоз се спират до набавянето му, но не повече от 12 месеца. Същото се отнася, ако таксито не е включено към удостоверение за регистрация за извършване на таксиметров превоз или без разрешение. Временно се отнема книжката за 1 г., когато се извършва превоз без лиценз и удостоверение за обществен превоз. Същата е санкцията и ако се прави случаен или специализиран превоз по автобусни линии или с лек таксиметров автомобил. За една година се отнема удостоверението на водач на такси, ако не е включил таксиметровия апарат или той е неизправен. Същото е наказанието, ако колата не е в списъка към удостоверението за регистрация за извършване на таксиметров превоз на пътници, което е санкция към такситата ментета. Промените предвиждат по-строги мерки при регистрирането на превозвачи, които получават и европейски лиценз. Това вероятно е свързано и с камиона с българска регистрация, в който се оказаха мъртвите виетнамци. Изисква се превозвачът да е действително и трайно установен на територията на България, за което представя декларация. Да има най-малко едно превозно средство, да има офис и собствен или нает експлоатационен център за предпътен технически преглед. Предложени са допълнителни мерки за по-ефективен контрол върху превозвачите за ограничаване на фиктивната им регистрация. Превозвачите, които са извършили нарушения, вече няма да могат да прекратят своя лиценз по собствено желание, за да избягнат санкции, а след това да се регистрират отново. Предвижда се лицензът да не може да се прекратява по искане на собственика, преди да е приключило производството по отнемането на лиценза или при започнала проверка на предприятието. При таксиметровите превози е планирано обединяването на регистрите на общините с този на “Автомобилна администрация”. За таксиджиите се изисква и да нямат административни наказания за управление с концентрация на алкохол в кръвта над 0,5 на хиляда до 1,2 на хиляда през последната година. Ще се отнема правото на таксиметровия шофьор да упражнява професията, ако бъде хванат с помпа. Създава се и нова транспортна схема за автобусни превози – междуобластна, наред с републиканската, областните и общинските. Тя включва автобусните линии, свързващи населени места от две съседни области, с изключение на двата областни центъра и се утвърждава от министъра на транспорта. В текстовете се уточнява, че за линиите се обявява обществена поръчка, когато държавата или общините предоставят компенсации за извършване на обществена услуга. Ако рискът е за превозвача, линията се дава на концесия. Кметовете ще бъдат задължени да уведомят министъра на транспорта за започване на процедура за маршрутно разписание. Ако не го направят, процедурата няма да е валидна и на тези общини няма да се предоставят средства от бюджета за компенсации. При случайните превози на деца или ученици изискването да се извършват в светлата част от денонощието се заменя с от 6 до 21 ч. Задължително се изисква възложителят на превоза да осигури придружител. За първи път се уреждат правилата и на пътната помощ, както и на атракционните превози.", "date": "2019.11.12", "title": "Забраняват на физически лица да имат автобуси и тирове"}
{"url": "https://www.24chasa.bg/novini/article/7861333", "text": "Служители на полицейското управление във Велико Търново разследват причините за пътен инцидент с пострадала пешеходка, съобщиха от ОДМВР. Произшествието е станало  около 10,00 ч. в понеделник на кръстовище между улиците «Хр. Караминков» и «Независимост», а сигналът е подаден в полицията в 17,24 ч. По първоначална информация лек автомобил «Субару», управляван от 64-годишна жена от В. Търново е блъснал пресичащата пътното платно 61-пешеходка от същия град. В резултат на това на пешеходката е причинена фрактура на крака. Местопроизшествието не е запазено. Участниците в него не са изпробвани за употреба на алкохол. Причините са в процес на изясняване. По случая е започнато досъдебно производство.", "date": "2019.11.12", "title": "Жена зад волана блъсна пешеходка във Велико Търново, сигналът идва 7 часа по-късно"}
{"url": "https://www.24chasa.bg/novini/article/7861374", "text": "Тази сутрин в Пирея е акостирал фериботът \"Диагорас\" с 367 мигранти и бежанци от остров Лесбос на борда, съобщи АНА-МПА. Те ще бъдат откарани с автобуси до места за настаняване във вътрешността на страната. По-късно тази сутрин се очаква да пристигне и корабът \"Блу Стар Патмос\" с 20 кандидати за убежище от остров Кос. Гръцкото правителство полага усилия да облекчи ситуацията в бежанските лагери по островите в Егейско море, които са пренаселени, особено след увеличаването на миграционните потоци от Турция през последните месеци.", "date": "2019.11.12", "title": "Гърция прехвърля към 400 кандидати за убежище от островите тази сутрин"}
{"url": "https://www.24chasa.bg/novini/article/7861385", "text": "Турските въоръжени сили са обезвредили взривно устройство, заложено под използван от цивилни мост между сирийските градове Рас ал Айн и Тел Халаф, съобщи турската частна телевизия НТВ. За това информира в Туитър министерството на националната отбрана на Турция, предава БТА. Според съобщението в социалната медия самоделното взривно устройство е било поставено от \"терористичната организация ПКК/СЗН\". Мостът, под който е била заложена бомбата, преминава над река Хабур в района на турската операция \"Извор на мира\". Обезвреденото взривно устройство се е състояло от шест противотанкови мини. Турция разглежда сирийските кюрдски Сили за защита на народа (СЗН) и действащата в Турция Кюрдска работническа партия (ПКК) като две разклонения на една и съща терористична организация.", "date": "2019.11.12", "title": "Турски военни обезвредиха бомба под използван от цивилни мост в Сирия"}
{"url": "https://www.24chasa.bg/novini/article/7709669", "text": "Мария е болна от неизлечимата болест прогресивна мускулна атрофия. От 20 години е на легло, неподвижна, със 100% увреждания на цялото тяло. Движи единствено пръстите на ръцете си. Диша с апарат. \"Без апарат животът ми е същински ад. Сега се нуждая от друг апарат, подобен на моя, който трябва да се закупи от Америка, за да живея. Моля ви се да ми помогнете, мили и сърдечни хора. Аз вярвам, че има добри хора. Освен майка ми, си нямам никой. Тя се грижи за мен\", разказва пред \"24 часа\" Мария. Тя се нуждае от електрическа инвалидна количка, обикновената вече не й върши работа. Има голямо изкривяване на гръбначния стълб, от години не е излизала навън. \"Имам желание да изляза навън, да дишам чист въздух, да видя слънцето и природата, нуждая се от рехабилитация, но за огромно съжаление това е непосилно за нас. Майка й е личен асистент на 6 часа, получава 300 лв. заплата, а Мария получава 150 лв. пенсия, които са крайно недостатъчни. \"Моля, ви, в края на силите съм си, за да живея със само крайно необходими неща\", разказва още Мария. Апаратът, който й е крайно нужен, струва 13 000 лева без количката и рехабилитацията. Нужни са й 20 000 лева общо. \"Аз вярвам в Бог. Той ми дава сили да се боря. От детството си нищо не разбрах. Пораснах между 4 стени с грижите на мама, мечтая да излизам навън, но за огромно съжаление това за мен е крайно невъзможно. Не знам как изглежда слънцето, виждала съм го само по картинките. Боря се да живея и да дишам, не искам много, искам частица чист въздух\", разказва още Мария. СМЕТКА ЗА КАМПАНИЯТА: Мария Валентинова Алексова Обединена българска банка BG69UBBS88881000570257UBBS BGSF Тел.: 0896228188", "date": "2019.11.12", "title": "Да помогнем на Мария да диша сама"}
{"url": "https://www.24chasa.bg/novini/article/7861430", "text": "Окръжна прокуратура – Кюстендил е внесла в съда искане за определяне на мярка за неотклонение \"задържане под стража\" спрямо Г.С., на 45 години, обвинен за извършено от него умишлено убийство. Престъплението е станало през нощта на събота срещу неделя, около 00:20 ч, в кв. Герена в Кюстендил. Обвиняемият бил в конфликтни отношения с Христо С., на 45 години, свързани с лични причини. Първоначално Христо възпроизвел изстрел с газов пистолет, а от своя страна обвиняемият му нанесъл удар с нож, който се оказал смъртоносен. Понастоящем Г.С. е задържан с постановление на прокурор за срок до 72 часа. Предстои съдът да разгледа искането на прокуратурата относно мярката за неотклонение на обвиняемия в убийството.", "date": "2019.11.12", "title": "Обвинен в убийство в Кюстендил застава пред съда"}
{"url": "https://www.24chasa.bg/novini/article/7861370", "text": "Над 60 процента от гласуващите граждани на Сърбия са против бойкот на изборите, а по рейтинг сред партиите продължава убедително да води Сръбската прогресивна партия /СПП/ с 52,8 процента от гласовете, показват резултатите от най-новото изследване на агенция Фактор плус, цитирани от белградския вестник \"Блиц\". 63 процента от гласуващите граждани са против бойкот, 14 процента са за бойкот и няма да отидат до урните, 12 процента са за бойкот, но е възможно все пак да гласуват, а 11 на сто не са отговорили. На въпроса очаквате ли бойкотът на изборите да успее, 60 процента са отговорили негативно, 12 на сто мислят, че ще успее, а 28 процента не знаят, информира БТА. Освен СПП, изборния праг биха преминали още опозиционният Съюз за Сърбия с 10,3 на сто, Социалистическата партия на Сърбия с 9,7 на сто и коалицията около Движението на свободните граждани с 6,3 процента. Ако изборите бяха в неделя, в тях биха участвали 46 процента от анкетираните, 37 процента не биха участвали, а 17 процента не знаят. Изследването на Фактор плус е проведено по телефона от 2 до 8 ноември с участието на 1200 анкетирани от Сърбия.", "date": "2019.11.12", "title": "Над 60% от гласуващите граждани на Сърбия са против бойкот на изборите"}
{"url": "https://www.24chasa.bg/novini/article/7861454", "text": "Срещата започна малко след 11 ч. в Народното събрание, два часа преди извънредното заседание на депутатите за бюджета на НЗОК и Държавното обществено осигуряване. На нея се събраха представители на почти всички парламентарно представени партии. Отсъстват такива само от ГЕРБ.", "date": "2019.11.12", "title": "БСП събра партиите в парламента за изборното законодателство"}
{"url": "https://www.24chasa.bg/novini/article/7861498", "text": "Моята врата ще бъде винаги отворена за разговори, идеи и решения. Но няма да подкрепя популизъм. Деленето е лесният път, но то не води никъде. Това заяви Йорданка Фандъкова, след като положи клетва за четвърти път като кмет на София. “Подписваме клетвеният лист и нашата първа отговорност е тази към хората на София, независимо от това за кого са гласували, нашата партийна принадлежност отстъпва крачка назад, защото решенията, които ще взимаме, са решения за града. Живеенето заедно е най-естествената форма на човешкото битие и едновременно с това най-трудната задача, защото изграждането на общност става с приемането на общи цели и каузи. А те не се намират в постоянното делене. Деленето е лесният път, той често дава известност и слава, но не ни води никъде като град и като общност”, каза Фандъкова и добави, че това, което обединява всички е обещанието за промяна. “Промяната за София е единствено в развитието и реалната работа. Защото промяната не е лозунг, а посока и цел. За нея е нужна смелост и ясен поглед над злободневието на деня, дребните сметки и евтината популярност. Промяната не е в позата, не е в обещанието, а в решението. Именно решения са това, което очакват софиянци от нас”, подчерта Фандъкова. Тя обеща на общинските съветници, че вратата й винаги ще бъде отворена. “Това, което няма да приема и няма да подкрепя, е популизъм и опити да се използва града, за да се решават партийни задачи. Бъдещето на този град е по-важно от рейтинга, на която и да е партия, на която и да е персона. Казвам го и от позицията на човек, който 10 години е бил кмет - в историята на този град остават само решенията, останалото е суета, в която не трябва да позволим да се препъваме. Знам какво означава да си сбъркал, знам и какво означава да си бил прав, но ако не си намерил решение, ако не си преместил колелото напред, нищо от това че си бил няма да остане”, заяви Фандъкова и добави, че ще разчита на подкрепата на всички в СОС за промените, които ще предложи. До месец тя ще внесе в СОС структурни промени в работата на общината, които да гарантират по-голяма бързина на работата и контрол. Ще има и 3 нови ресора в екипа й от заместници – строителство, дигитализация и инвестиции, транспорт. След клетвата Белоградчишкият епископ Поликарп отслужи водосвет и подари икона на Света Богородица на Фандъкова. “Нека Света Богородица да ви помага и да ви благославя както досега, така и занапред достойно да работите за София и нейните жители”, заръча й Белоградчишкият епископ. Областният управител на София - град Николай Пехливанов пожела на общинските съветници и кметовете да работят до края на мандата в полза на София и гражданите й. “Не забравяйте избирателите си, но помнете, че сте длъжни на столицата. Нека гражданите да ви водят. Не забравяйте, че изпълнявате тяхната воля”, каза Пехливанов. Очаква се по-късно да започне и процедурата по избор на председател на СОС.", "date": "2019.11.12", "title": "Фандъкова: Вратата ми ще бъде отворена за всеки, деленето не води никъде (Снимки, обновена)"}
{"url": "https://www.24chasa.bg/novini/article/7861495", "text": "Държавата вече има готова концепция за плащането на втората пенсия. Предлагат се три варианта - плащане на пожизнена пенсия, на разсрочена или на еднократно теглене на парите от партидата. Последното обаче важи само при прекалено ниска натрупана сума по партидата. Тези предложения за законодателни промени в Кодекса за социално осигуряване са от социалния министър Бисер Петков. Те предвиждат да има гарантиран размер на пожизнената пенсия, който се записва в договора на всеки пенсионер. Пожизнени пенсии ще могат да получават осигурени, чиято втора пенсия би била не по-малка от 15% от минималната. Разсрочени тегления могат да изберат хората, чиито пари не стигат за пожизнена, но са над трикратния размер на минималната. Последният вариант е за хората, които са събрали най-малки суми, а цялата им сума е под 3 минимални пенсии. Те ще могат да получат парите си еднократно. Предвидени са варианти за наследяването на втората пенсия. Първи с втора пенсия ще бъдат жените, които през 2021 г. ще навършат 61 г. и 8 месеца. Те са събрали средно 4075 лв.", "date": "2019.11.12", "title": "Втората пенсия пожизнена, разсрочена или еднократна"}
{"url": "https://www.24chasa.bg/novini/article/7861332", "text": "Докато 5G смартфоните тепърва навлизат в ежедневието, светът вече се готви за надпревара в 6G технологиите. Наскоро съответните отдели на Китай съвместно проведоха церемония за старта на проучванията в областта на 6G технологиите, където бяха създадени работният екип и експертната група за научноизследователската и развойна дейност. Заместник-министърът на науката и технологиите на Китай Уан Си отбеляза, че 6G проучванията все още са в ранен етап и не е зададена ясна посока. Няма унифицирани определения за ключовите индекси и сценарии за приложения, добави той, цитиран от  Наскоро бяха пуснати 5G за търговска употреба, а следващото поколение телекомуникационни технологии се очаква да се появи около 2030 г. Според първата бяла книга за следващо поколение телекомуникационни технологии, 6G освен очевидното подобрение на възможностите за предаване, ще реализират и безпроблемна връзка между наземни, сателитни и въздушни мрежи. Когато 6G интегрира дигиталния и физически свят много от днешните фантазия ще се превърнат в реалност, уверени са експертите. Техните очаквания са да се създават виртуални обекти във физическата реалност, които ще могат да се променят по желание. Това означава, че 6G ще дава възможност на хората от различни географски места да се чувстват сякаш са заедно с безпроблемна връзка между устройствата и сетивата. В момента САЩ, Китай, Япония, Южна Корея и Финландия са сред държавите започнали проучвания на новата технология, а учените се опитват да намерят ясен път за развитието ѝ.", "date": "2019.11.12", "title": "Китай започва проучвания в областта на 6G технологиите"}
{"url": "https://www.24chasa.bg/novini/article/7861462", "text": "Турският президент Реджеп Тайип Ердоган заяви днес, че ще каже на президента на Съединените щати Доналд Тръмп, че САЩ не са изпълнили споразумението от миналия месец да премахнат сирийските кюрдски Сили за защита на народа от район покрай границата с Турция, предаде Ройтерс, цитирана от БТА. \"Невъзможно е да се каже\", че \"терористите\" са се изтеглили от ивицата в Североизточна Сирия, каза Ердоган, преди да отлети за Вашингтон на посещение, където утре той има планирана среща в Белия дом с американския си колега. Ердоган засегна и възраженията срещу решението на Анкара да репатрира джихадисти от \"Ислямска държава\" в собствените им страни, дори и в случаите, когато гражданството им е отнето. \"Приемали ги, не ги приемали, това нас не ни засяга\", заяви той, цитиран от турската частна телевизия НТВ. Турският президент не изключи също възможността Турция да прекрати преговорите си за членство в ЕС \"един ден\", съобщава ТАСС. \"(ЕС) прилага санкции спрямо нас от 1959 г., винаги са ни залъгвали с обещания, че ще ни приемат за член. Само че дадените обещания така и не са спазени. Трябва да знаете, че днес Турция е страна, която седи с вас на масата за преговори, но ние не сме вързани за тази маса. Преговорите един ден може да приключат\", каза той.", "date": "2019.11.12", "title": "Ердоган: Ще се оплача на Тръмп, САЩ не премахват кюрдските бойци от границата"}
{"url": "https://www.24chasa.bg/novini/article/7861483", "text": "Окръжна прокуратура - Кюстендил внесе в съда искане за определяне на мярка за неотклонение \"задържане под стража\" спрямо 28-годишна жена, обвинена за убийство на мъж. На 9 ноември в частен имот в бобовдолското с. Мламолово бе открит трупът на 62-годишния Пламен Й. Оказа се, че  e починал в резултат на пробождане с кухненски нож в областта на гърдите. В хода на разследването е била задържана Д. В. от Дупница, която е гостувала на пенсионера. По неофициална информация младата жена е от ромския квартал в Дупница и вероятно се е скарала с домакина за пари и го е намушкала с нож.", "date": "2019.11.12", "title": "Гледат мярка за неотклонение на млада дупничанка, обвинена в убийство на пенсионер"}
{"url": "https://www.24chasa.bg/novini/article/7861421", "text": "Крупна сума пари е задигната от офис на счетоводна къща в Гоце Делчев, съобщиха от ОД на МВР-Благоевград. В полицията е подадена жалба за извършената кражба за времето от 19 часа на 09.11.2019 г. до 08:50 часа на 11.11.2019 г. Изчезнали са около 15 000 евро и около 1 500 лв. За случая е уведомена РП-Гоце Делчев. Образувано е досъдебно производство.", "date": "2019.11.12", "title": "Задигнаха 15 хил. евро от счетоводна къща в Гоце Делчев"}
{"url": "https://www.24chasa.bg/novini/article/7861395", "text": "Издирват касоразбивачи, задигнали пари, злато и дебитни карти от Дома за възрастни с психични разстройства в дряновското село Радовци, съобщи ОДМВР -Габрово. На 11.11.2019 г. около 02:50 часа в РУ Дряново е постъпил сигнал от служител на социалното заведение, че алармената система в сградата се е активирала. При извършения оглед на местопроизшествието е установено, че след взломяване на прозорец и врата на сградата е била разбита метална каса, от която са отнети значителна сума пари, златни накити и предмети на неустановена стойност, както и 4 дебитни карти, собственост на различни лица, настанени в дома. В РУ Дряново е образувано досъдебно производство за престъпление по чл. 195, ал.1, т. 3 във връзка с чл. 194, ал.1 от НК. Работата по случая продължава под наблюдението на Районна прокуратура Габрово.", "date": "2019.11.12", "title": "Обраха касата на дом за психично \nболни край Дряново"}
{"url": "https://www.24chasa.bg/novini/article/7861535", "text": "Полицията току-що задържа арестанта-беглец, който нападна с дървена метла охранител  в Морската градина на  Бургас , съобщи говорителят на ОД МВР Цветелина Рандева. 28-годишният Атанас Русков Бундев е задържан в Карнобат. Той е родомо от котелското село Градец. Мъжът е излежавал присъда, издадена от Карнобатския районен съд по реда на Указа за борба с дребното хулиганство – 14 дни задържане в поделение на МВР и полагане на обществено-полезен труд. Вчера, към 17.25 ч., при почистване на обект в близост до Морската градина, издебвайки смрачаването, Бундев е нападнал охраняващия го полицейски служител, с дървената дръжка на метлата му нанесъл удар в областта на гърба и избягал. Веднага след получения сигнал за случая са предприети оперативно-издирвателни действия на територията на Бургас, а днес сутринта беглецът бе обявен за общодържавно издирване.", "date": "2019.11.12", "title": "Заловиха в Карнобат арестанта-беглец, ударил полицай с метла"}
{"url": "https://www.24chasa.bg/novini/article/7861556", "text": "Президентът Румен Радев проведе днес работна среща на „Дондуков“ 2 с посланика на САЩ в България Херо Мустафа, съобщават от прессекретариата на президента. В срещата се включиха и ръководните екипи на двете институции. По време на разговора бяха обсъдени актуални теми от взаимен интерес в сферите на енергетиката, икономиката, върховенството на закона, сигурността, търговия, инвестиционни програми и образование.", "date": "2019.11.12", "title": "Румен Радев се срещна с посланика на САЩ у нас Херо Мустафа"}
{"url": "https://www.24chasa.bg/novini/article/7860500", "text": "“Горчиви гроздови семена” - така се казва дебютната книга на д-р Мария Георгиева, автобиографичен роман за живота и летата на село преди години. Само за няколко месеца тя спечели любовта на стотици читатели не само защото голяма част от тях се припознават в историите, но и заради основната идея, с която е замислена - благотворителност. Причина за появата на книгата е 21-годишният Даниел Маринов от Враца - момче с нелека съдба, приковано за инвалидната количка след тежка травма преди 3 г. Анемия, която Дани развива впоследствие, го отвежда в кабинета на хематоложката д-р Мария Георгиева. Точно това случайно запознанство “пише” първите редове на книгата Целта отначало е да помогне за събирането на пари за лечението на Даниел. За трансплантация на стволови клетки в Турция са нужни 45 000 евро. “Симпатията между хората се появява спонтанно, без да очакваш и без да има някакво обяснение. Така беше и с Дани. Преди първия преглед очаквах при мен да дойде депресирано момче, а срещнах усмихнат, позитивен и слънчев човек, който нямаше как да оставя да повехне. Тогава се появи идеята и за книгата, чиято единствена цел бе благотворителност. Тя нямаше да види бял свят, ако не се бяхме срещнали”, разказа д-р Георгиева пред “24 часа”. Написва книгата за една година, а в началото на юли успява и да я издаде. Прави две представяния - едно на 15 август в родния Белоградчик и второ на 13 септември в София. С тях успява да събере 5000 лева, които отиват за лечението на Даниел. Малко след това разбира, че момчето е успяло да събере цялата необходима сума. Все още обаче не може да замине за Турция, защото развива сериозна уроинфекция, а за трансплантацията трябва да е в добро общо състояние. В момента се лекува и се очаква в началото на декември да му се направи литотрипсия, която да подобри състоянието му. Въпреки че парите за Даниел се събират, д-р Георгиева продължава благотворителното дело. “Моята идея беше, ако Дани събере сумата, докато все още се търси книгата, да намеря друга благотворителна кауза, която да подкрепя”, разказва лекарката. От майката на Дани разбира за 3-годишната Алекс от Варна. Момиченцето е родено с рядката диагноза фибуларна хемимелия - пълна липса на малък пищял и скъсен десен крак с деформирани глезен и стъпало. Лечението е оперативно, в няколко етапа и се извършва най-успешно от д-р Пейли в САЩ. Благодарение на помощта на стотици дарители първият етап завършва успешно през юли 2018 г. Направена е корекция на глезена, изправяне на тибията и удължаване на крачето с 5 см, след което Алекс преминала през 7-месечна рехабилитация.  “Всяко оперативно лечение следва растежа на детето, на Алекс са необходими още 2 операции. Следващата е планувана за есента догодина и за нея трябва да се съберат 170 000 долара. Има още една след 4-5 години, която удължава костта, така че да се уравновесят и двата крака. За всичко това остават да се съберат около 592 000 лв.” обясни д-р Георгиева. Затова тя продължава своята кауза. Преди дни представи книгата си в библиотека “Гео Милев” в Монтана и успя да събере 3000 лв., които ще бъдат преведени по сметката на детето. “Вярвам, че когато разгърнете страниците и се потопите в хрониката на моето детство, самите вие ще се върнете във вашето. Ще прегърнете отново онези, които отдавна са прах, но са живи в сърцата ви. Малката книга с голяма мисия ще ви направи по-добри и по-истински, защото ще помогнете на Дани от Враца да бъде отново здрав, а на 3-годишната Алекс да проходи”, обърна се тя към аудиторията в Монтана. Събитието бе организирано от дамски клуб “Монтана на токчета”, чиито представителки също ще подпомогнат Алекс. А представянето на “Горчиви гроздови семена” продължава - следва среща с читателите на 29 ноември в Пловдив. “Аз не познавам детето, нито семейството му, но реших, че това е най-добрият начин, по който мога да помогна и докато книгата се търси, ще продължа”, казва хематоложката. Тя благодари за подкрепата и на свой близък приятел, както и на първия си братовчед, които финансират издаването на първия и втория тираж на романа. В момента се продават бройки от третия тираж, за издаването на които помагат и от дамския клуб в Монтана. Д-р Мария Георгиева е майка на две деца. Тя е млада, енергична, с широка усмивка и непокорни къдрици. “Родена съм в Белоградчик и винаги, когато се връщам в моя роден Северозапад, ми става топло на сърцето. Усещам родните си корени в село Бело поле. Представям го откъм хубавата, светлата страна, а не като забравено от Бога. Разказите в книгата започнаха да се раждат при едно мое пътуване до Белоградчик. В тях описвам селската идилия, глашатая, тромпетиста от местната духовна музика и най-близките ми хора, които исках да останат живи. Гроздето е символ на живота, в който има сладки и горчиви моменти, а фонът е Любовта”, споделя тя. Започва да пише стихове, разкази и есета още като ученичка, но за професионален път избира медицината. Завършва Медицинския университет в Плевен и работи като лекар от 1996 г. Днес е специалист по вътрешни болести и клинична хематология в столичната МБАЛ “Света София”.", "date": "2019.11.12", "title": "Лекарка написа  книга, за да помогне на свой пациент, сега събира пари за дете, което не познава"}
{"url": "https://www.24chasa.bg/novini/article/7861846", "text": "Гръцката полиция е задържала 120 нелегални чужденци при операция за освобождаване на окупирана изоставена сграда в атинския квартал \"Ексархия\", съобщи гръцката телевизия \"Скай\". Интересно е, че окупираната сграда е била културен център по време на Олимпийските игри през 2004 г. и принадлежи на гръцкото министерство на културата. През миналия април тя е била обект на друга полицейска операция, но след това е била окупирана отново, припомня БТА. Полицията е задържала и двама членове на неправителствена организация и двойка, която се е опитала да достигне до сградата, за да се срещне с нейните обитатели, и се е държала провокативно с полицията. В последно време гръцката полиция често извършва операции в квартал \"Ексархия\", където много изоставени сгради са окупирани от анархисти, наркодилъри и мигранти.", "date": "2019.11.12", "title": "Гръцката полиция задържа 120 нелегални чужденци в изоставена сграда в Атина"}
{"url": "https://www.24chasa.bg/novini/article/7861416", "text": "Десет европейски бивши външни министри са изпратили писмо до Европейския съюз, в което го призовават да преодолее вътрешните несъгласия по въпроса за разширяването си със страните от Западните Балкани, съобщава гръцкият вестник \"Ефимерида тон синдактон\". Писмото е било съставено по инициатива на бившия министър на външните работи на Гърция Никос Кодзиас, информира БТА. В писмото си бившите министри подчертават, че \"упоритото противопоставяне на започването на присъединителни преговори с Албания и Северна Македония, въпреки препоръките на Европейската комисия и волята на голямото мнозинство от страните-членки на ЕС и на Европейския парламент, поставя под заплаха останалото влияние на ЕС в непосредственото му обкръжение, като поставя под съмнение и способността му да въздейства върху стратегическите процеси и стабилността в Югоизточна Европа\". Според подписалите писмото ЕС трябва \"да преразгледа творчески ролята си в новата международна среда и да й придаде перспектива с цел (да може) да действа самостоятелно в тази среда и да укрепи външната си политика и отбранителните си способности\". Отказът от започване на присъединителни преговори представлява предвестник на вътрешни проблеми в Северна Македония и Албания, страни, които в много голяма степен се уповаваха на перспективата от подкрепа от страна на ЕС, пише в писмото. Отказът подкопава преговорите между Сърбия и Косово и засилва центробежните сили в Босна и Херцеговина, допълват бившите външни министри. Процесът на присъединяване ще продължи много години, по време на които ще има достатъчно време, през което да бъде съчетана необходимостта от по-голяма кохезия в ЕС с нуждата от запазване на европейската перспектива на страните от Западните Балкани жива, се казва в обръщението. Писмото е подписано от бившите министри на външните работи Никос Кодзиас (Гърция), Игор Лукшич (Черна гора), Зигмар Габриел (Германия), Весна Пусич (Хърватия), Никола Попоски (Северна Македония), Карин Кнайсъл (Австрия), Йоанис Касулидис (Кипър), Дитмир Бушати (Албания), Кристиан Вигенин (България), Горан Свиланович (Югославия).", "date": "2019.11.12", "title": "10 бивши външни министри зоват ЕС да интегрира Западните Балкани"}
{"url": "https://www.24chasa.bg/novini/article/7861847", "text": "Бившият държавен секретар на САЩ Хилари Клинтън изрази недоумение, че изборите във Великобритания са само след месец, а правителството в Лондон още не е публикувало доклада за руското влияние в британската политика, предаде Асошиейтед прес, цитирана от БТА. Тя каза в интервю за Би Би Си, че обществото заслужава да знае какво има в този доклад, изготвен от парламентарната комисия по разузнаването и сигурността. \"Необяснимо и срамно\", заяви Клинтън, която бе кандидат за президент на САЩ през 2016 г., но загуби от Доналд Тръмп. Според американското разузнаване Русия се е намесила в предизборната кампания в Съединените щати, припомня Франс прес. Докладът от 50 страници бе предаден на британския премиер на 17 октомври след няколкомесечно разследване. Той още не е направен публично достояние въпреки призивите на председателя на комисията Доминик Грийв. Според в. \"Гардиън\" докладът разглежда опитите за руска намеса в кампанията за референдума за Брекзит през 2016 г. Министърът на финансите Саджид Джавид заяви пред Би Би Си, че това забавяне е напълно нормално, предвид деликатната информация, съдържаща се в документа. Неговият заместник Риши Сунак каза пред телевизия Ай Ти Ви, че има процедурен срок, който трябва да се спази, предаде Ройтерс.", "date": "2019.11.12", "title": "Хилари Клинтън: Защо Лондон не говори за руската намеса в британската политика"}
{"url": "https://www.24chasa.bg/novini/article/7861879", "text": "От съображения за сигурност изключиха атомната електроцентрала, която се намира недалеч от епицентъра на труса, който разлюля в понеделник Югоизточна Франция, съобщи Четирима души са пострадали при земетресението с магнитуд 5,4 по Рихтер. Един от ранените е настанен в болница в тежко състояние. Трусът е бил усетен в обширна зона, от Лион на север до Монпелие на юг. Сериозни щети са нанесени на над 20 постройки, като най-тежко е положението в малкия град Тей. Освен 30 сгради, които според властите са разрушени и не могат да бъдат възстановени, други 250 къщи са със значителни щети. Според пожарникарите, в Льо Тей са регистрирани множество срутвания на стени и пукнатини по покривите на сгради и тавани. \"Стена с дължина пет метра напълно се срути върху съседна сграда. Таванът и е на път да падне\", заяви жител на града пред канала. Около 300 жители на общината бяха евакуирани и настанени в местни училища. По-рано беше съобщено, че енергийната корпорация EDF в резултат на земетресението временно е преустановила работата на три реактора в атомна електроцентрала. Явлението е изключително рядко, тъй като в тази част на Франция сеизмичната активност е много слаба. „Беше много силно и си помислих, че в къщата влиза камион. Уплаших се много и още не мога да се възстановя”, жителка на района.", "date": "2019.11.12", "title": "Изключиха АЕЦ във Франция заради земетресението"}
{"url": "https://www.24chasa.bg/novini/article/7861870", "text": "Трамвай номер 10, който се обърна в София, е дерайлирал, след като ватманаката е опитала ръчно да смени стрелката пред Съдебната палата. Тя можело да го направи и механично, но не е карала на ток, за да се възползва от функцията. Това заяви зам.-директорът Иво Василев от Столичния електротранспорт Той посочи, че единият комплект колела е тръгнал по едни релси, а другият - по други. Най-вероятната причината е, че трамваят се е движил с повече от 10 км/ч. Заради това трамваят се блъснал в тротоара, а жена била блъсната от задницата. Тя не е била затисната и след пристигнето на \"Бърза помощ\" е ходила сама до линейката, но ръката й е изглеждала зле, обясни мъж, който се е возил в трамвая. Той посочи, че там се чул трясък, а при резкия завой - си ударил носа в седалка, заради което той се разкървавил. Ватманката не могла да обясни защо е преминала ръчно, а през деня не е имало докладван проблем със стрелката.", "date": "2019.11.12", "title": "Трамваят дерайлирал, след като ватманката опитала ръчно да смени стрелката"}
{"url": "https://www.24chasa.bg/novini/article/7861952", "text": "Руското участие в антитерористичната операция в Сирия е спомогнало Иран да засили влиянието си в тази страна. Този извод се съдържа в публикуван наскоро доклад на лондонския Международен институт за стратегически изследвания (МИСИ) под заглавие \"Иранските мрежи за влияние в Близкия изток\". След година и половина проучвания авторите твърдят, че в перспектива Иран може да спечели от по-интензивната вече размяна на разузнавателни данни с Русия след края на бойните действия в Сирия. Преди руските Военнокосмически сили (ВКС) да заминат за Сирия, в иранската военна кампания в тази страна имаше множество слаби места, признава МИСИ. Като главен инструмент на Техеран в конфликта експертите открояват подразделението \"Кудс\" от Корпуса на гвардейците на ислямската революция (КГИР). Командващият \"Кудс\" генерал Касем Солеймани често включваше в бойните действия нередовни формирования от други страни, но при все това имаше нужда от въздушна подкрепа, най-нова артилерия и партньори за специални операции. Предвид историята на руско-сирийските връзки и скептицизма на Кремъл относно значението на т. нар. Арабска пролет Русия бе \"очевиден избор\" за Солеймани, се казва в доклада на МИСИ. Според авторите Русия е потвърдила реномето си на ирански партньор с готовността да продава на Ислямската република оръжия и ядрени технологии, дипломатическата подкрепа в Съвета за сигурност на ООН, опитите да гради отношения с бившия президент на Иран Махмуд Ахмадинеджад, както и с посредничеството за сключване на многостранната \"ядрена сделка\". В доклада се казва, че през юли 2015 г. Солеймани е посетил Москва, за да договори с президента Владимир Путин взаимодействието между двете страни в Сирия. В края на септември 2015 г. руският Съвет на федерацията (горната камара на парламента, б. пр.) единодушно одобри искането на Путин да използва ВКС. \"Присъствието на Русия и интензивността на операциите й (в Сирия, бел. изд.) рязко нараснаха\", подчертават учените. Те посочват, че в средата на април 2016 г. Русия е използвала иранската въздушна база в Хамадан. \"За пръв път от Втората световна война чуждестранна държава действаше от територията на Иран - се казва в текста. - Използването на иранска база бе знаково с оглед конституционните забрани.\" За руско-иранското партньорство бе от съществено значение връщането на Алепо под контрола на сирийските правителствени сили, отбелязват експертите. Според тях сътрудничеството между Москва и Техеран в разузнавателната сфера може да продължи. МИСИ си задава примерно въпроса доколко \"иранските възможности в кибернетичната сфера биха могли да спечелят от по-тясно сътрудничество с Русия по разузнавателните канали след войната в Сирия\". Нека обаче обърнем внимание, че във висшите ешелони на иранската власт няма единно мнение за нуждата от тесни връзки с Москва. Скорошен доклад на американската аналитична корпорация РАНД, анализиращ вътрешнодържавни дискусии в Ислямската република, сочи, че образът на Русия в очите на военния и политическия елит на Иран е противоречив. Иранците не желаят да са уязвими за каквато и да било намеса от чужбина, изтъкват изследователите от РАНД, наричайки взаимодействието между Москва и Техеран сътрудничество по неволя. Разпространено е становището, че голям потенциал за конфликт в руско-иранските отношения съдържа именно сирийското досие. \"Не бива да надценяваме значението на руско-иранските отношения - заяви за \"Независимая газета\" Антон Мардасов, експерт на Руския съвет по международните въпроси. - В тях често пъти прозира популизъм. Трябва обаче да отчетем, че освен Сирия Москва и Техеран развиват съвместна дейност по други писти - в Афганистан, Каспийския регион, във военнотехническото сътрудничество. Дори влошаване на отношенията заради сирийското досие едва ли ще промени коренно качеството на контактите. Разбираемо е, че Русия и Иран разглеждат по различен начин постконфликтното устройство на Сирия.\" Според наблюдателя Русия разчита да постигне поне подобие на компромис поради нуждата от инвестиции в Сирия и неспособността на сирийското правителство да предприема сериозни операции без всеобхватна подкрепа от въздуха и без постоянни сделки между Москва и Анкара. \"Оттук идват различията в гледните точки на Иран и на Русия за включването на опозицията във въоръжените сили на Сирийската арабска република (САР) - казва Мардасов. - Макар че този вариант в известен смисъл е добър за прагматичните иранци: така присъствието и дейността им в Сирия не изпъкват толкова явно. Всъщност Иран отдавна вече е сменил своя курс в САР и днес маскира военната си дейност като икономически проекти за възстановяване на сирийските институции и инфраструктурата. Русия не го усеща твърде болезнено, защото все някой трябва да запълни вакуума при липсата на голям интерес сред родните бизнесмени към САР, където трябва да сключват договори с прекомерно дългосрочна възвръщаемост. Далеч не всички играчи могат да си го позволят.\" Същевременно за Москва е важно Иран да не прекрачва с действията си \"червената черта\", отвъд която ред сирийски райони се превръщат в мишени за израелските сили, казва анализаторът. \"В перспектива при по-нататъшно отслабване на Сирийските демократични сили (многоетнически алианс в североизточните райони на САР, бел. изд.) Русия ще трябва да избере как да запълни вакуума в Източна Сирия: да се включи там самостоятелно и да формира от местни сили някакъв буфер, може би стимулиран от Рияд и Абу Даби, да допусне по-активно участие на турските тайни служби, работещи с племената, или да допусне по-нататъшно разширяване на иранското влияние - отбелязва Мардасов. - Тук има място и за компромисно решение, но мисля, че Дамаск може да разиграе нещата в своя полза. Защото той обяснява преразпределянето на вътрешните ресурси и сфери на влияние с руско-иранските противоречия, които съзнателно преувеличава.\" (БТА)", "date": "2019.11.12", "title": "Доклад обвинява Русия за експанзията на Иран"}
{"url": "https://www.24chasa.bg/novini/article/7861974", "text": "Съдът на ЕС заяви, че Европейският парламент трябва да реши дали вкараният в затвора в Испания каталунски лидер Ориол Жункерас, който бе избран за евродепутат, трябва да се ползва с имунитет, предаде Асошиейтед прес, цитирана от БТА. Жункерас е избран за евродепутат и Испания не може да му пречи да си изпълнява функциите, гласи мнението, което не е правно обвързващо. Съдът на ЕС бе сезиран от испанския Върховен съд, който по-рано тази година осъди 12 бивши каталунски политици и активисти за ролята им в отцепническото движение през 2017 г. Жункерас, който бе вицепремиер на регионалното каталунско правителство, бе осъден 13 години затвор за противодържавна дейност и неправомерно използване на средства. Присъдата не му позволява да заеме мястото си в ЕП.", "date": "2019.11.12", "title": "Съд: ЕП да реши дали вкараният в затвора каталунски лидер Жункерас да се ползва с имунитет"}
{"url": "https://www.24chasa.bg/novini/article/7862000", "text": "Шестима кримски татари получиха днес в Русия тежки присъди за тероризъм, предаде Франс прес, цитирана от БТА. Правозащитната организация \"Амнести интернешънъл\" осъди процеса, предвид обвиненията срещу Москва, че се стреми да подчини тази мюсюлманска общност. Военен съд в южния руски град Ростов на Дон издаде присъди от 7 до 19 години затвор срещу Емир Усеин-Куку, Муслим Алиев, Вадим Сирук, Енвер Бекиров, Рефат Алимов и Арсен Джепаров по обвинения, че са създали в Крим, анексиран от Русия през 2014 г., клетка на радикалното ислямистко движение Хизб ут Тахрир. Забранено в Русия и разглеждано от властите като терористично, това движение се обявява за ненасилствено и твърди, че се стреми с мирни средства да създаде халифат, по-специално в мюсюлманските региони на Русия и в бившите съветски републики в Централна Азия, отбелязва АФП. Магистратите обаче прецениха този стремеж като \"опит за завземане на властта с насилие\". Арестувани през 2016 г., шестимата обвиняеми винаги са отричали да членуват в Хизб ут Тахрир и са определяли като политически гоненията срещу тях, писа по повод процеса руският в. \"Комерсант\". Повечето кримски татари са против анексията на украинския полуостров от Русия и затова са подложени на силен натиск от руските власти. Москва, например, забрани като \"терористична организация\" Меджлиса - представителен орган на татарите от Крим, прогони от полуострова историческия им лидер Мустафа Джемилев и закри телевизията на това малцинство. След днешната присъда \"Амнести интернешънъл\" гневно осъди \"забележителната жестокост\" на руското правосъдие и разкри, че правозащитникът Емир Усеин-Куку е критикувал в миналото репресиите, на които според него са подложени кримските татари.", "date": "2019.11.12", "title": "Шестима кримски татари получиха в Русия тежки присъди за тероризъм"}
{"url": "https://www.24chasa.bg/novini/article/7862042", "text": "Камион блъсна и уби петгодишно момиченце в Русе и избяга от мястото на инцидента. Трагедията се е разиграла преди обяд в в русенския квартал \"Долапите\". Според полицията, сигналът за инцидента е постъпил на тел. 112 в 11:32 часа. По първоначално подадената информация, камионът е блъснал детето на ул. \"Бяла черква\" при маневра, но не спрял, а побързал да се отдалечи. Веднага към адреса били изпратени екипи на полицията и ЦСМП. Екипът на Спешна помощ успял само да констатира смъртта на детето – 5 г. момиче. Водачът и превозното средство не са били установени на местопроизшествието и от полицията са предприети действия по издирването им. Местопроизшествието е запазено, извършва се оглед. Причините и обстоятелствата, довели до възникване на инцидента, се изясняват. В резултат на проведените оперативно-издирвателни мероприятия, във връзка с възникналия по-рано днес пътен инцидент със загинало дете в русенския квартал „Долапите“, полицията е установила посочения от свидетели товарен автомобил и водача му в град Русе. Превозното средство е от марката ГАЗ – 53. То е било управлявано от мъж на 76 години. Изяснява се съпричастността му към пътнотранспортното произшествие, уточниха от МВР-Русе.", "date": "2019.11.12", "title": "Камион блъсна 5-годишно момиче в Русе, шофьорът избяга (Обновена)"}
{"url": "https://www.24chasa.bg/novini/article/7862064", "text": "Служители на Четвърто РУ установиха и задържаха трима мъже за нанесен побой. Действията по разследването стартирали в края на миналата година, когато 21 - годишен подал сигнал. Пред разследващите той разказал, че с брат му - на 18 години, посетили столично заведение в кв. \"Лозенец\", където в ранните часове на 25 декември 2018г. неизвестни мъже им нанесли побой, съобщиха от пресцентъра на МВР. По случая било образувано досъдебно производство. В рамките на проведените множество оперативно-издирвателни действия са установени и задържани трима мъже на 51, 27 и 42 години, съпричастни към деяние. След доклад на материалите в Софийска районна прокуратура задържаните са привлечени като обвиняеми по чл. 131, ал. 1 от НК. Работата продължава.", "date": "2019.11.12", "title": "Задържаха трима, пребили младежи в столичния кв. \"Лозенец\" м.г."}
{"url": "https://www.24chasa.bg/novini/article/7861712", "text": "На 13 ноември в София хотел Балкан Конференция, посветена на Географските информационни системи (ГИС) ще събере на едно място представители на Европейския сателитен център, Европейската асоциация на спешните повиквания (112), Министерството на околната среда и водите, Министерството на вътрешните работи и редица експерти в сферата на ГИС. Всички те ще обсъдят как посредством Географските информационни системи можем да се справяме по-ефективно с предизвикателствата, пред които се изправяме, в сфери като управление при извънредни ситуации, околна среда, сигурност, инфраструктура и много други. Събитието се провежда по повод Световния ГИС Ден в България, чийто официален организатор е ЕСРИ България – водещата ГИС компания в страната и представител на международния ГИС пионер Esri, който тази година отбелязва юбилейните 50 години от създаването си. Партньори на ГИС Деня са рекордните над 40 организации, а опит и идеи в рамките на конференцията ще обменят стотици представители на държавната администрация, бизнеса, неправителствения сектор и академичната общност. Сред международните лектори, които ще вземат участие в престижния форум е Адриано Баптиста, директор „Операции“ в Сателитния център на Европейския съюз (SatCen EU). Той ще представи приложението на ГИС технологиите за нуждите на навременна, надеждна и ефективна подкрепа към общата политика за сигурност и отбрана на Европейския съюз. Адриано Баптиста ще покаже на живо, използвани от Сателитния център геоинформационни системи за следене в реално време, планиране, анализ на риска и управление в сферата на сигурността в Европа. Франциско Нобре, заместник-председател на Европейската асоциация на спешните повиквания (112) също ще се включи в конференцията, като сподели опита си от редица успешни международни проекти и приложението на ГИС за киберсигурност, управление при кризи, търсене и спасяване, спешни повиквания 112 и правоприлагане. В рамките на форума ще бъде показан и изпълнявания в момента проект за създаване на Система за управление на водите в басейна на река Искър, който се явява първа фаза на Националната система за управление на водите в реално време в България. Проект, чиято основна цел е предотвратяване и управление на риска от наводнения и настъпване на неблагоприятни последици за човешкото здраве и околната среда чрез централизирано събиране, обработване и анализ на информация в реално време. По време на конференцията ще бъдат представени и редица други актуални ГИС проекти в различни сфери. Основен фокус в тази част от програмата ще е ГИС-базираната електронна платформа „Единна информационна точка“, която ще бъде демонстрирана на живо. Системата е основа за развитие и сътрудничество в сферата на инфраструктурата и комуникационните мрежи с страната, като интегрира данни за цялата техническа инфраструктура на България – електронни съобщителни мрежи, ВиК, газ, пътна, жп и електро инфраструктура, топлопроводи, улично осветление и др. Друг основен акцент в конференцията ще бъде прилагането на ГИС за справяне с предизвикателствата пред местното самоуправление и териториално планиране, където участие ще вземат Таня Христова, кмет на Община Габрово, както и представители на Визия за София. По случай Световния ГИС Ден, ЕСРИ България организира и Национален конкурс за карти под надслов  . Конкурсът се провежда в партньорство с Министерството на образованието и науката, Министерството на културата и Министерството на туризма. Всички карти, участващи в конкурса ще бъдат включени в изложба, която ще съпътства ГИС конференцията. В рамките на изложбата ще бъде представена и детската карта „Създаване на светове“ с автор Рада Скумова, на 15 години, ученик в НУИИ „Илия Петров“, гр. София, която тази година спечели първо място на Международната изложба за детска карта на света „Барбара Петченик“ в гр. Токио. , коментира Евгения Караджова, управител на ЕСРИ България и председател на Организационния комитет на Световния ГИС Ден у нас.", "date": "2019.11.12", "title": "Природни бедствия засягат средно 24 милиона души всяка година"}
{"url": "https://www.24chasa.bg/novini/article/7862089", "text": "Елен Герджиков отново ще е председател на Столичния общински съвет. Той бе избран на поста с тайно гласуване, при което получи 33 гласа. Освен него за поста бяха номинирани юристката и досегашен зам.-председател на СОС Милка Христова от БСП, която получи 15 гласа, и бившият съдия Методи Лалов от “Демократична България”, който получи 12 гласа. Елен Герджиков е общински съветник от ГЕРБ от 2007 г. Председател е на СОС от януари 2012 г. “Нека да вършим повече работа за София. След като отминаха страстите от изборите е време да се захванем за работа. Политическата идентичност се отстоява по 2 начина - единият като участваш активно с предложения и другият - отричането на всичко. Надявам се да изберем първият начин. Стана ясно, че имаме общи идеи и можем поне тях да реализираме”, каза Герджиков. За зам.-председатели на СОС бяха избрани проф. Иво Петров от ГЕРБ, Милка Христова от БСП и арх. Борислав Игнатов от “Демократична България”. Герджиков обяви, че веднага ще сформира работна група, която да подготви нов правилник за работа на СОС.", "date": "2019.11.12", "title": "Елен Герджиков ще ръководи Столичния общински съвет за трети път"}
{"url": "https://www.24chasa.bg/novini/article/7862083", "text": "Палестинските групировки и израелските въоръжени сили от няколко часа си разменят удари, след като при бомбардировка в Газа рано тази сутрин бяха убити командирът на военното крило на групировката Ислямски джихад Баха Абу ал Ата и съпругата му Асма. Ранени са и четири от децата им. Израелските военни наредиха на населението в голяма част от страната до края на деня да си остане у дома и да избягва места, където се събират много хора, тъй като се очаква масираният ракетен обстрел от Газа да продължи, предаде Асошиейтед прес. По нареждане на армията са отменени занятията в училищата и университетите, както и работният ден с изключение на жизненоважните сфери. Българският посланик в Израел Румян Бъчварова също реагира на бомбардировките - затвори посолството и даде указания на сънародниците ни и туристите там. \"Поради усложнената на 12 ноември 2019 г. обстановка препоръчваме временно да не се пътува в Израел, а всички български граждани на територията на страната трябва да имат предвид, че са изключително непрепоръчителни посещенията на места на териториите на Западния бряг, Източен Ерусалим, в близост до границата с Ивицата Газа, Голанските възвишения\", съобщават от посолството ни в Израел. \"Препоръчваме при пристигане в местата за настаняване в Израел всички туристи да се поинтересуват за наличието на бомбоубежища в района. В случай на задействани звукови сирени за въздушно нападение (ракетна атака), хората следва да се отправят по най – краткия път до бомбоубежище и да чакат спиране на сигнала за опасност\", съобщиха от МВнР. \"В случай, че няма укритие или не може да се стигне до него навреме, лицата следва да се прикрият до най – близката стена или преграда, което би могло да ги предпази от потенциален взрив или осколки от шрапнели. При всички случаи следва да се спазват инструкциите, давани в такива случаи от органите на обществения ред и/или на военни части.\", се казва още в съобщението, публикувано на сайта на МВнР. Във връзка с усложнената обстановка посолството на България в Тел Авив е затворено за клиенти. При необходимост от съдействие българските граждани могат да се свържат с посолството на България в Тел Авив на следните телефонни номера: + 972 3 696 13 78 и + 972 3 696 13 61 или мобилни номера за спешни случаи +972 54 59 54 379 и +972 54 764 00 89.", "date": "2019.11.12", "title": "МВнР съветва българите в Израел да търсят бомбоубежища"}
{"url": "https://www.24chasa.bg/novini/article/7862171", "text": "Не смятам, че се налага да създаваме поредната анкетна комисия. Правна комисия има достатъчно правомощия и ние сме заявили готовност да обсъждаме промени в изборното законодателство, но това може да се случи, след като имаме официалните доклади от ЦИК за тези избори, за да можем да се позовем на проблемите, които те са установили. Това каза шефката на депутатите от ГЕРБ Даниела Дариткова пред журналисти в парламента по повод на сутрешната среща на парламентарно представените партии, на която ГЕРБ не присъства, но останалите се обединиха за промени в Изборния кодекс. Разчитаме на официалните органи, все още има дела по отношение на законността на изборите в някои места. Смятаме, че прибързаното поведение в никакъв случай няма да бъде полезно за вземането на устойчиви и конструктивни решения в тази посока. Ще предоставим нашите предложения за промени на вниманието на колегите то опозицията. Разбирам, че госпожа Нинова е една амбициозна лидерка, която изпревари с тази среща даже президента Радев, но по отношение на изборните правила не бива да се бърза само, за да се обявиш за защитник на правилното изборно законодателство, отсече Дариткова. Тя обясни, че ГЕРБ не са присъствали на срещата, защото още миналият петък тя била обявена да бъде от 14 ч., по време на извънредното заседание на парламента. По-късно тя била преместена в друг час, но според тях това били прибързано, а и несериозно да се прави, когато се гледа бюджета на НЗОК и ДОО.", "date": "2019.11.12", "title": "ГЕРБ за Изборния кодекс: Hяма нужда от поредната анкетна комисия"}
{"url": "https://www.24chasa.bg/novini/article/7862195", "text": "Премиерът на Северна Македония Зоран Заев обеща по-високи заплати в държавния сектор, съобщават македонските медии. Правителството планира да изхарчи 3,9 милиарда евро и с новия бюджет от 1 януари пенсиите ще се увеличат с 850 до 900 денара. Министърът на финансите и премиерът съобщиха на пресконференция, че най-много ще се инвестира в човешкия капитал - в здравеопазване, образование и социална защита. Ще бъдат отделени 100 милиона денара за борба със замърсяването на въздуха, предаде телевизия Телма, предава БТА. Повече пари ще получат всички в администрацията, като най-голямо ще е увеличението за лекарите специалисти, чиито заплати ще се увеличат с 25 на сто от февруари, а учителите ще получат 10 процента повече от януари. Всички служители в администрацията вече получиха пет процента повече със заплатата през октомври. Заев \"черпи\" преди изборите /на 12 април догодина/ с историческо увеличение на заплатите, но каква ще бъде цената, пита в заглавие Дойче веле. Синдикатите са доволни, но експертите реагираха с доза скептичност и тревога предимно поради драстичното увеличение в определени сектори. Те нямат дилеми, че заплатите трябва да растат, но предупреждават, че това трябва да е в резултат на производителността.", "date": "2019.11.12", "title": "Заев \"черпи\" предизборно с историческо увеличение на заплатите"}
{"url": "https://www.24chasa.bg/novini/article/7862200", "text": "Вицепремиерът и министър на външните работи Екатерина Захариева заминава на официално посещение в Ангола и Намибия в периода 13-15 ноември 2019 г., съобщиха от пресцентъра на Външно. В рамките на визитата на 13 ноември Екатерина Захариева ще се срещне с президента на Република Намибия Хадж Джайнгъб, както и със заместник министър-председателя и министър на външните работи Нетумбо Нанди-Ндаитва. В Ангола на 15 ноември министър Захариева ще бъде приета от министъра на външните работи Мануел Домингош Аугушто за разговор на четири очи и пленарни разговори между делегациите. Основна цел на посещението е да се придаде нов тласък на отношенията и сътрудничеството на България с държавите от Африка на юг от Сахара. България има традиционно добри връзки със страните от Африка, като възобновяването и развитието на отношенията с тях са един от основните външнополитически приоритети на страната ни. За първата половина на 2019 г. взаимната търговия с Намибия включва само български износ – медни руди и техни концентрати, електрически акумулатори, биологични продукти, на обща стойност 84,3 млн. долара. За първите 6 месеца на 2019 г. българският износ за Ангола възлиза на 0,8 млн. долара, а вносът – 3,8 млн. долара. В момента България внася от Ангола рафинирана мед и необработени медни сплави, а изнася продукти от химическата, автомобилната, леката промишленост. Външнотърговските отношения на България с региона са част от общата търговска политика и политиката за сътрудничество за развитие на ЕС спрямо държавите от Африка на юг от Сахара, в чието формиране страната ни участва активно.", "date": "2019.11.12", "title": "Захариева заминава на официално посещение в Ангола и Намибия"}
{"url": "https://www.24chasa.bg/novini/article/7862227", "text": "Жилищен парк Royal Garden се утвърди като един от най-предпочитаните комплекси в Пловдив. Съвсем скоро се очаква той да бъде завършен и да посрещне своите обитатели. В двете стъпаловидни Г-образни жилищни сгради са разположени апартаменти, чиято вътрешна архитектура е съобразена с новите тенденции и изисквания за функционалност на пространството в жилищата. Хората в Royal Garden могат да се насладят на 2,85 м височина на помещенията и изчистени правоъгълни форми. Това позволява разнообразни дизайнерски решения, създава усещане за простор и удобство в апартаментите. Предвидено е отопление от ТЕЦ. Избрана e висококачествена шесткамерна дограма на Rehau Synego. До всеки апартамент в комплекса ще бъде изградена оптична връзка и видеодомофонна система за контрол на достъпа. Royal Garden разполага с комфортни многостайни апартаменти - един рядък за пазара продукт. Част от жилищата са с общирни открити тераси, обкантващи голяма част от помещенията. В сградите е обърнато специално внимание на елегантно оформените общи части, решени с дървесни акценти, за да се създаде усещането за уют още при влизане. Използваните материали са с качество, подходящо за високо натоварване. Жилищен парк Royal Garden разполага с множество удобства. На партерния етаж са разположени единични и двойни гаражи и обслужващи помещения. На подземното ниво са разположени паркоместа и гаражи. От него до жилищата се стига чрез асансьори от висок клас на световния лидер Orona и топли връзки. Удобство предоставят и гаражните врати с автоматизирано дистанционно управление. До подземния паркинг се стига чрез автомобилна рампа с подгряване, което прави достъпа през зимните месеци абсолютно безпроблемен. Преминавайки през градината на жилищен парк Royal Garden, обитателите на комплекса могат да достигнат до входовете към всяка от жилищните сгради. Тя е обширна и проектирана така, че да дава възможност за отглеждане на различни растения. Акцент в нея са изключително красивите солитери от японски вишни, които с цъфтенето си през пролетта са се превърнали в атракция навсякъде по света, напомняйки за блаженство. Жилищен парк Royal Garden се намира в квартал „Отдих и култура“, на място с новоизградена инфраструктура, отлично поддържана паркова среда и приятна атмосфера. Близо е до Гребната база, детски градини, хипермаркети, мол „Пловдив” и спортни съоръжения. За да може жилищният парк да се впише по най-добрия начин в средата, фасадата му е решена в светли и земни тонове. Обърнато е особено внимание на материалите за нейното изпълнение. Те са с висока енергийна ефективност. Фасадната топлоизолационна система е от лидера в бранша Baumit, а последните два етажа са изпълнени с вентилируема фасада с HPL в дървесни тонове от водещата холандска фирма Trespa. Използвани са ефективни топлоизолационни материали и такива с клас на реакция на огън, нормиран за съответната степен на пожароустойчивост.", "date": "2019.11.12", "title": "Нов стил на живот за пловдивчани с Royal Garden"}
{"url": "https://www.24chasa.bg/novini/article/7861526", "text": "Лагер, пълен с булки на \"Ислямска държава\" и техните деца, се превръща в \"мини халифат\", въпреки смъртта на лидера на ИДИЛ Абу Бакр ал Багдади. Повече от 70 000 души, предимно жени и деца, са в лагера \"Ал Хол\" в Североизточна Сирия. Кюрдските бойци, които ги охраняват, вече ги няма заради неотдавнашното турско нашествие. Насилието зад оградите на лагера се е увеличило драстично, убити са няколко души. Децата, живеещи в ужасяващата среда, са дълбоко травмирани от случващото се. \"Ще те убием, ще те заколим\". Това заявява 10-годишно момче пред обектива на журналист от Sky News, посетил лагера. По време на интервюто, момченцето цитира на арабски стих от Корана: \"Бог казва: \"Обърнете се към Аллах с искрено покаяние и надеждата, че вашият Господ ще ви спаси от страданията ви.\" Ужасяващото видео идва само седмици,   Оказва се, че жените на джихадистите са поръчали нападенията срещу охраната, а след погрома - останали изгорени палатки и разчленени тела. Много от жените отказват да говорят за смъртта на лидера им, други пък са категорични в убежденията си. \"Ислямска държава\" остава! \"Ислямска държава остава\", крещи жена, облечена в никаб. Друга пък, която е от Париж, заявява пред камерата: \"Ние повярвахме в него, стигнахме до халифата..  И ето ни. Както и да е, той е мъртъв, но нали знаете, че в исляма има и живот след смъртта.\" \"Тук видях варварски действия. По малко от всичко - всичко, което виждате по телевизията, ние го виждаме в реалния живот. Обезглавяването е част от него.\" Марк Стоун от Sky News се среща и с жена, която съжалява, че се е присъединила към най-голямата терористична организация. Тя е от Италия и пристига в Сирия, когато е едва на 17 години: \"Не вярвам в идеологията на \"Ислямска държава\". Условията в лагера са далеч от лукса. Прането е навън, а децата се разхождат боси в цялата мръсотия. \"В този лагер срещнахме деца от Русия, Босна, Франция, Китай, Узбекистан. \"Ал Хол\" е дълбоко неспокойно място. Там виждаш радикализирани майки и деца, които не познават друг живот. Облечени от глава до пети в черните си никаби, съпрузите на бойците на ДАЕШ твърдят, че са най-чистата форма на исляма. Бедната среда е перфектното място за екстремизъм. Това място е идеалният инкубатор за възраждането на ИДИЛ. \"Ал Хол\" е място, което трябва да притеснява правителствата по целия свят. С една дума - лагерът вече представлява нов мини халифат\", заяви Марк. Жена, която е от обществото на кюрдите, и отговаря за част от фанатиците на ИДИЛ, заяви, че зоната на лагера е безопасна само за западните журналисти. Недалеч от \"Ал Хол\" се намират няколко затвора, където са задържани възрастни мъже-бойци на \"Ислямска държава\". Сигурността на затворите е поставена под въпрос, след като турските сили нахлуха в страната миналия месец. Стотици булки от ИДИЛ избягаха от друг затвор в Айн Иса, близо до турската граница. ИДИЛ обявиха халифат в по-големите части от Сирия и Ирак през 2014 г.", "date": "2019.11.12", "title": "10-годишно от лагера на ИДИЛ към журналист: Ще те убием, ще те заколим (Видео)"}
{"url": "https://www.24chasa.bg/novini/article/7862808", "text": "Формирования от Специалните сили на Българската армия и армейската авиация на САЩ в Европа ще проведат от днес, 12 ноември, петдневна съвместна подготовка в района на Учебен полигон „Ново село“ и летище Пловдив. В нея ще участват до 8 вертолета UH-60 „Black Hawk“ и до 80 военнослужещи от военно формирование 32 990 – Пловдив с необходимата екипировка и оборудване. По време на съвместната българо-американска подготовка военнослужещите ще повишат своите умения при изпълнение на задачи по инфилтриране и ексфилтриране по различни способи на групи за Специални операции и медицинска евакуация с хеликоптер.", "date": "2019.11.12", "title": "Спецсилите на Българската армия и армейската авиация на САЩ в Европа ще проведат съвместна подготовка"}
{"url": "https://www.24chasa.bg/novini/article/7862781", "text": "Китайският регулатор за околната среда представи по-конкретен и амбициозен план за поетапно премахване или трансформиране на най-големите източници на замърсители във въздуха в района Пекин-Тиендзин-Хъбей през зимния сезон. Есента и зимата са сезоните с най-лошо качество на въздуха в Северен Китай, главно поради горенето на въглища за отопление. Министерството на екологията и околната среда редовно въвежда планове за справяне с проблема през последните години и засили контрола върху замърсяването в споменатия район. Най-новата схема предвижда съкращаване на средната концентрация на PM2,5 (фини прахови частици) в периода 1 октомври 2019 г. до 31 март 2020 г. с 4% на годишна база, информира  Съгласно плана, водещи замърсители в 15 индустрии, включително стоманопроизводството, рафинирането на нефт и производството на бои, са класифицирани в три категории и подлежат на различни по сила рестрикции в случай на дни с тежко замърсяване. В същото време около 2,03 милиона домакинства в провинцията ще се откажат от горенето на въглища и преминат на отопление с електричество, парно или друг тип централно отопление. Миналата година това са сторили 3,62 милиона домакинства в района.", "date": "2019.11.12", "title": "Ековластите в Китай излязоха с план за намаляване на замърсяването на въздуха"}
{"url": "https://www.24chasa.bg/novini/article/7862740", "text": "\"Аз съм роден със свърхспособности. Това, че са ми предписали хапчета, не означава, че съм с психични отклонения.\" Това каза пред окръжния съд в Благоевград Шабан Меймиш от гоцеделчевското с. Лъжница. Той е обвинен в закана с убийство към деца и учителки от детската градина в селото. В профила си във фейсбук за десетина дни, докато е бил в Украйна, той е пуснал над 40 видеоклипа. Отправя непрекъснато закани с убийство спрямо директорката на детското заведение, нейното семейство, деца и учител в детска градина. Освен отправените от мъжа заплахи за саморазправа спрямо двамата възрастни, той заявява, че \"ще стреля с оръжие по децата и персонала, ще превърне детската градина в гробница, ще разпори гърлата на децата и ще ги закачи на дърветата около детската градина\". Шабан в детайли и с агресивен тон обяснява как ще извърши убийствата. Директорката Невсе Кайнар подаде жалба в полицията. Родителите бяха изплашени да пускат децата си в градината. На връщане от Украйна на 5 ноември той е арестуван. Прокуратурата постанови да му бъде направена съдебно-психиатрична експертиза в срок до 22 ноември. \"Мен щяха да ме убият и затова във видеоклиповете исках защита. Нарочно ги заплаших да не посегнат на семейството ми. Не съм обидил властта, а само хората, които искаха да ме убият\", каза още пред съда 27-годишният мъж. От показанията на близките му е установено, че той е имал обезпокоителни промени в психическото си състояние, поради което са били взети мерки, свързани с лечението му. Посещавал е трима психиатри, като понякога състоянието му се подобрявало. Последният път е бил при психиатър през август 2019 г., след което не е отишъл на контролен преглед. Агресивното му поведение обаче води до извода, че лечението му не е било проведено съобразно лекарските предписания, обясниха от прокуратурата. Тричленен съдебен състав, под председателството на съдия Красимир Аршинков  приел доводите на прокуратурата за опасността Шабан да се укрие, за да избегне наказателно преследване или пък да извърши ново престъпление. Мъжът често пътувал извън страната, където работел по няколко месеца. Заради това съдът го остави за постоянно в ареста. След като бъде готова психиатричната експертиза, ще се прецени дали той може да носи наказателна отговорност или досъдебното производство ще бъде прекратено и дали ще бъде настанен за принудително лечение.", "date": "2019.11.12", "title": "Обвинен в закана за убийство към деца: Имам свръхспособности, щяха да ме убият"}
{"url": "https://www.24chasa.bg/novini/article/7862854", "text": "Френската полиция използва лютив спрей и палки, за да прогони прокаталунски демонстранти, блокирали участък от магистрала на границата с Испания, съобщи Асошиейтед прес. 18 от участниците в протеста бяха задържани. След това полицията започна да разчиства поставените като барикада автомобили и предмети, за да отвори шосето за движение, предаде БТА. Протестната акция бе проведена от нелегална активистка групировка на име \"Демократично цунами\". Тя организира редица демонстрации, откакто 12 каталунски сепаратистки лидери бяха осъдени миналия месец за ролята им в референдума за отцепване на областта от Испания през 2017 г.", "date": "2019.11.12", "title": "Франция арестува 18 прокаталунски демонстранти, блокирали магистралата до границата с Испания (СНИМКИ)"}
{"url": "https://www.24chasa.bg/novini/article/7862897", "text": "Косовският президент Хашим Тачи и сръбският му колега Александър Вучич се срещнаха днес в Париж с посредничеството на френския президент Еманюел Макрон, съобщи косовската телевизия РТК. На срещата Тачи е потвърдил, че Косово е готово да поднови диалога със Сърбия с цел да се постигне споразумение, което да доведе до взаимно признаване и на двете страни и до членство на Косово в ООН. Това според Тачи ще отвори пътя за развитие на Косово и за интеграцията му в НАТО и Европейския съюз, съобщи кабинетът на косовския президент. предаде БТА. Сръбските медии също съобщиха, че Макрон изненадващо е поканил днес Тачи и Вучич на среща. Президентите на Косово и Сърбия се намират в Париж, където присъстват на Парижкия форум за мир. Вучич е напуснал панел на форума, за да се разговаря с френския президент. След срещата Вучич заяви, че Макрон и Европа желаят да играят най-важната роля в решаването на косовския въпрос, но днес проблемът не е разгледан \"в дълбочина\", съобщи информационният портал Б92. По думите на Вучич, Макрон е искал да се информира каква е ситуацията. По-рано Макрон многократно е изказвал намерение Франция да се включи директно в диалога между Белград и Прищина, който от една година е блокиран заради въведените от Прищина 100-процентови мита за сръбски стоки.", "date": "2019.11.12", "title": "Вучич и Тачи се срещнаха в Париж с посредничеството на Макрон"}
{"url": "https://www.24chasa.bg/novini/article/7862866", "text": "Президентът на Франция Еманюел Макрон заяви, че световната политическа система е в „безпрецедентна криза“ и призова за формиране на нови съюзи, които да решат глобалните проблеми в призив, подкрепен от лидерите на Китай и европейските държави, предава AFP. Макрон беше домакин на около две дузини държавни и правителствени ръководители на Форума за мира в Париж броени дни след като изпрати ударни вълни през западните столици, като предупреди за жизнеспособността на многостранните органи НАТО и ЕС. \"Изпитваме безпрецедентна криза в нашата международна система\", каза президентът, като продължи темата от интервю, което даде за The Economist, в което той предупреди, че НАТО преживява „мозъчна смърт“ и ЕС рискува да стане незначителен играч в световните отношения. Макрон, който все повече се утвърждава на международната сцена след 2017 година, заяви, че са нужни „нови начини за сътрудничество, нови съюзи“ между държавите и организациите, информира  Глобалните политически и икономически системи, изградени след края на Втората световна война, добави той, донесоха мир в някои региони и помогнаха за извеждане на мнозина от бедността. Но се появиха нови неравенства между народите и страните, които могат да доведат до прераждането на национализма и увеличение на едностранните действия, „дори и сред онези, които са най-големите пазители на тази международна система“, обясни френският лидер. За да се изправи пред днешните предизвикателства - бедността, войната, неконтролираното нарастване на населението, миграцията и намаляващите природни ресурси - светът се нуждаеше от „повече сътрудничество“, а не по-малко, настоя президентът. Освен това той предупреди, че не трябва да има „скромничене или лицемерие“, когато се поставят под въпрос основите на многонационалните органи, като ООН, които, по неговите думи, в момента са „блокирани“. Интервюто на Макрон с The Economist предизвика много противоречия, като германският канцлер Ангела Меркел заяви, че коментарите му са „драстични“, а държавният секретар на САЩ Майк Помпео настоява, че НАТО е „важен, критичен“. Но коментарите на Макрон, който изясни, че иска диалог с руския президент Владимир Путин, получи гореща подкрепа от Москва. Визирайки критиците си, във вторник френският лидер каза, че е изключително важно да се казват нещата с имената им. „Мисля, че се нуждаем от истината... мълчанието не е решение“, категоричен е той. Германският външен министър Хайко Маас се съгласи, че има „нужда от действия в международното сътрудничество“, включително в рамките на НАТО, и добави, че е добре тези въпроси „да се обсъждат открито“. На същото събитие във вторник избраният председател на Европейската комисия Урсула фон дер Лайен настоя, че за справяне с днешните предизвикателства са необходими „силни институции и по-ефективно многостранно сътрудничество“. „Въпреки това, твърде често се случва точно обратното; съществуващите сили вървят по нови пътища сами, появяват се нови сили, други се завръщат и се консолидират“. Освен това фон дер Лайен заяви, че ЕС трябва да увеличи авторитета си на международната сцена. Тя се надява, че под нейно наблюдение Комисията да е „наистина геополитическа“. „Искам по-насочен навън Европейски съюз, европа, която защитава колективно нашите общи ценности и интереси по света“, подчерта бъдещият председател на ЕК. По нейните думи многостранността най-накрая е създала „мирна и обединена следвоенна Европа, в която разрешаваме нашите различия на около масите, а не между окопите“. „Никога не трябва да забравяме колко далеч сме стигнали и защо\", каза тя, присъединявайки се към Макрон в предупреждение срещу хегемонията и национализма, за които френският лидер заяви, че е бил тестван преди и „ни даде война“. Вицепрезидентът на Китай Ван Кишан също се присъедини към призива за по-голямо глобално единство. „Разпространението на едностранните действия, протекционизма и популизма и тенденцията за заместване на рационалното мислене и действия с изблици на емоции не помагат за разрешаването на проблемите“, заяви той по време на мирния форум. „Надяваме се, че страните могат да работят заедно за намаляване на дефицита на мир и разширяване на съвпадащите интереси, засилване на гаранциите за мир чрез поддържане на многостранността... и засилване на връзката на мира чрез насърчаване на диалога между цивилизациите“, заяви Ван.", "date": "2019.11.12", "title": "Макрон: Световната политическа система е в безпрецедентна криза"}
{"url": "https://www.24chasa.bg/novini/article/7862940", "text": "Русия се е заела с разработване на технология за производство на тухли от реголит - лунен грунт, предаде ТАСС. Това разказва научният ръководител на Института за космически изследвания към Руската академия на науките Лев Зельоний във видеоматериала \"Космическата одисея на робота Фьодор\". \"Първият етап ще е свързан с изпращането там на роботи-строители, които ще извършат изкопни работи\", пояснява ученият, цитиран от БТА. Ректорът на Магнитогорския държавен технически университет \"Г. И. Носов\" Михаил Чукин пък заяви в друго видео, че строителството на базата на лунен грунт може да започне в не толкова далечно бъдеще. \"Ако се научим да оргинизираме строителството на базата на реголит, какъвто постоянно има на Луната, и направим безопасни станциите и местата, където може да пребивават хора, това ще е голям пробив\", отбеляза той. По-рано генералният директор на Роскосмос Дмитрий Рогозин оповести, че се обмисля възможността планинският масив Елбрус да бъде използван за тестване на роботи, които в бъдеще ще строят лунна база.", "date": "2019.11.12", "title": "Руски учени с опит да създадат тухли от лунен грунт"}
{"url": "https://www.24chasa.bg/novini/article/7862942", "text": "Светата църква приема трансплантациите, както и всичко останало, свързано със здравето на човека и борбата му със смъртта, с особен интерес, разбиране и необходимата сериозност. Напълно разбира измерението на проблема, както и възможностите, които трансплантациите откриват и съответно огромния дълг на Църквата пред обществото, пред медицинската практика, пред реципиентите и пред евентуалните донори. В случая Църквата желае да се помогне на реципиента, но да не се забравя и за уважението към донора и той да не бъде подценяван, се казва в позиция на Светия синод на Българската православна църква - Българска патриаршия по Закона за трансплантация на органи, тъкани и клетки. Българската православна църква възприема донорството, и в проекция - трансплантациите, като изява на любов, като вид алтруизъм. Донор означава \"дарител\", събрат, който дарява - не просто орган, а живот и надежда. Даряване означава осъзнато, ненасилствено и свободно взето решение. Да дариш означава да проявиш обич и съпричастие. Църквата отстоява своето учение, че човекът е уникална и неповторима идентичност: психотелесна свързаност между вечната му душа и неговото тяло, а не просто биологична единица. Човекът не е предпоставка на себе си, неговото съществуване е дар от Бога. И въпреки че животът е даден на човека така, че той да притежава правото дори да го дари на своя ближен, като саможертва пред Всемилостивия, човешката душа и човешкото тяло принадлежат единствено на самия човек и на Бога. Българската православна църква не приема, че незаявеният отказ трябва да се тълкува като съгласие, защото липсата на отказ, освен на възможно съгласие, може да се дължи и на множество други причини - като неинформираност, липса на възможност за волеизява, не на последно място - липса на взето решение. За приемането на трансплантациите от Църквата са налице три основни положения, се посочва в позицията. В нея се казва, че Църквата съзнава хуманния си дълг спрямо реципиента, който иска да живее, но себе си съзира по-скоро в ролята на защитник на донора, комуто следва да се запази възможността на свободен избор, т. е. свободно да избере дали да стане такъв и да даде от себе си. Църквата по никаква причина или повод няма да пожертва дължимото уважение към донора заради нужда от оцеляване на реципиента. Защото тук целта следва да е доброволното дарение от страна на донора, а не удължаването живота на реципиента на всяка цена. Реципиентът приема само тленен орган от смъртно тяло, докато донорът дарява, движен от своята душа, която е безсмъртна. При даряването на орган задължително трябва да се взима \"съзнателното съгласие\" на донора, т. е. донорът трябва да осъзнава действието си или, ако по някаква причина е изпаднал в мозъчна смърт, свободно и не по принуда да е изявил съгласие за взимането на органите му. Донорът трябва винаги да е дарител. Църквата може да приеме трансплантациите единствено като изява на обич, взаимност, или на саможертвен порив, на освобождаване от мрежите на егоизма. Но Тя няма никога да ги приеме, ако те са изражение на алчността и користолюбието, отчуждаващи дарителя от самото му дарение. По отношение на мозъчната смърт се изисква да се гарантира точното спазване на международно приетите критерии за диагностициране на мозъчната смърт. Затова е необходимо да има достоверно и ясно констатиране на причините за мозъчната смърт. В заключение от БПЦ дават благословение за извършване на трансплантациите при изпълнение на следните условия: строго и регламентирано спазване на фундаменталните биоетични принципи; установяването на мозъчната смърт да се извършва по строго определени клинични критерии, чрез високоспециализирани инструментални изследвания /ангиография, ЯМР и др. методи/ от абсолютно независима /външна/ комисия. Понастоящем, законът и наредбите в Република България допускат диагностицирането на мозъчна смърт и без осъществяването на инструментални доказателствени изследвания, което църквата не би могла да приеме; писмено информирано съгласие /волеизявление/ от донора и близките му /кои органи, клетки и тъкани да бъдат взети при евентуална мозъчна смърт/, а не презумпция за повсеместно съгласие с донорството. Необходимо е целият клиничен процес на трансплантацията да се координира и осъществява от утвърдени национални трансплантационни болнични центрове. БПЦ - Българска патриаршия си запазва правото да промени своята позиция, при промяна в законодателството и закона за трансплантациите.", "date": "2019.11.12", "title": "Светият синод: Приемаме трансплантациите, да уважаваме и донора"}
{"url": "https://www.24chasa.bg/novini/article/7862931", "text": "На 8 октомври в близост до гр. Търнава, Словения, е разкрита нелегална фабрика с три поточни линии за производство на цигари. Иззети са 9,4 млн. къса цигари, близо 3,5 т. нарязан, 14 т. нерязан тютюн и 200 палета с материали за производството на цигари, съобщиха от МВР. Задържани са 40 лица. Ден по-късно в района на Будапеща е установена втора нелегална фабрика с две поточни линии. При претърсването на място са иззети 5,7 млн. къса цигари, около 35 т. нарязан тютюн, заготовки за цигари и др. В хода на операцията са задържани 22 лица. Открити са и машини, част от поточна линия, които не са били използвани, но по първоначални данни са били предназначени за изграждане на друга поточна линия за нелегалното производство. Установяването на двете нелегални фабрики е резултат на проведени международни разследвания от служители на отдел „Митнически режим, парична, данъчна и осигурителна система“ при ГДБОП, служители на Криминалната служба на Финансовата администрация на Словакия и колегите им от Националната Данъчна и Митническа администрация на Унгария, координирани от Европол и Европейската служба за борба с измамите /OLAF/.", "date": "2019.11.12", "title": "Разкриха две нелегални фабрики за цигари в Словения и Будапеща, има над 40 задържани"}
{"url": "https://www.24chasa.bg/novini/article/7862965", "text": "Българският евродепутат Иво Христов взе участие във форум относно ролята на ендокринните нарушители върху човешкото здраве, който се проведе в Европейския парламент. Темата има широк европейски отзвук заради сериозните ефекти, които тези вещества имат върху човешкото здравето, включително върху хормонални нарушения, проблеми с репродуктивността, забавено развитие при подрастващи и др. Редица потребителски организации и сдружения работещи в интерес на общественото здраве в Европа изразиха притеснение от липсата на ясен политически ангажимент от страна на Европейската комисия и държавите членки, съобщиха от пресофиса на евродепутата. Ендокринните нарушители са химични вещества, които оказват негативно влияние върху човешкото здраве и това на животните. Направените тестове в няколко европейски държави показват, че тези вещества оказват влияние върху ендокринната система, ускоряват развитието на рак, диабет от тип 2, напълняване или хиперактивност и други здравословни проблеми. Източниците на излагане на такива вещества могат да бъдат различни видове продукти като например остатъци от пестициди или продукти за ежедневна употреба, в които те се срещат. Примери за ендокринни нарушители са парабен, бисфенол А, фталати, етоксилати и др. „Поразителен е мащабът на употреба в производството на вещества, за които има доказателства за негативния ефект върху здравето на възрастни и подрастващи. Дори използването на ежедневна козметика, слушалки за мобилен телефон или играта с детски плюшени играчки се оказва възможен сериозен риск за нашето здраве без ние да гo пoдозираме. Тези влияния често засягат децата още в утробите на майките им и се проявяват след време“ коментира българският евродепутат Иво Христов. През декември 1999 г. ЕС е приел Стратегия за ендокринните нарушители. Документът обаче вече има двадесетгодишна давност и много от европейското законодателство, което засяга редица видове продукти - потенциални носители на ендокринни нарушители, е било актуализирано. Необходима е нова стратегия. „През ноември 2018 г. Европейската  \"За мен е важно темата да стигне и до българските граждани, защото осъзнаването на проблема е също стъпка към превенцията на заболяванията и създаване на обществени настроения за неговото решаване\", заяви още Иво Христов.", "date": "2019.11.12", "title": "Иво Христов участва във форум за ендокринните нарушители, които крият риск за нашето здраве"}
{"url": "https://www.24chasa.bg/novini/article/7862939", "text": "Ситуацията с пожарите в Австралия се влошава, предаде Франс прес. Огнената стихия достигна предградия на Сидни. Пожарите вече бушуват на няколко километра от центъра на града - столицата на щата Нови Южен Уелс. Ситуацията се влошава заради бурните ветрове, горещината и изсъхналата растителност. Днес самолети разпръснаха върху дървета и къщи в северно предградие на Сидни специални препарати, за да забавят напредването на пламъците, информира БТА.", "date": "2019.11.12", "title": "Австралия: Пожарите се приближават към Сидни (Снимки)"}
{"url": "https://www.24chasa.bg/novini/article/7863082", "text": "Сътрудничеството между ЕС и НАТО никога не е било по-добро. Това заяви върховният представител на ЕС по външната политика и сигурността Федерика Могерини. По нейните думи оценките на френския президент за \"мозъчна смърт\" на НАТО следва да бъдат обсъждани в пакта, а не в ЕС. НАТО и ЕС са единодушни, че европейските отбранителни способности са от полза за пакта, както и че укрепването на алианса е важно за европейската сигурност, добави Могерини. Според нея има бъдеще в сътрудничеството между двете организации. Могерини посочи като важно задълбочаването на политическия диалог между НАТО и ЕС. Според нея е редно двете организации редовно да обменят мнения и данни по въпроси от общия дневен ред, информира БТА. Върховният представител отбеляза, че на днешното си заседание Съветът на ЕС по външни работи одобри разширяване на списъка с проектите от европейската отбрана. Могерини поясни, че в следващите две години нови проекти няма да се приемат и сега ЕС насочва усилията си към осъществяването на вече утвърдените 47 начинания. Могерини съобщи, че ЕС е много близо до постигането на съгласие за изискванията към чуждестранното участие в европейските отбранителни проекти. Европейската отбрана е начин за по-добро съгласуване между държавите от ЕС, а участието на чужди държави в тези проекти следва да бъде по изключение, поясни тя.", "date": "2019.11.12", "title": "Могерини: Сътрудничеството между ЕС и НАТО никога не е било по-добро"}
{"url": "https://www.24chasa.bg/novini/article/7863085", "text": "Петият съвместен руско-турски патрул в Сирия бе посрещнат днес с протести в района на град Кобане в североизточната провинция Алепо, съобщават ТАСС и ДПА. Кюрдски източници съобщиха за ДПА, че най-малко пет кюрдски цивилни са били ранени, след като турски патрул е открил огън срещу тях по време на протест в Кобане. Според източниците един от пострадалите е в критично състояние. Кюрдската агенция Фърат, цитирана от ТАСС, съобщава за най-малко четирима загинали при разгонване на демонстрация в района на Кобане от турските военни. Според Фърат турските войници са открили огън в село Чор-Бейнакар, югоизточно от Кобане. За разгонване на демонстрацията били използвани и гранати със сълзотворен газ, според информацията на Фърат, която отбелязва, че вчера е имало подобен инцидент западно от Дербасия, предаде БТА. Базираният във Великобритания Сирийски център за наблюдение на човешките права, цитиран от ДПА, съобщи, че протестиращи са хвърляли днес камъни и стари обувки срещу турския патрул в Кобане. Говорител на предвожданите от кюрдите Сирийски демократични сили написа в Туитър, че турската армия стреля с бойни патрони срещу кюрдски протестиращи и \"ги убива посред бял ден пред очите на целия свят\". Министерството на отбраната на Турция обяви, че патрулирането \"продължава с необходимата грижа и старание за сигурността както на цивилните, така и на военния персонал, въпреки провокациите на терористи\". Съвместните руско-турски патрули в Североизточна Сирия се осъществяват съгласно договореност между президентите на Русия и Турция, постигната в Сочи на 22 октомври. Турция настоява районът покрай границата й със Сирия да бъде прочистен от бойците на Силите за защита на народа (СЗН) - кюрдска милиция, която Анкара смята за терористична организация.", "date": "2019.11.12", "title": "Протести и инциденти на петия съвместен руско-турски патрул в Сирия"}
{"url": "https://www.24chasa.bg/novini/article/7863102", "text": "Земетресение с магнитуд 3,2 бе регистрирано по границата на Франция и Германия, съобщава Европейско-средиземноморският сеизмологичен център. Епицентърът на земетресението е на 6 километра северозападно от Страсбург, а дълбочината му е 12 километра, информира                                                                                                                                                                                                                                                                                                                        ", "date": "2019.11.12", "title": "Земетресение беше регистрирано близо до Страсбург"}
{"url": "https://www.24chasa.bg/novini/article/7863168", "text": "Германски прокурори заявиха, че са повдигнали обвинения за присвояване срещу четирима изпълнителни директори на „Фолксваген“ за предоставяне на прекомерни заплати и бонуси на няколко членове на съвета на служителите. С тези действия били облагодетелствани петима членове на съвета, което струва на автомобилния гигант около 5,1 милиона евро надплащане, казаха прокурорите. От сумата самият председател на съвета получил 3,1 милиона евро прекомерно заплащане или бонуси, предаде БГНЕС. Четиримата обвиняеми не бяха посочени, но двама бяха описани като бивши членове на борда. Третият е бивш изпълнителен директор, а четвъртият -\"настоящ водещ мениджър\". Случаят е последният от поредица заплетени казуси, сполетели „Фолксваген“. След като преди четири години компанията призна, че незаконно оборудвала 11 милиона превозни средства по целия свят със софтуер, който прави автомобилите да изглеждат по-малко замърсяващи, германският автомобилен гигант води битки в редица съдебни дела. Топ ръководителите на концерна - минали и настоящи - бяха обвинени в \"пазарна манипулация\", докато акционерите започнаха мащабен съвместен съдебен иск за девет милиарда евро обезщетение. Около 400 000 дела на шофьори също бяха включени в гигантски процес, който започна на 30 септември.", "date": "2019.11.12", "title": "Разследват шефове на \"Фолксваген\""}
{"url": "https://www.24chasa.bg/novini/article/7863152", "text": "Известната турска социологическа агенция „Аврасия” прогнозира, че предстои най-малко 50-60 депутати от управляващата Партия на справедливостта и развитието да я напуснат. Директорът на агенцията Кемал Йозкираз публикува прогнозата си в „Туитър”. Той смята, че в периода 2020-2022 г. ще настъпи голямо разцепление в ПСР. Прогнозата на социологическата агенция буквално предизвика шок в управляващите среди, тъй като е известна с това, че на местните избори прогнозира с най-голяма точност в сравнение с други агенции изборния успех на Екрем Имамоглу за кмет на Истанбул, съобщава  „Не само, че значителна група депутати ще напуснат партията на Ердоган, тя ще бъде силно отслабена\", написа Йозкираз. Според него в ПСР „ще са благодарни, ако партията изобщо успее да влезе в парламента при следващите избори\". Загубата на местните избори наистина предизвика голямо сътресение в управляващата партия на Ердоган. Малко след вота се появиха информации, че вицепремиерът Али Бабаджан и предишният президент Абдулах Гюл смятат да създадат собствена организация, която да се върне към „корените на ПСР”. Прогнозите на Йозкираз са в синхрон с тези информации за разцепление в Партията на справедливостта и развитието. Все пак трябва да отбележем, че макар в последно време анализите и проучванията на агенция „Аврасия”, нейният директор не винаги е бил прав в своите предвиждания. Такъв беше случаят с конституционния референдум през 2017 г. , когато Йозкираз прогнозира, че управляващите няма да спечелят. За Партията на националистическото действие на Девлет Бахчели, която е партньор на Ердоган, социологът посочи, че тя „винаги е печеливша. Тя ще премине в опозиция. Всеки ще си извлече поука от миналото, парламентарната система ще се утвърди.\"", "date": "2019.11.12", "title": "Турска социологическа агенция: Близо 60 депутати ще напуснат партията на Ердоган"}
{"url": "https://www.24chasa.bg/novini/article/7863186", "text": "Редовното правителствено заседание ще се проведе както обикновено – в сряда, 13 ноември, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА АТАНАСИЯ СТОЯНОВА С ОРДЕН „СВ. СВ. КИРИЛ И МЕТОДИЙ“ ПЪРВА СТЕПЕН. Внася: министърът на образованието и науката 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ХРИСТО БАЛАРЕВ С ОРДЕН „СВ. СВ. КИРИЛ И МЕТОДИЙ“ ОГЪРЛИЕ. Внася: министърът на образованието и науката 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ИЗМЕНЕНИЕ И ДОПЪЛНЕНИЕ НА УКАЗ № 85 НА ПРЕЗИДЕНТА НА РЕПУБЛИКА БЪЛГАРИЯ ОТ 28 ФЕВРУАРИ 2012 Г. ЗА УТВЪРЖДАВАНЕ НА ДЛЪЖНОСТИТЕ ВЪВ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ И В НАЦИОНАЛНАТА СЛУЖБА ЗА ОХРАНА, ИЗИСКВАЩИ ВИСШИ ОФИЦЕРСКИ ЗВАНИЯ. Внася: заместник министър-председателят по обществения ред и сигурността и министър на отбраната 4. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ОСВОБОЖДАВАНЕ ОТ ДЛЪЖНОСТ, ЗА НАЗНАЧАВАНЕ НА ДЛЪЖНОСТ И ЗА УДОСТОЯВАНЕ С ВИСШЕ ОФИЦЕРСКО ЗВАНИЕ НА ОФИЦЕР. Внася: заместник министър-председателят по обществения ред и сигурността и министър на отбраната 5. ПРОЕКТ НА РЕШЕНИЕ ЗА ОБЯВЯВАНЕ НА РЕПУБЛИКАНСКИ ПЪТ II-56 „БРЕЗОВО - ПЛОВДИВ - ПЪТ II-86“, УЧАСТЪК ОТ КМ 90+000 ДО КМ 102+820 ЗА ОБЕКТ С НАЦИОНАЛНО ЗНАЧЕНИЕ И ЗА НАЦИОНАЛЕН ОБЕКТ. Внася: министърът на регионалното развитие и благоустройството 6. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА МЕТО­ДИКАТА ЗА ИЗЧИСЛЯВАНЕ НА ИНФРАСТРУКТУРНИТЕ ТАКСИ, СЪБИРАНИ ОТ УПРАВИТЕЛЯ НА ЖЕЛЕЗОПЪТНАТА ИНФРАСТРУКТУРА, ПРИЕТА С ПОС­ТАНОВЛЕНИЕ № 92 НА МИНИСТЕРСКИЯ СЪВЕТ ОТ 2012 Г. Внася: министърът транспорта, информационните технологии и съобщенията 7. ДОКЛАД ОТНОСНО ИНФОРМАЦИЯ ЗА КАСОВОТО ИЗПЪЛНЕНИЕ НА ДЪР­ЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА ДЕВЕТМЕСЕЧИЕТО НА 2019 Г. Внася: министърът на финансите 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ/ТРАНСФЕРИ ОТ РЕЗЕРВА ПО ЧЛ. 1, АЛ. 2, РАЗДЕЛ II, Т. 5.1 ОТ ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2019 Г. ЗА НЕПРЕД­ВИДЕНИ И/ИЛИ НЕОТЛОЖНИ РАЗХОДИ ЗА ПРЕДОТВРАТЯВАНЕ, ОВЛАДЯВА­НЕ И ПРЕОДОЛЯВАНЕ НА ПОСЛЕДИЦИТЕ ОТ БЕДСТВИЯ. Внася: министърът на вътрешните работи 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2019 Г. Внася: министърът на вътрешните работи 10. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ­ЖИМИ ИМОТИ, СОБСТВЕНОСТ НА „НАПОИТЕЛНИ СИСТЕМИ“ ЕАД-СОФИЯ. Внася: министърът на земеделието, храните и горите 11. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ - ЧАСТНА ДЪРЖАВНА СОБСТВЕНОСТ, НА ОБ­ЩИНА ДУПНИЦА, ОБЛАСТ КЮСТЕНДИЛ. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА НАЗНАЧАВАНЕ НА ЛАУРИНАС ЙОНУШАУСКАС - ЛИТОВСКИ ГРАЖДАНИН, ЗА ПОЧЕТНО (НЕЩАТНО) КОНСУЛСКО ДЛЪЖ­НОСТНО ЛИЦЕ НА РЕПУБЛИКА БЪЛГАРИЯ В РЕПУБЛИКА ЛИТВА СЪС СЕДАЛИЩЕ ВЪВ ВИЛНЮС И С КОНСУЛСКИ ОКРЪГ, ОБХВАЩАЩ ТЕРИТО­РИЯТА НА РЕПУБЛИКА ЛИТВА. Внася: заместник министър-председателят по правосъдната реформа и министър на външните работи 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И АГЕНЦИЯ „ПЪТНА ИНФРАСТРУКТУРА“ ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ НА ТЕХНИЧЕСКАТА ИНФРАСТРУКТУРА - ПУБЛИЧНА ДЪРЖАВНА СОБСТВЕ­НОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „АМИЛУМ БЪЛГАРИЯ“ ЕАД ЗА ИЗПЪЛНЕНИЕТО НА ИНВЕС­ТИЦИОНЕН ПРОЕКТ „РАЗШИРЕНИЕ НА ПРОИЗВОДСТВОТО НА ОСНОВНИ ПРОДУКТИ В „АМИЛУМ БЪЛГАРИЯ“ ЕАД“ - РАЗГРАД. Внася: министърът на икономиката 14. ПРОЕКТ НА РЕШЕНИЕ ЗА ОДОБРЯВАНЕ НА СЪЩЕСТВЕНО ОТКЛОНЕНИЕ ОТ ПРОЕКТА НА ПРОГРАМА ЗА СЪТРУДНИЧЕСТВО В ОБЛАСТТА НА КУЛ­ТУРАТА МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛ­ГАРИЯ И МИНИСТЕРСТВОТО НА КУЛТУРАТА НА РЕПУБЛИКА ХЪРВАТИЯ ЗА ПЕРИОДА 2018-2021 Г. Внася: министърът на културата 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОГОДБА МЕЖДУ РЕПУБЛИКА БЪЛГАРИЯ И КРАЛСТВО НИДЕРЛАНДИЯ ЗА ИЗБЯГВАНЕ НА ДВОЙНОТО ДАНЪЧНО ОБЛАГАНЕ С ДАНЪЦИ НА ДОХОДИТЕ И ПРЕДОТВРА­ТЯВАНЕ НА ОТКЛОНЕНИЕТО И ЗАОБИКАЛЯНЕТО НА ДАНЪЧНО ОБЛАГАНЕ. Внася: министърът на финансите 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА МЛАДЕЖТА И СПОРТА НА РЕПУБЛИКА БЪЛГАРИЯ И МИНИСТЕРСТВОТО НА МЛАДЕЖТА И СПОРТА НА РЕПУБЛИКА СЪРБИЯ ЗА СЪТРУДНИЧЕСТВО В ОБЛАСТТА НА МЛАДЕЖТА И СПОРТА. Внася: министърът на младежта и спорта 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ И МИНИС­ТЕРСТВОТО НА КУЛТУРАТА НА РЕПУБЛИКА КУБА ЗА СЪТРУДНИЧЕСТВО В ОБЛАСТТА НА КУЛТУРАТА ЗА ПЕРИОДА 2020-2022 Г. Внася: министърът на културата 18. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И УТВЪРЖДА­ВАНЕ НА ПРОТОКОЛА ОТ ЧЕТВЪРТАТА СЕСИЯ НА МЕЖДУПРАВИТЕЛСТ­ВЕНАТА БЪЛГАРО-ТУРКМЕНИСТАНСКА КОМИСИЯ ЗА ИКОНОМИЧЕСКО СЪТРУДНИЧЕСТВО, ПРОВЕДЕНА НА 11 АВГУСТ 2019 Г. В ТУРКМЕНБАШИ. Внася: министърът на регионалното развитие и благоустройството 19. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 14 И 15 ОКТОМВРИ 2019 Г. В ЛЮКСЕМБУРГ. Внася: министърът на земеделието, храните и горите 20. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 604 НА МИНИС­ТЕРСКИЯ СЪВЕТ ОТ 2016 Г. ЗА УТВЪРЖДАВАНЕ НА МИНИМАЛНИ КРИТЕ­РИИ ЗА КОМПЛЕКСНА ОЦЕНКА НА ОФЕРТИТЕ ПРИ ПРОВЕЖДАНЕ НА КОН­КУРС ЗА ОПРЕДЕЛЯНЕ НА КОНЦЕСИОНЕР НА МОРСКИ ПЛАЖ. Внася: министърът на туризма 21. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА „СОФ ДРИНКС“ ООД ПРЕДЛОЖЕНИЕ ЗА УДЪЛЖАВАНЕ СРОКА НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА МИНЕРАЛНА ВОДА - ИЗКЛЮЧИТЕЛНА ДЪРЖАВНА СОБСТВЕНОСТ, РАЗКРИТА ОТ СОНДАЖ № 1ХГ НА НАХОДИЩЕ „СОФИЯ-КНЯЖЕВО“, РАЙОН „ВИТОША“, СТОЛИЧНА ОБЩИНА, СКЛЮЧЕН НА 28 АВГУСТ 2008 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА ОКОЛ­НАТА СРЕДА И ВОДИТЕ, И „СОФ ДРИНКС“ ООД. Внася: министърът на околната среда и водите", "date": "2019.11.12", "title": "Вижте какво решава кабинетът на заседанието си утре"}
{"url": "https://www.24chasa.bg/novini/article/7863190", "text": "Президентът на Северна Македония Стево Пендаровски заяви днес след среща с френския си колега Еманюел Макрон в Париж, че са имали \"открит и динамичен\" разговор, но Париж все още не дава никакви гаранции за дата за преговори на Северна Македония с ЕС, предаде агенция МИА, цитирана от БТА. Пендаровски каза, че Макрон е обяснил защо е блокирал започването на преговори със Северна Македония и Албания миналия месец и е поискал още време, докато ЕС се реформира отвътре. Според Макрон промяната в методологията на процеса на преговори с нови кандидати за членство в ЕС могат да бъдат приети най-късно до март следващата година, а решението за дата за преговори със Северна Македония може да се вземе през май на среща на върха на ЕС в Загреб. Макрон е прав да иска промяна в процеса на присъединяване към ЕС, но \"никой не може да обясни\" на гражданите на Северна Македония как промениха името на държавата си, за да се присъединят към ЕС и НАТО, а преговорите им с ЕС са още блокирани, заяви Пендаровски, цитиран от ДПА. Пендаровски каза, че освен смяната на името, другите реформи, осъществени в Северна Македония, не са били направени само заради членството, а за народа. \"Бих искал тези реформи да бъдат дълбоки, трайни и необратими\", добави той. Пендаровски съобщи, че Макрон ще посети Северна Македония през първата половина на 2020 г. Премиерът на Северна Македония Зоран Заев обяви предсрочни избори миналия месец, след като Франция, подкрепена от Дания и Холандия, блокира започването на преговори за членство на страната в ЕС.", "date": "2019.11.12", "title": "Макрон не дал никакви гаранции за дата за преговори със Скопие"}
{"url": "https://www.24chasa.bg/novini/article/7863473", "text": "Съветът за сигурност на ООН трябва да се разширява в полза на развиващите се, а не на западните страни, заяви руският външен министър Сергей Лавров на заседание от Парижкия форум за мир, който бе открит по-рано днес, предаде ТАСС, цитирана от БТА. По думите на Лавров главният недостатък на Съвета за сигурност е недостатъчната представеност на страните от Азия, Африка и Латинска Америка. \"Този проблем трябва да бъде решен. Разширяването на представеността на Запада няма да помогне, то няма да даде никаква добавена стойност. Още повече, че при всяка конфигурация на Съвета Западът винаги има поне една трета от гласовете\", каза първият дипломат на Русия.", "date": "2019.11.12", "title": "Лавров: Съветът за сигурност на ООН да се разширява в полза на развиващите се"}
{"url": "https://www.24chasa.bg/novini/article/7863456", "text": "Холандският сенат ратифицира днес протокола за членство на Северна Македония в НАТО, съобщи във Фейсбук външният министър на Северна Македония Никола Димитров, предаде агенция МИА. След одобрението на Холандия остават само Франция и Испания, които още не са ратифицирали протокола, позволяващ Северна Македония да стане 30-та пълноправна членка на алианса, предава БТА. По-рано министърът на отбраната Радмила Шекеринска каза, че се очаква Франция да ратифицира документа до края на ноември или до срещата на върха на НАТО в началото на декември в Лондон. Шекеринска каза, че по-точни прогнози за ратификацията от страна на Испания могат да се направят след формирането на новото испанско правителство. Според нея испанският парламент може да се събере на първата си сесия в началото на декември.", "date": "2019.11.12", "title": "Холандският сенат прие протокола за членство на\nСеверна Македония в НАТО"}
