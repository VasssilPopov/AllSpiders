{"url": "https://www.24chasa.bg/novini/article/7978382", "text": "Позицията на Лондон относно втори референдум за независимост на Шотландия не се е променила. Правителството смята, че през 2014 г. жителите на региона ясно се изказаха за своето бъдеще в рамките на Обединеното кралство, заяви британският премиер Борис Джонсън. На парламентарните избори в четвъртък оглавяваната от него Консервативна партия спечели абсолютно мнозинство в Камарата на общините и разчисти пътя за Брекзит, който ще се случи на 31 януари догодина. Опозиционната Шотландска национална партия получи добър резултат и увеличи местата си. Нейната лидерка Никол Стърджън, която е и премиер на Шотландия, заяви, че партията ще постави въпроса за втори референдум за независимост и правителството няма как на го игнорира. Стърджън и партията ѝ настояват Шотландия да бъде в ЕС и докрай ще държат за такъв референдум, след като Великобритания напусне общността след около месец и половина. Джонсън обаче опонира, че референдумът няма да е легитимен, след като британското правителство няма да одобри провеждането му. Въпреки това първото му пътуване след вота бе именно към Шотландия в опит да успокои настроенията за отцепване. В. “Зюддойче цайтунг” дори предупреди за възможно разпадане на Обединеното кралство, тъй като шотландците и северноирландците не се чувстват представлявани от това правителство. Президентът на САЩ Доналд Тръмп пък заяви, че вижда в смазващата победа на консерваторите на Борис Джонсън добър знак, че самият той ще бъде преизбран догодина. Рекорден брой жени влизат в парламента в Лондон, стана ясно след обявяване на окончателните резултати. От 650 депутати в долната камара 220 ще са представителки на нежния пол.", "date": "2019.12.14", "title": "Джонсън реже мераците на Шотландия за независимост (Обзор)"}
{"url": "https://www.24chasa.bg/novini/article/7978514", "text": "Ректорът на Националната художествена академия (НХА) проф. Николай Драчев е подал оставка в петък. Ден по-рано преподаватели и студенти протестираха заради забавени заплати и липса на пари за консумативи. Обвиниха ректора, че е пренасочвал средствата за тях за капиталови разходи и е докарал НХА до финансов колапс. Академията ще се управлява временно от зам.-ректора по учебна дейност доц. Бойка Доневска. Общо събрание за избор на нов ректор е насрочено на 15 януари. Датата е определена отпреди оставката на проф. Драчев, тъй като мандатът му изтича. До 20 декември е срокът за издигане на кандидатурите за нов ректор. Междувременно скулпторът Велислав Минеков обяви във фейсбук, че е номиниран за поста. Формирана е комисия от представители на НХА, която да води преговори с МОН за решаване на финансовите проблеми. ", "date": "2019.12.14", "title": "Ректорът на Художествената академия подаде оставка, Минеков издигнат за поста"}
{"url": "https://www.24chasa.bg/novini/article/7978531", "text": "Десетки хиляди \"Сардини\" - както се наричат привържениците на създаденото преди месец антифашистко движение - се стекоха днес на един от големите площади в Рим, за да отхвърлят крайната десница и нейните идеи, предаде Франс прес, цитирана от БТА. Организаторите посочиха, че целта е била да се напълни площадът и че изглежда тази цел е постигната. За участие в акцията се бяха записали 100 000 души във Фейсбук. По данни на полицията 35 000 души са участвали в митинга на площад \"Сан Джовани\". Протестното движение, нарекло се \"Сардините\", се появи преди месец в Болоня, когато протест, организиран от четирима никому непознати до този момент хора, изненадващо привлече 15 000 души, които разкритикуваха езика на омразата и на разделението на Матео Салвини, бивш италиански вицепремиер и настоящ лидер на крайно дясната Лига. Оттогава бяха организирани десетина протеста, участниците в които пееха прочутата песен от времето на антифашистката съпротивата \"Бела чао\". Общо около 300 000 души се включиха в митингите на \"Сардините\" в Милано, Флоренция, Неапол или Палермо. Протестиращите представиха своите искания към политиците, по-специално министрите да правят изявления единствено по институционен път - прозрачен намек за честите преки предавания на Матео Салвини във Фейсбук. Движението настоява също така законодателите да приравнят словесното насилие с физическото насилие. Днес в Рим множеството пя както \"Бела чао\", така и националния химн. После с благоговение и плам изслуша четенето на подбрани цитати от конституцията. Сред \"Сардините\" има младежи и хора от третата възраст, дошли пеш, с велосипеди или с инвалидни колички. Всички проявяват кой от кой по-голямо въображение - някои носят гигантски оцветени хартиени сардини, други - сардини на шиш, а трети - медузи. Движението печели симпатията на всички партии, с изключение, разбира се, на крайната десница, отбелязва АФП.", "date": "2019.12.14", "title": "Десетки хиляди се стекоха на антифашистки протест в Рим"}
{"url": "https://www.24chasa.bg/novini/article/7978545", "text": "Затвориха ВЕЦ \"Въча 1\". Поводът - замърсяването на река Въча с машинно масло. Разливът е в района на град Kричим, като според експерти има опасност от екокатастрофа. Втори ден във водите на реката има мазни синьо-зелени петна. Неясното засега вещество се носи подобно на петрол или машинно масло, съобщи  . Държавните власти, които са вдигнати по тревога, установяват, че изтичането на нефтените петна е от изхода на ВЕЦ-а. На контролните органи обаче е отказан достъп до централата, тъй като се води обект от националната сигурност. От „Басейнова дирекция” засега не установяват замърсяване в реката, което да превишава допустимите норми. Кметът на Кричим пък е сезирал прокуратурата. „ВЕЦ Въча 1” е строен през 30-те години на миналия век и няма система, която да работи по съвременното екологично законодателство.", "date": "2019.12.14", "title": "Затвориха ВЕЦ „Въча 1”"}
{"url": "https://www.24chasa.bg/novini/article/7978602", "text": "В навечерието на коледно-новогодишните празници Синдикатът на българските учители проведе XIII Национален конкурс “Най-добър социален партньор - кмет”, в който отличи инж. Алекси Кесяков, кмет на община Челопеч за Кмет на 2019 година! Наградата му бе връчена лично от г-жа Янка Такева, председател на Съюза на българските учители, за високия му принос в развитието на социалното сътрудничество със синдиката на българските учители. Събитието се проведе на фаталната дата - петък, 13-и, в парк-хотел “Москва” и цели да насърчи местните власти да си сътрудничат не само с учебните заведения, но и със синдикалните организации, работещи в интерес на българските учители.", "date": "2019.12.14", "title": "Синдикатът на българските учители награди кмета на Челопеч Алекси Кесяков"}
{"url": "https://www.24chasa.bg/novini/article/7977792", "text": "Руският ядрен ледоразбивач \"Арктика\", представян като най-мощния кораб от този тип в света и символ на амбициите на Москва за Арктика, се върна в пристанището в Санкт Петербург след изпитателно двудневно плаване, предаде Франс прес. Предназначен за транспортиране на втечнен природен газ от Арктика, огромният плавателен съд е с размери 173 метра дължина и 15 метра височина. Той беше построен в корабостроителницата на втория по големина руски град. През двата дни на изпитване на кораба в море са били тествани неговата способност за маневриране и алгоритмите за функциониране, казва Мустафа Кашка, директор на Атомфлот, компанията, отговаряща за флотилията от руски ледоразбивачи Въпреки че е с ядрено задвижване, за първото пътуване \"Арктика\" е използвала дизелов двигател. Според конструкторите на кораба той може да преминава напред през 2,8 метра лед. Арктика е част от един по-глобален руски проект, предназначен да позволи корабоплаването през цялата година през Северозападния пасаж, който свързва Атлантическия океан с Тихия океан през Арктика. Той трябва по-специално да опрости за Русия доставката на въглеводороди към Югоизточна Азия. Финални тестове на кораба са предвидени за март и април догодина. Той ще влезе в експлоатация през май 2020 г. Русия строи два други подобни кораба - \"Урал\" и \"Сибир\".", "date": "2019.12.14", "title": "Русия приключи първото изпитание на най-мощния си ледоразбивач (Видео)"}
{"url": "https://www.24chasa.bg/novini/article/7977836", "text": "Пленумът одобри правилата за провеждането на вътрешните избори. Бе избрана и Централна комисия по партийния избор (ЦКПИ), чиито шеф ще е Емил Войнов, който в момента е член на ЦИК.", "date": "2019.12.14", "title": "БСП си избира лидер по 1 май догодина"}
{"url": "https://www.24chasa.bg/novini/article/7977811", "text": "Турска рестораньорска група заяви, че дава на съд известна лекарка след като тя заявила по телевизията, че хората трябва да избягват пилешките кебапи, защото не са полезни, предаде ДПА. Рамазан Бингьол, който оглавява ресторантьорската туристическа група TUERES, обвини д-р Канан Каратай, че несправедливо е навредила на репутацията на пилешките кебапи, предава БТА. Една седмица по-рано Каратай заяви, че когато минава край павилион, на който се продават пилешки кебапи, й прилошава само от миризмата. Не се обиждайте, но хората трябва да спрат да ги ядат. Това така или иначе не е истинско пилешко месо, заявила тя. Каратай добавила, че по-евтините пилешки кебапи със сигурност съдържат хранителни добавки. Лекарката редовно се появява в турски телевизионни шоу програми и говори по здравни въпроси, някои от които са спорни. Бингьол заяви, че продажбите са спаднали с 30 процента в седмицата след изказването на лекарката. TUERES е асоциация с над 500 членове, включително някои от най-големите ресторантьорски вериги в Турция.", "date": "2019.12.14", "title": "Съдят лекарка в Истанбул, казала, че пилешкият кебап е вреден"}
{"url": "https://www.24chasa.bg/novini/article/7977975", "text": "Проливни валежи наводниха пътища в Гърция. Морски бури затрудниха фериботните връзки към островите. До 9-та степен по скалата на Бофорт достигна силата на вятъра в Егейско море. Властите прекъснаха фериботните връзки от пристанищата Пирея и Рафина към Цикладските острови - Наксос, Парос и Санторини. Островите Закинтос и Кефалоня също останаха без морски транспорт, предава  . Предупреждават пътниците на фериботите днес да се свържат с пристанищните власти, защото има вероятност да се прекъсне движението на фериботи и към други острови в Егейско море. Силните дъждове наводниха част от пътната мрежа на Халкидики и в област Иматия. Движението се извършва по безопасни отсечки, съобщават от Пътна полиция. Прогнозите на синоптиците включват силни валежи днес и утре, както по островите, така и в част от континентална Гърция. Шофьорите се предупреждават да са изключително внимателни и да не предприемат рискови маневри.", "date": "2019.12.14", "title": "Проливни валежи наводниха пътища в Гърция, спряха фериботи (Видео)"}
{"url": "https://www.24chasa.bg/novini/article/7977826", "text": "Жертвите на катастрофи от началото на годината досега са с 9 повече в сравнение със същия период на миналата година, съобщиха от ръководството на МВР на специален брифинг в открития преди 2 месеца Национален координационен център за безопасно движение по пътищата. Катастрофите са с 14 повече, а ранените - с 42. МВР може да въздейства чрез контрол и глоби, но ако всеки не осъзнае своята отговорност на пътя и не постигнем промяна на стереотипите на поведение на шофьори и пешеходци, няма са се справим с проблемите на пътя, каза вътрешният министър Младен Маринов. 6413 са общо катастрофите по пътищата у нас тази година. До момента загиналите са 594, а ранените 8100, съобщи главният секретар на МВР Ивайло Иванов. Проверките на пътя ще бъдат засилени. Операцията ще продължи дотогава докогато трябва, каза министър Маринов.      На същия брифинг стана ясно, че по разпореждане на главния секретар на МВР главен комисар Ивайло Иванов тази вечер започва операция на МВР по пътната безопасност в цялата страна. Допълнителни полицейски екипи от почиващите смени ще бъдат разположени по местата с най-голяма концентрация с ПТП. За акцията бе съобщено днес при представянето на новия Национален координационен център за безопасно движение по пътищата, който функционира от два месеца.", "date": "2019.12.14", "title": "9 жертви на катастрофи повече през 2019 г., започва нова акция по пътищата"}
{"url": "https://www.24chasa.bg/novini/article/7978006", "text": "Американският президент Доналд Тръмп отново се подигра с Грета Тунберг, предават световните агенции. Повод е снимката на шведската активистка Тунберг, с която списание \"Тайм\" илюстрира корицата си, когато я обяви за \"Личност на годината\", пише  . Тръмп я нарече \"смешна\", и публикува в профила си в Twitter - @TrumpWarRoom - същата снимка, но на мястото на главата на момичето беше монтирана неговата. \"Що се отнася до спазването на обещания - има само един човек на годината\", пише Тръмп, и изброява списък с постиженията си, сред които \"Процъфтяване на икономиката\", \"изграждане на антиимигрантската ограда по границата с Мексико\", както и редица търговски споразумения. Това не е първият път, в който Тръмп иронизира младата активистка.   за борба с климатичните промени за личност на годината на американското издание \"Тайм\".", "date": "2019.12.14", "title": "Тръмп отново се подигра с Грета Тунберг, сложи главата си върху нейна снимка"}
{"url": "https://www.24chasa.bg/novini/article/7978089", "text": "Президентът на Франция Еманюел Макрон отново промени сроковете за разширяване на ЕС и според \"разписанието\", което представи на срещата на европейските лидери в Брюксел, вратата за нови членки едва ли ще се отвори преди 2030 г., пише белградският вестник \"Вечерне новости\", цитиран от БТА. Макрон настоява преди приемането на нови държави да се извърши реформа на ЕС, за която, както каза, ще са необходими поне 10 години. Френският президент повтори вчера, че по принцип не е против разширяването, но не се отказва условие за това да бъдат реформите на ЕС. Президентът на Сърбия Александър Вучич обаче е уверен, че Макрон няма да забрави Сърбия и няма да я остави сама, пише вестникът. Лидерите на страните от ЕС обявиха, че отново ще разговарят по темата за разширяването на ЕС преди срещата на високо равнище ЕС-Западни Балкани през май 2020 г. в Загреб.", "date": "2019.12.14", "title": "В Белград се питат: Остава ли затворена вратата на ЕС за Сърбия до 2030 г."}
{"url": "https://www.24chasa.bg/novini/article/7978152", "text": "Холандската военна полиция започна да извежда насила протестиращи екоактивисти от основната зала на амстердамското летище \"Схипхол\", след като те отказаха да напуснат доброволно, съобщи Ройтерс, цитирана от БТА. Стотици демонстранти се събраха днес на организиран от \"Гийнпийс\" протест срещу \"големия замърсител\" \"Схипхол\". Те получиха разрешение да протестират пред сградата, но не спазиха ограничението. Група от около 100 активисти на организацията \"Грийнпийс\" и движенето \"Бунт срещу унищожението\" скандираха вътре, а някои от тях носеха табели с призив към пътуващите, гласящи \"Хванете си влак\". Днешният протест не наруши въздушният трафик на \"Схипхол\", едно от най-натоварените летища в Европа.", "date": "2019.12.14", "title": "Полицията изкара насила протестиращи от летище \"Схипхол\""}
{"url": "https://www.24chasa.bg/novini/article/7978167", "text": "Световната здравна организация предупреди, че е направена крачка назад, когато става дума за усилията в борбата против морбили, а според публикуваните данни по брой на заболелите тази година Босна и Херцеговина се оказа в една група с африканските страни, съобщи Танюг, цитирана от БТА. Институтът за обществено здраве и здравните институции в Босна и Херцеговина се подготвят за нова вълна заради предстоящия езон на грипа и вирусите, когато се увеличава и броят на заболелите от морбили. През изминалата година в Босна са регистрирани над 1400 заболели от морбили, съобщава порталът Кликс. Във Федерацията Босна и Херцеговина и в някои части на Република Сръбска бе обявена епидемия от морбили. Само във Федерацията Босна и Херцеговина досега са регистрирани 1331 случаи на заболели като има и два смъртни случая от морбили. Босна и Херцеговина по брой на заболелите е рамо до рамо с африканските страни, с Грузия, Украйна, Казахстан, Индия и някои страни от Южна Америка, в които са регистрирани 50 случая на един милион души население. Световната здравна организация апелира всички държави да осигурят висока степен на ваксинация срещу морбили.", "date": "2019.12.14", "title": "Босна и Херцеговина наравно с африкански страни по заболели от морбили"}
{"url": "https://www.24chasa.bg/novini/article/7978181", "text": "Фестивалът на зимните обичаи и традиции на българския народ за пръв път се проведе вчера в кишиневската библиотека \"Христо Ботев\", съобщи БТА. Според организаторите фестивалът има за цел да привлече и подкрепи фолклорните групи, които съхраняват и популяризират коренните традиции и обичаи. За проявата бяха дошли три фолклорни групи - ансамбъл \"Въгленче\" от Кишинев, детски колектив \"Рада\"от село Константиновка, Каушански район (предимно населено с етнически българи) и народен ансамбъл \"Изворче\" от село Викторовка, община Чьобалакчия, Кантемирски район (с българо-молдовско население). Малките артисти, заедно със своите възрастни колеги и педагози, изпълниха коледни песни, народни танци и представиха театралните постановки \"Бъдни вечер\", \"Сурвакари, \"Коледари\". Към участниците с поздравителната дума се обърна директорката на библиотеката Анжела Олареску, която пожела на артистите всичко най-добро, изобилие, любов и здраве през следващата година. Тя отбеляза, че традициите и обичаите на народите, живеещи в Молдова, са специални, различни от другите нации и трябва да се съхраняват и предават от поколение на поколение. На ръководителките на групите Ана Пагур (инициатор на мероприятието),Валентина Постика, Татяна Дерли бяха връчени грамоти за участието във фестивала. Колективите \"Рада\" и \"Изворче\"сътрудничат с българската община в Гагаузия, благодарение на което показват българския фолклор и в други държави - България, Румъния, Сърбия.", "date": "2019.12.14", "title": "Фестивал на зимните обичаи и традиции на българите се проведе в Кишинев"}
{"url": "https://www.24chasa.bg/novini/article/7978207", "text": "Европейският съюз трябва да похарчи повече от шестте милиарда евро, вече предназначени за финансиране на сирийските бежанци в Турция, и да ускори потока на тези пари, заяви служител на турското външно министерство, цитиран от Ройтерс, предаде БТА. Средствата на ЕС са в подкрепа на около 3,5 милиона сирийски бежанци в Турция след като продължаващата повече от осем години война в Сирия уби стотици хиляди и прогони милиони от домовете им. В замяна Турция се съгласи да не пуска мигрантите в Европа. Потокът от средства трябва да се ускори, а сумата да се увеличи, заяви Фарук Каймакчи, заместник-външен министър. Докато тази криза продължава, ние трябва да работим заедно, каза той. Шестте милиарда евро няма да решат проблема, когато накрая бъдат похарчени всичките, каза Каймакчи пред репортери в Истанбул. По думите му настаняването на бежанците струва на Турция общо 40 милиарда долара.", "date": "2019.12.14", "title": "Турция иска от ЕС да увеличи 6-те милиарда евро за сирийските бежанци"}
{"url": "https://www.24chasa.bg/novini/article/7977593", "text": "„Обединените патриоти” подготвят законови промени за модела на финансиране на политическите партии, предава  . Темата стана отново актуална, след като при дебата по бюджета за 2020 г. субсидията изненадващо скочи от 1 на 8 лв. за глас. Партиите да не получават средства от бизнеса и задължително да бъдат финансирани от държавата, а субсидията да има таван от 5 или 6 милиона. Това са част от предложенията на Патриотите за промени в закона за политическите партии. „Основният проблем са огромните суми, които получават големите партии. Някои от тях правят телевизии, други държат пари на сметки, трети подпомагат църкви и джамии”, коментира Искрен Веселинов от „Обединените патриоти”. Друго предложение е ясно да бъде разписано за какво могат да се харчат парите, получени от държавата. „Партията трябва да има конкретни средства, свързани с агитация, заплащане на медийни участия, финансиране на местни структури”, каза още Веселинов. Социалистите също ще искат да отпадне финансирането от фирми. „От една страна, партиите могат да станат заложници на частни интереси, а от друга - могат се изкушат да си искат даренията и да рекетират бизнеса”, коментира Крум Зарков от левицата. И ДПС искат да се избере модел на финансиране. Според тях субсидия от 8 лв. устройва големите партии. „Ние сме за публично финансиране. Смятаме, че така партиите имат нормален партиен живот. Да имат средства за кампании, но ако ще е под минимума за малките и средни партии, по-добре да се върви към финансиране без субсидия с дарения от бизнеса”, заяви депутатът от ДПС Хамид Хамид. ГЕРБ също заговориха за отваряне на закона за политическите партии. Ако той бъде преразгледан, това ще се случи догодина.", "date": "2019.12.14", "title": "Патриотите готвят промени за финансирането на партиите"}
{"url": "https://www.24chasa.bg/novini/article/7977597", "text": "Трима младежи, извършили множество кражби и грабеж са задържани от полицията във Велинград, съобщи говорителят на полицията Мирослав Стоянов. Двама от задържаните са братята Михайл/20г./ и Величко Р./ 19г./ от велинградския ромски квартал Анезица, а третия е техния съучастник Георги Д./20г./от септемврийското село Семчиново. От края на ноември оперативни екипи на полицията във Велинград били на крак заради няколко случая на кражби от офиси, автосервизи и автоморги в курортния град. На 4 декември вечерта в дежурната на управлението бил получен сигнал от 63-годишна жена от Батак. В района на кръстовище тя се насочила към паркирания си автомобила и при опит да го отключи била нападната от двама непознати. Единият издърпал дамската и чанта с намиращите се в нея лични документи, сумата от над 400 лева и ключове. Секунди по-късно двамата побягнали под прикритието на нощната тъмнина. Няколко часа по-късно се получил сигнал от охранителна фирма, че е разбит офис във Велинград. Дежурните екипи незабавно били насочени към мястото и блокирали близкия периметър. Апашите взломили входната врата на помещението и от там отмъкнали каса с наличните пари от оборота . По време на бягството им те били засечени от екип на \"Криминална полиция\". Тогава крадците захвърлили непокътната металната каса в дере и успели да се укрият. На местопроизшествията са извършени щателни огледи от дежурна група на районното управление, иззети са веществени доказателства. В хода на близо 10-дневното денонощно разследване оперативните работници прегледали и множество записи от охранителни камери на търговски обекти, офиси и домове. Така в резултат на положените усилия те попаднали в дирите на дръзките извършители. И тримата задържани са с множество криминални прояви, осъждани, като с най-много присъди се оказал единият от братята - Михаил. Всички случаи по разследването са докладвани на Окръжната прокуратура в Пазарджик. Тримата първоначално са задържани за срок от 24 часа, а по-късно срокът на ареста е удължен от прокурор със 72 часа. Продължава интензивната работа по разследване на всички извършени от \"триото\" престъпления на територията на Велинград. Изяснява се тяхната съпричастност към множество кражби от търговски обекти, офиси , дори и от православен храм, намиращ се в единия от кварталите на курорта.", "date": "2019.12.14", "title": "Трима са задържани за множество кражби и грабеж във Велинград"}
{"url": "https://www.24chasa.bg/novini/article/7977616", "text": "Пожар е избухнал в петролна рафинерия във Франция тази сутрин. Става въпрос за нефтопреработващото предприятие на Total край Сена. Пожарът продължава и към този момент, като пожарникарите се опитват да го овладеят, пише  . \"Незабавно са предприети всички необходими мерки, като са предупредени компетентните органи и пожарните власти\", гласи официалното съобщение на компанията. По първоначални данни няма пострадали работници при пожара.", "date": "2019.12.14", "title": "Пожар в петролна рафинерия във Франция"}
{"url": "https://www.24chasa.bg/novini/article/7977587", "text": "4 метални контейнера са гасили в различни райони на Велико Търново огнеборците в петъчната вечер. Първият сигнал за горяща кофа за смет  на ул.\"Димитър Благоев\" е получен в 20:48 часа от тел. 112, сочи бюлетина на РСПБЗН Велико Търново.  Около час по-късно е получено обаждане за  2 пламнали контейнера, общинска собственост на ул.\"Народни будители\". В 22.37 ч. за горяща кофа за отпадъци на ул.\"Иван Хаджидимитров\" е сигнализирал в Оперативния център и дежурен в ОД МВР. За четирите запалвания като причина е  посочено  небрежност при боравене с открит. Търновци, които се топлят на твърдо гориво, често изхвърлят в контейнерите неизгаснали въглени с пепелта от печките и отпадъците се запалват.  В случаите от петък 13-ти няма материални щети, но горящите кофи създават сериозна опасност за паркираните в близост до тях автомобили, предупредиха от пожарната.  ", "date": "2019.12.14", "title": "Масово палят контейнери във Велико Търново"}
{"url": "https://www.24chasa.bg/novini/article/7977704", "text": "Работната група на ООН за произволното задържане представи предварителен доклад след посещение в 20 места за задържане в страната от 2 до 13 декември. Експертите отбелязаха някои проблемни сфери както в наказателната правосъдна система, така и в тази на миграцията, предава БТА. Групата, която посети Гърция, след като бе поканена от правителството, заяви, че е имала неограничен достъп до места за задържане и е получила пълно сътрудничество от страна на гръцките власти. Пренаселеност в местата за задържане, неотделяне на заподозрени в предсъдебно задържане от вече осъдени затворници, липса на достъп на кандидатите за убежище до преводачи и юридическа помощ и съобщения за произволни връщания на мигранти в Турция, са основните очертани от експертите проблеми. Групата заяви, че промяната в наказателния кодекс, намаляваща продължителността на присъдите и окуражаването на алтернативи като обществено полезен труд са позитивни стъпки напред. Групата отбеляза също, че условията в затворите и полицейските арести в Гърция като цяло не отговарят на международните стандарти. ", "date": "2019.12.14", "title": "ООН: Гърция продължава да нарушава някои норми за задържане"}
{"url": "https://www.24chasa.bg/novini/article/7977726", "text": "Водолази продължават днес издирването на телата на жертвите на вулканичното изригване на новозеландския остров Уайт, предаде Франс прес. По последни данни бедствието отне живота на най-малко 17 души. Под заплахата от ново изригване водолазите претърсват водите около острова. От общо 47-те души, намирали се на острова в момента на изригването, освен 17-те загинали, 28 са все още в болници в Нова Зеландия и Австралия, от които 21 са в критично състояние. Двама души се водят за изчезнали. Повечето от хората, намирали се на острова, са били туристи от Австралия, САЩ, Великобритания, Китай, Германия, Малайзия и от самата Нова Зеландия, предава БТА. Тленните останки на шест от жертвите бяха прибрани от острова при рискована операция с участието на новозеландски командоси. Първата жертва бе официално идентифицирана днес и това 21-годишната австралийка Кристал Броуит. Тя е била в Нова Зеландия със семейството си, за да празнува рождения си ден. Според учените, наблюдаващи острова, има между 35 и 50 процента шансове за ново изригване. Идния понеделник новозеландците ще запазят минута мълчание в памет на жертвите на вулканичното изригване.", "date": "2019.12.14", "title": "17 са вече жертвите на изригването на вулкана на остров Уайт в Нова Зеландия"}
{"url": "https://www.24chasa.bg/novini/article/7975635", "text": "Едва на 34 години, социалдемократката Сана Марин стана най-младият действащ премиер в света и най-младият, управлявал някога Финландия. Финансовата министърка в кабинета на Марин е дори още по-млада - на 32 години, а вътрешната министърка е връстничка на премиерката. Само една от останалите четири дами - партийни лидери в петпартийната лявоцентристка управляваща коалиция във Финландия, е над 35-годишна. Избирането им е опит да се влее нова кръв в техните партии шест месеца след парламентарните избори в северната страна. В новото правителство ще има 12 жени и седем мъже министри. Това е най-големият брой жени в изпълнителната власт във Финландия, която първа в света през 1907 г. праща жена в парламента. Изгряваща звезда на финландската политическа сцена, Сана Марин е родена на 16 ноември 1985 г. в Хелзинки в бедно семейство. Майка ѝ израства в сиропиталище. Детството на Сана преминава в Пиркала. Родителите ѝ се разделят, когато е много малка, заради проблемите с алкохола на баща ѝ. Семейството среща финансови трудности, тъй като майката я отглежда сама. В блог Марин описва как на 15 години е започнала работа в пекарна и разнасяла списания, за да изкара джобни пари, докато учела в гимназията. Признава, че е била доста посредствена ученичка В интервю за сайта “Менайсет” през 2015 г. си спомня как са я тормозили, когато майка ѝ започнала връзка с лесбийка. Чувствала се “невидима”, защото не можела да говори открито за семейството си. По-късно казва за себе си, че е израсла в семейство на дъгата, съставено от две жени. По думите ѝ обаче майка ѝ винаги я подкрепяла и я накарала да вярва, че може да постигне всичко, което иска. Тя е първият човек в рода, завършил гимназия и висше образование. През 2017 г. се дипломира в университета в Тампере със специалност публична администрация. Сана Марин започва да се занимава с политика, когато е на 20 г., и две години по-късно вече е в надпреварата за място в градския съвет на Тампере, разположен северно от столицата Хелзинки. Не е избрана, но след пет години не само спечелва място, а и оглавява съвета. Тогава е на 27 г. Бързо се издига в редиците на социалдемократите, основната лявоцентристка партия на Финландия, и става депутат през 2015 г. Принадлежи към лявото крило на партията и е силен застъпник на финландската социална система. Освен това има и амбициозна програма за борба с климатичните промени. Политическата журналистка Кристина Толки, която следи кариерата на младата лидерка, твърди, че нейното израстване към върха било почти неизбежно. “Да се прави политика, започна да става по-трудно - казва Толки. - Нуждаем се от млади хора, които да ѝ се посвещават 24 часа дневно 7 дни в седмицата, нови лица, готови винаги да действат, а не да говорят глупости.” Към това в анализ британският в. “Гардиан” добавя, че политиците от поколението на родените след 1980 г. са призвани да променят света Като депутат Сана Марин бързо привлича вниманието на партийния лидер Анти Рине, става негов заместник и фаворит. Миналата зима Рине се разболява от пневмония и не може да работи, тъй като е диагностициран по-късно с коронарна тромбоза. Точно тогава партията му се готви за предизборна кампания. Марин е още в първия си мандат на депутат, но за нея това се оказва шанс да блесне. Няколко месеца по-късно Рине се връща след отпуска по болест, за да поведе партията към победа. Той става премиер на 6 юни 2019 г. В новото правителство Сана Марин поема поста министър на транспорта и комуникациите. Спорове за реакцията на премиера спрямо стачката на пощенските работници обаче довеждат до оставката му в началото на декември, само няколко месеца след встъпването му в длъжност. Миналата неделя Марин спечели партийното гласуване, за да го замени. Тя и съпругът ѝ Маркус Раикьонен са родители на момиченце на 22 месеца, което се казва Ема Финландката говори английски и шведски. Новоизбраната лидерка не харесва въпросите за възрастта си и способността си да ръководи. “Никога не мисля за възрастта или пола си. Мисля за причините, поради които влязох в политиката, и за нещата, заради които спечелихме доверието на електората”, каза тя след избирането си за премиер. Преди нея най-младият действащ премиер в света беше украинецът Олексий Гонарчук, който е на 35 години. Австриецът Себастиан Курц пък стана канцлер на 31 години и в момента преговаря за формиране на нова коалиция, която на 33 години скоро отново ще го върне на власт. Красивата финландка встъпва в длъжност на фона на очаквани стачки и намаляване на производителността на някои от най-големите финландски компании. В същото време подкрепата за популистката партия “Истински финландци” се увеличава до почти 25%, докато социалдемократите и най-големият им коалиционен партньор - Финландски център, са в отстъпление. Сана Марин е третата жена - премиер на Финландия. Първата - Анели Ятенмаки, остава на поста едва малко над 2 месеца през 2003 г., а втората - Мари Кивиниеми, управлява една година през 2010-2011 г. Повечето финландци обаче се надяват новата им 34-годишна премиерка да успее да изкара докрай започнатия преди 6 месеца мандат на сегашната коалиция.", "date": "2019.12.14", "title": "Най-младата премиерка в света израства в семейство на лесбийки"}
{"url": "https://www.24chasa.bg/novini/article/7977787", "text": "Новооткрит вид мравки в Саудитска Арабия е кръстен на новозеландската министър-председателка Джасинда Ардърн, съобщи NZTV. Научното наименование на вида е Crematogaster jacindae. С избора на име зоолозите искат да отдадат почит към дейността на премиерката след терористичните нападения в Крайстчърч през март тази година, предава БТА. Джасинда Ардърн е споделила пред медията, че е в течение на въпроса. \"Както можете да си представите, е доста необичайно да откриеш подобно нещо. Не знам какво повече да кажа\", е заявила през смях министър-председателката. Друг новооткрит вид мравки е кръстен Crematogaster gryllsi - на пътешественика, писател и телевизионен водещ Беър Грилс заради усилията му да разпространява културата на оцеляване в световен мащаб.", "date": "2019.12.14", "title": "Новооткрит вид мравки ще носи името\nна новозеландската премиерка"}
{"url": "https://www.24chasa.bg/novini/article/7978222", "text": "Двете основни опозиционни партии в Полша обявиха днес кандидатите си за президентските избори през пролетта. Те, заедно с един независим кандидат, ще се изправят срещу държавния глава консерватор Анджей Дуда, съобщи Франс прес, цитирана от БТА. Кандидатка на най-голямата опозиционна формация \"Гражданска платформа\" ще бъде Малгожата Кидава-Блонска. Тя е на 62 години и е бивша председателка на Сейма, долната камара на полския парламент. Завършила е факултета по философия и социология във Варшавския университет. Тя бе избрана след вътрешнопартийни избори, на които победи кмета на град Познан Яцек Яшковяк. Полската селска партия ще бъде представена на изборите от 38-годишния Владислав Кошиняк-Камиш. Той е бивш министър на труда и обещава \"диалог, който да замени монолозите на сегашните политици\". Третят кандидат е журналист, писател и телевизионен водещ на име Шимон Холовня, на 43 години. Изборите ще бъдат през май или в началото на юни 2020 г.", "date": "2019.12.14", "title": "Четирима кандидати ще има на президентските избори в Полша догодина"}
{"url": "https://www.24chasa.bg/novini/article/7978263", "text": "Премиерът на Северна Македония Зоран Заев обяви, че в началото на януари догодина ще се срещне с българския премиер Бойко Борисов, за да разговарят по въпроса за съществуването на македонски език, както каза, открито и приятелски, а не да се спори кой какво е казал първи, съобщава Радио Свободна Европа, цитирана от БТА. Председателят на ВМРО-ДПМНЕ Християн Мицкоски на свой ред поиска парламентът в Скопие да приеме резолюция за защита и потвърждаване на спецификата на македонския език, допълва РСЕ. Заев каза, че е недопустимо през 21 век да говорим за езика, за въпросите на идентичността, тъй като, както подчерта, това са приключени въпроси. \"Ние сме приятелски страни и такива несъзвучни тонове са недопустими когато през 21 век говорим за идентичност, изцяло вписана във всички анали, във всички документи и във всички международни организации. Бях аплодиран и от българските депутати, когато говорех на македонски език в Европейския парламент\", каза Заев. Мицкоски на свой ред отново излезе с инициативата от преди няколко месеца македонското Собрание да приеме с консенсус обща резолюция за защита и потвърждаване на спецификата и автентичността на македонския език. \"Впрочем тази резолюция няма да означава никаква претенция, а потвърждение на нашето /становище/ и изпращане на политическо послание, че като държава ние все пак имаме гръбнак и свой език, различен от всички други, по който се разпознаваме и се различаваме от останалите. За такава резолюция би било добре да се произнесе и Зоран Заев и се надявам, че този път няма да се двоуми и да мълчи\", пише Мицкоски в профила си във Фейсбук, цитиран от РСЕ.", "date": "2019.12.14", "title": "Заев ще говори с Борисов през януари за същестуването на македонския език"}
{"url": "https://www.24chasa.bg/novini/article/7978277", "text": "Германия е изправена пред опасност от изнасяне на компании от различни сектори в чужбина поради недостиг на квалифицирана работна ръка, предупреди германската канцлерка Ангела Меркел, цитирана от ДПА, предаде БТА. В редовния си седмичен подкаст Меркел изтъква необходимостта да се положат усилия за привличане на достатъчен брой специалисти. В противен случай според нея компаниите ще бъдат принудени да мигрират. Посланието е излъчено преди насрочената за понеделник среща на представители на германското правителство, работодателите и профсъюзите за имиграцията на квалифицирана работна ръка. Те ще обсъдят и как новият германски закон за привличане на висококвалифицирани имигранти да бъде задействан по-бързо. Законът трябва да влезе в сила на 1 март 2020 година и има за цел да улесни пристигането и оставането в Германия на квалифицирана работна ръка от страни извън Европейския съюз. \"Докато преди 15 години имахме проблем с наличието на 5 милиона безработни, днес проблемът е къде да намерим подходящите квалифицирани работници\", отбеляза Меркел. По думите й Германия иска да се възползва от собствения си потенциал чрез добро образование за колкото може повече хора. Според нея обаче е необходимо и да се привлекат квалифицирани кадри от Европейския съюз в Германия. Тя допълни, че в същото време трябва да се намерят и квалифицирани работници от страни извън ЕС. В момента в Германия работят 2,5 милиона граждани на страни от ЕС, уточнява ДПА.", "date": "2019.12.14", "title": "Меркел предупреди за опасност от изнасяне на компании от Германия"}
{"url": "https://www.24chasa.bg/novini/article/7978293", "text": "Британският премиер Борис Джонсън посети днес бивш бастион на лейбъристите в Северна Англия и обеща да се отплати на местните жители за подкрепата за неговите консерватори на изборите в четвъртък, предаде Ройтерс, цитирана от БТА. \"Зная, че хората хората може би са нарушили установените от поколения избирателни навици, за да гласуват за нас\", каза Джонсън пред поддръжници в град Седжфийлд. Победата на консерваторите там има символично значение, тъй като това навремето бе избирателният район на бившия премиер Тони Блеър, най-успешният лейбъристки лидер. \"Направихте нещо невероятно, променихте политическия пейзаж, променихте Консервативната партия към по-добро и променихте бъдещето на страната към по-добро\", каза Джонсън.", "date": "2019.12.14", "title": "Борис Джонсън в лейбъристки бастион: Ще ви се отплатя за доверието"}
{"url": "https://www.24chasa.bg/novini/article/7975890", "text": "“Какво са 104 години, минаха като миг. И не знам как така бързо - кога бях дете, а сега съм толкова възрастен.” Столетникът Миладин Симов е от смолянското село Буката, но от година е при дъщеря си Ана и зет си Митко в съседното Могилица. Старецът удивлява с това, че може да чете и пише все още. Интересува се от всички новини - гледа телевизия и чете вестници. Постоянно слуша радио и се информира за всички обещания на политиците. Твърди, че “не им хваща вяра, защото по природа слъгват”. Пенсията му е 321 лева и казва, че му е достатъчна. Подхлъзнал се и паднал, счупил си крака - затова се преместил при дъщерята. Отказал е операция, но с помощта на бастун си надига сам крака и се движи на кратки разстояния. “До миналата зима косеше сено, гледаше 2 шилета и садеше фасул в двора. Лошото е, че падна - това го отказа от обичайните му занимания”, обяснява дъщеря му Ана. Столетникът има две деца - син и дъщеря, 6-има внуци, 8 правнуци и 6-има праправнуци, изброява зет му Митко. Дядо Миладин останал сирак без майка на 5 години, баща му се оженил за мащеха, от която има четирима братя и сестри. “Започнах да работя за прехраната на 8-годишна възраст Карах с муле дърва от Буката да ги продавам в Смолян заедно с други деца”, казва старецът. Ходил на училище до 3-о отделение. Дори си спомня учителите. “В селото дойдоха Георги и Райна Хинови. От пловдивски села бяха. Тъй като училището в Буката бе малко, имаше място само за единия, а другият трябваше да замине на работа в Смилян . На село остана Райна. Веднъж Георги Хинов ни каза вместо учебници да носим въжета. Тогава нямаше автомобили. Отидохме цялото училище в Смилян пеша, а с въжетата пренесохме на гръб багажа му. Аз носех 3 възглавници и ги изтървах миг преди да паднат в река Арда”, разказва столетникът.   Той не е имал възможност да изкара редовно четвърто отделение, тъй като баща му обявил, че е време да работи, вместо да учи. Напускането по никое време уредил, като дарил учителя с един петел и на книга дядо Миладин има четвърто отделение. “Страшни и гладни времена бяха, плетени галоши носехме, гумените бяха луксозна работа. В живота ми назад все е било мизерия и трудности - сега поне няма гладни хора, по- добре е”, казва той. Бай Миладин е роден на 3 септември 1914 г. Твърди, че е по-стар с няколко месеца, защото, като се родил, било работно време и родителите му не сколасали да го запишат в регистрите навреме. “По онова време, докато едно дете не укрепне малко, родителите не бързаха да го записват, защото може да умре и да създаде разправии. Аз съм се родил в махала с 5-6 къщи над село Буката, където доскоро имаше една плевня, но сигурно вече е паднала”, обяснява столетникът. Като младеж изкарал малария, та не го взели на фронта, но участвал в офанзивата на гара Бук, Гърция, на няколко километра от родното му село. Дядо Миладин работил през живота си като овчар и в земеделието. Бил е и в реставраторска бригада на късносредновековния замък “Агушевите конаци” и старите родопски къщи по региона. “Умея да реставрирам фините части на дърворезбите. Работил съм в Широка лъка, Златоград и Смолян по стари дървении. Пробвал съм сам да правя дърворезби”, споделя старецът. Последно работил в къщата на дъщеря си, когато бил на 98 г. С помощта на сина си Мирослав и зет си поставили дървен таван с резби на цял етаж от къщата в Могилица. Смята, че талантът да усеща и вае дървото е от баща му. “Той беше неграмотен. Подписваше се с палец на документите. Беше обаче най-търсеният човек в района да дяла греди за строеж на стари къщи. Тогава нямаше гатери и банциги. Всичко правеше с брадва и тесла.   В старите родопски къщи за пояси по външните и вътрешните стени се използва много дърво за изравняване, крепеж и ефекти. Беше изкусен майстор”, коментира 104-годишният Миладин. “Човек живее дълго, ако работи много. Само с работа, много работа, се стигат много години. Мързелив ли си, всичко вътре ти става лениво”, отсича старецът. “Основно през целия си живот съм ял мляко, млечни изделия - сирене, кашкавал, извара. Все е имало на трапезата продукти от градината като картофи и фасул. Месо съм ял предимно от животни, които сам съм си отглеждал, много рядко магазинско”, разказва родопчанинът. И добавя, че е спазвал принципа: от градината в чинията и тенджерата. Сутрин най-често приготвял чай със сирене и малко хляб. Обича и е майстор на приготвянето на качамак. “Когато бях млад, не беше като сега с пълни магазини и много стока - имаше само хляб, олио, сапун и сол. Сееше се царевица, ръж, ечемик, леща и ако си засадил - ще имаш, ако не си - ще си гладен”, казва той. Дядо Миладин признава, че е пил алкохол само за “кратко настроение”. Никога не е отказвал наздравица, но лично не е купувал или приготвял алкохолни напитки. Към цигарите е посягал само когато гледал пчели през определен период от живота си. Пушел, докато ровичкал из кошерите, които били 5-6 на брой около къщата му, за да не го жилят евентуално, защото му казали, че тютюневият дим ги укротява.", "date": "2019.12.14", "title": "Хранил съм се предимно с прясна храна, казва дядо Миладин, който е на 104 г."}
{"url": "https://www.24chasa.bg/novini/article/7978346", "text": "„Едно от най-ценните човешки качества е толерантността между различните етноси, желанието да помогнеш на всеки, който има нужда от теб, да подадеш ръка. Това е голямото послание на всички поколения, минали през изграждането и развитието на читалище „Емил Шекерджийски – 1919“ . В тяхно име и заради децата ни наш дълг е да отстояваме този завет.“ Това заяви вицепрезидентът Илияна Йотова на честването на 100-годишния юбилей на Народно читалище „Емил Шекерджийски – 1919“ в Еврейския културен дом в София, цитирана от прессекретариата на президентството. Илияна Йотова подчерта дългата и нелека история на читалището, което въпреки че два пъти е затваряно, защото е еврейски културен център, е успяло да устои на времето и да се превърне в силно среди ще на духовност, култура и развитие. „Нерешени световни проблеми отново ни връщат към едни от най-мрачните страници от историята. Свидетели сме на ксенофобия, разделение, език на омразата, антисемитизъм. Трябва да сме непримирими към всичко това“, изтъкна вицепрезидентът. За активната му дейност Илияна Йотова удостои читалище „Емил Шекерджийски – 1919“ с председател Мориц Машиах с почетния плакет на вицепрезидента.", "date": "2019.12.14", "title": "Йотова: Трябва да сме непримирими към ксенофобията и езика на омразата"}
{"url": "https://www.24chasa.bg/novini/article/7978373", "text": "Повече захар, по-малко какао и добавено палмово масло – това на практика съдържат най-разпространените шоколади в търговската мрежа у нас, според „Активни потребители”, съобщи . Само 2 от 27 тествани марки отговарят на изискването за шоколад на Европейския съюз – а именно да има над 35% обща какаова маса. Останалите 25 могат да се считат за млечен шоколад. Анализът на етикетите в проучваните продукти показва изключително високо съдържание на въглехидрати. При 22 от 27 марки количеството на захарта е 50% и повече, а при 4 достига 60%. Само при 5 шоколада захарта е под 50%. „Установяваме стремеж към икономисване на какао , а какаото е най-важната съставка в шоколада, тя е и най-скъпата разбира се. Неслучайно европейското законодателство е установило минимална норма от 35 %, обясни Богомил Николов от „Активни потребители”. В теста са включени 27 търговски марки шоколади закупени от различни търговци. От проучването са изключени тъмните шоколади поради отсъствието на национални и европейски критерии за тяхното качество. Всичките 27 марки шоколад са сглобени от какаова пудра и какаово масло. Нито един не е направен по оригиналната рецепта с шоколадов ликьор. Само при една марка е спомената държавата на произход на суровината. При 17 от тестваните 27 марки се установява влагане на нетипични суровини. При 7 е добавяна растителна, основно палмова мазнина. Други 7 марки съдържат технологичната добавка Е476 (полиглицерол полирицинолеат), а една Е 492 (сорбитан тристеарат). В 6 е добавяна лактоза, а при други 4 се прибавя лешникова паста без това да е отбелязано в наименованието на шоколада на лицевата страна на етикета, което представлява риск за алергичните потребители. При нито една марка не е описано количеството на добавяната растителна/палмова мазнина, която трябва да е до 5% (критерий на ЕС). Анализът на етикетите показва изключително високо съдържание на въглехидрати, най-вече захар, в проучваните шоколади, посочват от „Активни потребители“. На практика продаваните на нашия пазар шоколади се състоят основно от захар. Само при един продукт общата какаова маса е повече от захарта. Основните изводи от изследването на „Активни потребители” са, че в търговската мрежа не се продава шоколад отговарящ на критериите на ЕС, а млечен шоколад, отличаващ се с понижено съдържание на какао. Няма нито една марка произведена по оригинална технология от шоколадов ликьор. Масово шоколадите съдържат твърде голямо количество добавена захар, 50% и повече, което създава здравен риск за потребителите. В повече от половината (17 от 27) от предлаганите продукти се влагат нетипични компоненти като палмова мазнина и технологичната добавка Е476. При повечето търговски марки информацията на етикетите е поднесена нечетливо за потребителите. В България досега не е известно да са извършвани лабораторни тестове за качество и безопасност на шоколадите, въпреки предупрежденията за наличие на такива. На национално и европейско ниво няма метод за проверка на основния критерий за качество на шоколада – съдържанието на обща какаова маса.", "date": "2019.12.14", "title": "Само 2 от 27 тествани марки на българския пазар били истински шоколад"}
{"url": "https://www.24chasa.bg/novini/article/7978396", "text": " е оперирано, но ще остане под наблюдение в болница, съобщи  . Ако няма усложнения и лечението протече така, както предвиждат лекарите, детето в рамките на месец отново ще е на крака и ще може да се придвижва. Двете момичета са в осми клас на Природоматематическата гимназия. Тръгнали са си след училище, бързали да не изпуснат автобуса на спирката и са били ударени на шосето, като едното от тях загина. Приятели и съученици на загиналото дете днес отрупаха мястото на катастрофата с цветя.  „Бяхме заедно на училище, казахме си чао... две минути преди това да се случи, аз съм си тръгнал за вкъщи, случило се е малко след като се разделихме....”, сподели съученик на 13-годишното момиче. Пешеходната пътека на булеварда е опасна, твърди Добромир Добрев, чиято дъщеря точно преди две години е блъсната тук . „Гумата минава съвсем близо до крака й и го ожулва. И разни охлузвания и наранявания, които са дребни, и болка, и страдание”, разказва бащата. По случая с двете блъснати момичета е образувано досъдебно производство, а назначените по случая експертизи ще покажат дали момичетата са минали на червено и дали шофьорът е превишил скоростта.", "date": "2019.12.14", "title": "Раненото от джип момиче остава в болница, до месец отново ще е на крака"}
{"url": "https://www.24chasa.bg/novini/article/7976524", "text": "Основните критерии, на които новият лидер трябва да отговаря са: политическа лоялност и нравствена чистота, висока професионална и политическа компетентност, ръководен и организационен опит, партийна и обществена приемливост, комуникативност и диалогичност. Датата на избора ще се определи от Националния съвет, но той трябва да се проведе не по-късно от 120 дни преди конгреса. Очакванията са вотът за лидер да е до средата на април, а най-висшият партиен форум да се събере през май. Ще има специална партийна ЦИК, а по места структурите ще формират районни, общински и секционни комисии. Номинации за лидер ще правят всички структури. Изискването обаче е да бъде спазен устава, в който е записано, че лидерът трябва да има 8 години партиен стаж, от които 4 като член на национални органи. Всички кандидати, които минат проверката на ЦИК, ще бъдат изписани в обща бяла бюлетина по азбучен ред. В правилата се допуска и провеждането на балотаж. Всеки кандидат може да финансира предизборната си кампания с лични средства и дарения от физически лица в размер на 10 минимални работни заплати, т.е. до 6100 лв. Кандидатите могат да имат застъпници в изборните секции. Право на вот ще имат всички членове на БСП, като броят им ще бъде предоставен на ЦИК от Националния съвет не по-късно от 45 дни преди датата на избора. А при самия вот ще се изисква партийна книжка. Избирателните списъци ще се правят от местните структури, ще се издават и удостоверения за гласуване на друго място. Изборите ще бъдат признати за легитимни, ако в тях са участвали повече от половината от членовете на партията. Резултатите трябва да бъдат обявени не по-късно от 48 часа след края на изборния ден. За избран за лидер ще се счита този кандидат, който е получил повече от половината действителни гласове. Настоящата лидерка Корнелия Нинова вече заяви, че ще участва в битката да е отново начело на партията. Всъщност прекия избор бе разписан в устава преди две години именно по нейно настояване. Оттогава на всеки конгрес вътрешната опозиция иска промяна на основния партиен документ, за да се върне старото положение - избор на лидера от конгреса. От началото на декември в БСП започна отчетно-изборна кампания, като се очаква на много места да има промени в ръководствата на структурите. Събранията ще трябва да изберат и новите делегати за конгреса.", "date": "2019.12.14", "title": "На драматичен пленум БСП решава как ще си избира лидер"}
{"url": "https://www.24chasa.bg/novini/article/7977081", "text": "14-годишното момиче, едно от двете деца, които бяха блъснати от джип в петък вечерта, няма опасност за живота. То беше транспортирано до \"Пирогов\", където веднага е прегледано. Установено е, че има тежко счупване на подбедрицата. На момента е свикан медицински екип, предаде Нова тв и момичето е било оперирана посред нощ. За моменти няма усложнения. Тя трябва да остане под наблюдение, за да се види дали ще се появят някакви усложнения. Диагностицирана е и с комоцио. Лекарите очакват след месец месец отново да е на крака.", "date": "2019.12.14", "title": "Блъснатото от джип момиче е със счупена подбедрица, оперирано е посред нощ"}
{"url": "https://www.24chasa.bg/novini/article/7977117", "text": "Президентът на САЩ Доналд Тръмп заяви, че вижда в смазващата победа на консерваторите на премиера Борис Джонсън на парламентарните избори във Великобритания добър знак, че самият той ще бъде преизбран догодина, предаде Франс прес. \"Искам да поздравя Борис Джонсън за фантастичната победа\", каза Тръмп в Овалния кабинет на Белия дом, където прие парагвайския си колега Марио Абдо Бенитес, предава БТА. \"Мисля, че тона може да е знак, предвещаващ какво ще се случи в нашата страна\", добави американският президент, визирайки, че очаква да спечели нов мандат на изборите в САЩ през ноември 2020 г. Тръмп вече поздрави сърдечно в Туитър своя \"приятел Борис\", отбелязва Франс прес. Президентът на САЩ освен това приветства в социалната мрежа възможността за договаряне на търговска сделка с Великобритания след Брекзит. \"Това споразумение потенциално е много по-голямо и изгодно от каквото и да било споразумение, което би могло да бъде сключено с Европейския съюз. Браво, Борис!\", написа Тръмп. По-късно Държавният департамент потвърди готовността на Съединените щати да разширят \"солидните икономически отношения\" с Великобритания чрез подписване на двустранно споразумение за свободна търговия, след като тя напусне официално ЕС.", "date": "2019.12.14", "title": "Тръмп: Изборната победа на Джонсън\nе добър знак за изборите в САЩ догодина"}
{"url": "https://www.24chasa.bg/novini/article/7977131", "text": "Изявление на Китай относно първата фаза на търговско-икономическото споразумение със САЩ, цитирано от \" \":  Чрез общите усилия на представителите на Китай и САЩ бе постигнат консенсус по първата фаза на търговско-икономическото споразумение между двете държави. То обхваща области като защитата на интелектуалната собственост, трансфера на технологии, хранителните и селскостопански продукти, финансовите услуги и други общо 9 части. Според консенсуса, Вашингтон обещава да отмени поетапно допълнителните мита върху китайските стоки. Китайската страна счита, че постигането на консенсуса между двете най-големи икономики в света отговаря на основните интереси не само на двата народа, но и на света. Той ще има положителен ефект върху икономиката, търговията, инвестициите, финансовия пазар и други аспекти. Пекин се надява двете държави да спазят постигнатите договорености, да работят за подобряване на търговско-икономическите отношения, за глобалната икономическа и финансова стабилност и за световния мир и просперитет.", "date": "2019.12.14", "title": "Изявление на Китай за търговско-икономическото споразумение със САЩ"}
{"url": "https://www.24chasa.bg/novini/article/7909377", "text": "Снимачните екипи на Animal Planet или NetGeo могат да се почувстват на място в спасителния център в Стара Загора. През него на година минават над 1500 пациента, най-вече птици и малки бозайници. Всеки е със своя история. Специалистите в центъра успяват да върнат в природата излекувани между 40 и 60% от пернатите, други пренасочват в зоопаркове и в центрове у нас и в Европа. Спасителният център за диви животни е създаден през 1999 г. от ентусиасти от “Зелени Балкани” и до днес се финансира най-вече с проекти, всяка година кандидатства по ПУДОС - Предприятие за управление на дейностите по опазване на околната среда, на екоминистерството. И разчитат на дарения. “КонтурГлобал Марица Изток 3” е припознала тяхната кауза за защита на дивата природа в България още през 2003 г. и оттогава реализира заедно с екипа на центъра различни проекти в помощ на дейността му. Компанията изгражда информационния център на организацията, който всяка година се посещава от над 3000 деца и възрастни. Последният общ проект е осъществен през 2019 г., когато “КонтурГлобал Марица Изток 3” реновира 6 помещения, които служат за домове на застрашени или ранени птици. Всяка една от 6-те клетки притежава открита и закрита част. Изградени са специални хранилки, конструирани така, че птиците да не свикват прекалено много с човешкото присъствие и да могат лесно да се върнат към живота в природата. за да се улеснят почистването и поддържането им. Те са оборудвани с видеонаблюдение, което да позволи птиците да не бъдат смущавани, докато реанимират, размножават се или се грижат за малките си. “Зелената кауза” е и една от любимите на служителите на компанията – всеки месец дейността на центъра се подпомага от техните дарения по ведомост. Центърът е и предпочитано място от доброволците от “КонтурГлобал Марица Изток 3”. “Помагат ни с неща от първа необходимост”, казва ветеринарният лекар Христина Клисурова. В центъра има зона за птици, чийто живот ще мине там, защото са с увреждания и не могат да оцелеят на свобода. Един от най-старите обитатели е пеликанът Груйо, донесен прострелян от Бургас през 1996 г., още преди официалното откриване на центъра. Правят си компания с друг пеликан - Филип, чието дясно крило виси след сблъсък в електропреносна мрежа. До неотдавна си имали и женска компания на пеликанка, но мъжкарите воювали за нея и ветеринарите се принудили да я изпратят в зоопарк. От 5 г. в центъра обучават мишелов, който вече е свикнал с хората. Гарванът гробар пък е конфискуван от притежателя си, който го откраднал от гнездо като малък за домашен любимец. Имитира гласове - казва “ало”, тъй като това най-често е чувал от посетителите в центъра, успешно възпроизвежда дори кашлицата на любимия си доктор. Виждаме 10-ина щъркели, сред тях и черен, пострадал при полет. Улулицата Лули е млада, от излюпването си е сляпа, вероятно заради химически агенти в храната. Няма да оцелее в природата. красива е, но е пострадало едното ѝ крило. С нея лекарите ходят в училищата, за да приобщят децата към опазването на птиците. Имат и друга мисия – ако се създаде двойка птици с увреждания, да излюпят здраво поколение, което да освободят. В спасителния център е обособена специална част за дивите птици, която обаче е забранена за хора. Пернатите не трябва да свикват с човешкото присъствие, защото ще бъдат върнати в природата. В тази зона се отглеждат ловни соколи, които са изчезнали през 60-те години на миналия век. От 10 г. в центъра работят за завръщането им. Малките им са вземани от гнездата за лов. Около 70 соколчета са пуснати на свобода в Старозагорско, преди 2 г. са открили първата двойка ловни соколи, която е от две малки, освободени от центъра. В него отглеждат и двойки брадати лешояди, също изчезнал преди 50-60 г. от България вид. Природозащитниците и лекарите работят по възстановяването на вида, но за Франция и Испания. Международната програма ще приеме разселване и в България, но когато се спре с отравянето на птиците. Надяват се това да стане преди 2030 г. “По същия начин сме чакали 20 г. да започне освобождаването на черния лешояд у нас. Втора година пускаме черен лешояд в природата”, казва Руско Петров, ветеринарен лекар и оперативен управител на центъра. Припомня, че първо започнали с белоглавия лешояд: “Внесохме над 400 птици, така го възстановихме като гнездящ вид в Стара планина, Сливен, Котел, Врачанския Балкан, близо до Павел баня в Централен Балкан”. В центъра в Стара Загора живеят и царски орли. Всяка година снасят яйца, но още не са успели да ги размножат. Това е изключително рядък вид, има едва няколко десетки в Странджа и Сакар. Зоната, забранена за хора, обитава и морски орел. и открили двете малки орлета. Едното било добре, но другото било със счупен таз. Лекарите го оперирали сполучливо, но перата му са изпочупени и ще изкара зимата в центъра. Братчето му вече е на свобода. В лечебницата и в реанимацията има около 10-15 пациента, преминали операции. Сред тях едно мъничко черничко птиче, приличащо на лястовичка. То е бързолет и е със счупено крило. Топлото време тази година довело до есенно излюпване на бързолети, само че инстинктът на родителите им ги накарал да отлетят за Африка и ги оставили по гнездата. За щастие, в спасителния център и сърцата на неговите служители и приятели има място за всички.", "date": "2019.12.14", "title": "Ветеринари лекуват и връщат в природата изчезващи животни"}
{"url": "https://www.24chasa.bg/novini/article/7974969", "text": "- Важен – да, но със сигурност не бих ги определила като най-важния. Високото ниво на заплащане осигурява добър жизнен стандарт и спокойствие за нашите служители и техните семейства. Именно затова, още с встъпването си на българския пазар, стартово предложихме значително по-високи заплати от средните за страната. И това е политика, която устойчиво следваме – регулярно актуализираме заплатите, за да сме сигурни, че служителите ни получават конкурентно възнаграждение. Колкото и да е добро обаче, само по себе си то не е достатъчен и единствен фактор, за да се чувства човек удовлетворен на работното си място. - Колкото и да е добра, заплатата трудно може да компенсира, ако не срещаш подкрепа и разбиране от колегите и преките си началници, не виждаш възможности да растеш или пък от работа не можеш да видиш семейството си вечер. Именно затова ние инвестираме в която включва поредица от мерки – от финансовата сигурност и възможностите за развитие до баланса между работата и личния живот и създаването на цялостна мотивираща работна среда. Примерите тук са много. Тази година бяхме първата хранителна верига, която обяви трети официален почивен ден за всички служители. Така на Коледа, Нова година и Великден нашите магазини няма да работят, а служителите ни ще бъдат със семействата си. Даваме допълнителен ден отпуск за рожден ден, възможност за гъвкаво работно време и home office, т.нар. sabbatical – 3-месечен неплатен отпуск, подарък и финансова помощ за новородено в размер на 650 лв. бруто, както и много други. Постоянно инвестираме в програми за обучение и квалификация на екипите. Имаме цялостна програма „Управление на таланта“, с която развиваме качествата и потенциала на всеки служител. Постоянно служителите ни могат да се възползват и от богат каталог за обучения. В магазините въведохме дигитална платформа за електронно обучение, благодарение на която обучителният процес е много по-лесен и удобен. Ще подкрепя тези примери и с конкретна статистика – през 2018 всеки пети служител е получил възможност за кариерно развитие. Към ноември тази година от 110 мениджъри на филиали 88 са стигнали до тази позиция в резултат на кариерно развитие – това са 80%. Всичко това показва, че при нас развитието на хората е постоянен ангажимент, а признанието след това идва напълно логично и заслужено. Тази година дадохме старт и на двугодишна насочена към средния мениджмънт. Това е първата подобна програма за „Лидл България”. Въведохме я не само защото искаме да развием лидерските умения на нашите ръководители, но защото за нас е важно да следваме култура на ръководно поведение, която създава условия хората да се разбират с преките си ръководители, между тях да има позитивна и градивна комуникация. Цялата тази съвкупност от възможности и придобивки създава условия служителите ни да се чувстват добре на работното си място и да гледат на работата си като част от своя пълноценен начин на живот. - Факт е, че днес прекарваме по-голяма част от времето си на работното място. Именно затова е толкова важно работата да не бъде досадно бреме, от което нямаш търпение да избягаш, а да ти носи удовлетворение. Работата е важна и не толкова заради това, че ти носи пари, колкото заради това, че е начин да утвърдиш себе си, да се чувстваш ценен и полезен, да допринасяш за хубави неща и това да ти носи смисъл. И когато откриваш всичко това на работното място, то може единствено но не и да бъде в тежест. Затова и фокусираме усилията си в тази посока – да създаваме условия, които карат нашите служители да се чувстват оценени, да се усъвършенстват, да съчетават успешно работата с личния си живот, без едното да е в ущърб на другото. И в резултат на всичко това да възприемат работата си като неизменна част от пълноценния начин на живот, а не като две отделни неща. - При Lidl имаме прецизна и системна експанзия, която е част от нашата цялостна стратегия за позиционирането ни на българския пазар. Тоест, говорим за добре планиран риск, в който ние виждаме възможност и предпоставка за успех. Що се отнася до дефицита на работна ръка – в основата на нашата политика като работодател е не толкова привличането на качествени кадри, колкото тяхното задържане после. Това се постига с цялостната програма от мерки, за които говорихме досега. Радвам се, че усилията ни дават резултати – „Лидл България” е на пето място като сред работещите хора в България според проучването Employer of Choice, както и един от най-желаните работодатели сред студентите според Graduate Survey. Всяка година правим и мащабно вътрешно проучване във всички 32 страни, където Lidl присъства. То се казва „Пулсът на Lidl“ и измерва именно удовлетвореността на служителите. За втора поредна година постигаме отлични резултати, които ни нареждат в челната тройка на отличниците в семейството на Lidl. Това няма как да не ни мотивира да продължаваме да даваме най-доброто от себе си и да се грижим за служителите, клиентите и обществото като цяло. Вярваме, че това е една от основните ни мисии – като отговорен работодател, но и като гражданин. Да се грижим за нашите служители, като им осигуряваме отлична работна среда, за нашите клиенти – като им предлагаме доказано качество и приятни моменти в магазините, за обществото – с всичките ни социално отговорни инициативи и подкрепата ни за онези стойностни идеи и каузи, които правят живота ни по-добър.", "date": "2019.12.14", "title": "Милена Драгийска: Средно с 14% за страната се повишиха заплатите \nна касиер-продавачите в Лидл"}
{"url": "https://www.24chasa.bg/novini/article/7977175", "text": "\"За 15 минути детето е било тук след катастрофата. Събран е екип от петима водещи лекари, които са го консултирали на място и след само още 15 мин. то е било вече в реанимация. Ще бъде оперирано в понеделник\", каза Луков. ", "date": "2019.12.14", "title": "Още има опасност за живота на детето, блъснато от кола на НСО"}
{"url": "https://www.24chasa.bg/novini/article/7977187", "text": "Всеки нов служител търси професионално израстване. Един от начините да растат бързо в кариерната стълбица е да повишават квалификацията си, която се удостоверява с тестове. Това е съвсем рутинна стъпка. Това каза пред bTV говорителят на НСО Веселин Нинов. Думите му са по повод  . \"Той е в шок, не е етично да споделям детайли от личния му свят, но уверявам, че тежко приема случая. Загубил е съня си, готов е да поеме вина за случая, чувства се отговорен, съвсем човешка реакция\", каза Нинов.  \"Служителите в НСО са под наличния щаб\", добави той.  \"Имаше идея за монтиране на видеонаблюдение в колите на НСО и тя се обмисля\", каза още говорителят на НСО. \"Луксозна транспортна служба\" в никакъв случай не е описание на работата ни, несериозно е да се твърди подобно нещо. Очевидно назрява дебат. Нормално е един 4-5 годишен цикъл всеки нормативен акт да търпи ревизия. Това е дело на законотвореца\", каза Нинов.  Въпросът коментира и бившият началник на НСО Румен Миланов. Неговата препоръка е резултатите от всички следствия за инциденти с участието на службата да се разпространяват публично. Според Миланов трябва да се преразгледа списъкът на охраняваните лица, като се намали техния брой. Така ще се намали бюджетът и ще се подобри качеството, уточни бившият директор на службата. Веселин Нинов коментира и критиката на премиера Бойко Борисов, че службата не е дала достатъчно бързо информация за катастрофата. „Към всеки един момент, когато сме могли, сме предоставяли информация, която сме могли да дадем, навреме”, каза говорителят на службата.", "date": "2019.12.14", "title": "Говорителят на НСО: Шофьорът, блъснал дете, е в шок, готов е да поеме вина"}
{"url": "https://www.24chasa.bg/novini/article/7977235", "text": "От пресцентъра на \"Атака\" разпространиха следната позиция на Волен Сидеров във връзка с  :  парите на българските данъкоплатци отидоха за шофьори и охрана на държавните випове. За какво се харчат тези милиони? Какво прави тази служба, освен да блъска неудобни репортери и да гази деца по улиците? По-добре този излишен харч на 40 млн. лв. да беше спестен на българите. Хората не са длъжни да плащат за лукса на премиер, президент, шеф на парламента и прочее. Защо медиите не говорят за бюджета на държавната охрана? Говорителят на НСО казва, че колата, блъснала 14-годишното дете, е „оборотен дежурен автомобил” и не бил зачислен на „охраняемо лице” и можело да се вози всеки, който отговарял на закона. Но не казва имената на шофьора. Защо го крие? Чета в медиите, че от Президентството са побързали да си измият ръцете, че техен човек не е бил в колата. Няма значение имало ли е, или е нямало пътник. Важното е, че за пореден път охраната на държавните випове произведе инцидент, в който тежко пострада български гражданин - дете. Тази служба е ненужна, разхищава държавна пара, гази деца и мачка свободата на словото. Крайно време е да се закрие. Президентът Радев, под чиято опека е НСО, да го разпусне завинаги.", "date": "2019.12.14", "title": "Волен Сидеров: Искам НСО да се закрие"}
{"url": "https://www.24chasa.bg/novini/article/7977246", "text": "Полицията съобщи, че тяло е било открито в река в отдалечен район в северната част на страната. Смята се, че то е на 16-годишно момче, което е в неизвестност от сряда, предава БТА. Исландия бе връхлетяна през последните дни от бури - според някои най-силните от 40 години. Най-засегната бе северната част на страната, където над 20 000 души останаха без ток. Много основни пътища бяха блокирани. Столицата Рейкявик като цяло не бе засегната. Ситуацията вече започна да се нормализира.", "date": "2019.12.14", "title": "Необичайно силна буря в Исландия взе жертва (Видео)"}
{"url": "https://www.24chasa.bg/novini/article/7977262", "text": "Девет линии на метрото ще останат напълно затворени днес. Но 60 процента от автобусните услуги ще се изпълняват. Трамваите също ще се движат нормално, предава БТА. Още вчера френската железопътна компания Ес Ен Се Еф обяви, че ще се движи само един на четири високоскоростни влака на дълги разстояния. Очаква се днес в Париж и други градове във Франция да има отново демонстрации срещу пенсионната реформа.", "date": "2019.12.14", "title": "Втори пореден уикенд стачки заради пенсионната реформа във Франция"}
{"url": "https://www.24chasa.bg/novini/article/7977276", "text": "Така Еспър защити драстичното повишаване на разходите за отбрана на държавите от Алианса, за което настоява президентът Доналд Тръмп. \"Повечето страни смятат Съединените щати за най-добрия партньор за световната сигурност, не само заради превъзходството на нашето военно оборудване и капацитет, но и заради ценностите, които защитаваме\", каза шефът на Пентагона пред експерти по националната сигурност в Съвета за външни отношения, предава БТА. Министърът на отбраната на САЩ подчерта, че \"нашите съюзи не се основават на търговски трансакции. Те са базирани по-скоро на взаимното уважение, общите ценности и споделената воля да ги защитаваме.\" Тогава президентът на Съвета за външни отношения, бившият американски дипломат Ричард Хаас, отбеляза, че за някои страни от НАТО съюзът със Съединените щати все повече се основава на трансакции и че те все повече се съмняват в желанието на САЩ да ги защитят при агресия, ако не са платили достатъчно. \"За много от нашите съюзници (отношенията) дори изглеждат зависими\" от изпълняването на американското искане да харчат 2 процента от брутния си вътрешен продукт за отбрана, добави Хаас. \"Не мисля, че това е транзакция. Това е задължение\", отвърна Еспър. Той припомни, че \"Съединените щати отделят 3,5 процента от БВП, за да защитават (себе си), своите съюзници и партньори. Много страни отделят доста по-малко от 1 процент\" от БВП за своята отбрана. \"В продължение на години, десетки години, ние искахме от нашите европейски партньори да допринасят повече за Алианса. Те не го направиха\", отбеляза министърът на отбраната на САЩ. Шефът на Пентагона заключи, че Съединените щати не искат прекалено много. \"Всички страни трябва да допринасят за своята отбрана. Не може да има паразити (в НАТО). Там не може да има намаления. Всички сме засегнати\", подчерта той. През 2014 г. съюзниците се ангажираха разходите им за отбрана да достигнат 2 процента от БВП през 2024 г. Само девет страни от НАТО изпълниха тази цел тази година, а Германия предупреди, че не може да я постигне \"преди началото на 30-те години на 21-и век\", припомня Франс прес.", "date": "2019.12.14", "title": "Шефът на Пентагона: НАТО не може да си позволи страни членки \"паразити\""}
{"url": "https://www.24chasa.bg/novini/article/7977160", "text": "Китай ще установи система за големи данни за транспортната мрежа до 2025 г, се посочва в документ, публикуван от Министерството на транспорта в четвъртък, съобщава \" \". Целта е да се повиши нивото на дигитализация на транспортната индустрия и разшири приложението на големите данни във всички области на сектора до 2025 г. Планът подчертава нуждата от стандартизиране на процеса по използване на данните за трафика и популяризиране на споделянето на големите данни между останалите ведомства, като Министерството на обществената сигурност, Министерството на природните ресурси и Министерството на екологията и околната среда. В документа се призовава още за подобряване на сигурността и управлението на големите данни в транспортната индустрия.", "date": "2019.12.14", "title": "Китай ще създаде система за големи данни за транспорта до 2025 г."}
{"url": "https://www.24chasa.bg/novini/article/7977318", "text": "Северна Корея обяви, че е извършила нов тест на полигона си за изстрелване на сателити и ракети с голям обсег Сохе. Севернокорейската държавна информационна агенция КЦТА определи изпитанието като ключово важен тест, предадоха световните агенции. Изпитанието е проведено вчера с цел засилване на \"стратегическите ядрени възпиращи способности\" на страната, посочва КЦТА, като се позовава на специалисти от севернокорейската Академия за национална отбрана. Те не уточняват за какъв тест става дума, а само го наричат \"успешен тест от голямо значение\", предава БТА. \"Още едно значимо изпитание бе проведено на 13 декември 2019 г. от 22,41 ч. до 22,48 ч. местно време на космодрума Сохе\", се казва в съобщението на КЦТА, цитирано от ТАСС. \"Новият ключов тест бе извършен успешно\", допълни говорител на севернокорейската Академия, цитиран от КЦТА, предаде Франс прес. Успехите в изследователската дейност ще бъдат приложени за подобряване още повече на надеждното стратегическо ядрено разубеждаване на Северна Корея, допълва говорителят, предаде Франс прес. Преди време американски представители казаха, че Пхенян е обещал да закрие полигона Сохе, припомня Ройтерс. Новината, съобщена сега от Северна Корея, навежда на мисълта, че страната се подготвя да направи нещо, за да провокира САЩ, ако Вашингтон не направи отстъпки, за да се излезе от безизходицата в преговорите по севернокорейската ядрена програма, отбелязва Асошиейтед прес. Според южнокорейския министър на отбраната Джон Кьон-ду новото изпитание е било на двигател, предаде Ройтерс. Северна Корея извърши от Сохе изстрелвания на сателити в последните години, както и изпитания на ракетни двигатели с течно гориво, припомня АП. Новият тест дойде в момент, в който постоянният представител на САЩ в ООН Кели Крафт разкритикува в сряда севернокорейските балистични изпитания и ги определи като дълбоко контрапродуктивни и рискуващи да затворят вратата пред перспективите за договаряне на мир. Тя направи тези изявление на заседание на Съвета за сигурност на ООН, припомня АП. Крафт освен това припомни севернокорейските намеци за подновяване на сериозните провокации, които според нея биха могли да означават че Пхенян може да изстреля космически апарати посредством технологията на балистични ракети с голям обсег или да изпита междуконтинентални балистични ракети, които са проектирани, за да атакуват САЩ с ядрени оръжия. Крафт тогава каза и, че администрацията на Тръмп е готова да бъде гъвкава и да предприеме конкретни, паралелни стъпки към споразумение за подновяване на преговорите, но Северна Корея определи изказванията й като враждебна провокация и предупреди, че Вашингтон може да пропилее шансовете си да спаси крехката си ядрена дипломация. Северна Корея беше дала до края на годината срок на САЩ да преустановят с исканията си за едностранна денуклеаризация, припомня Ройтерс. Пхенян предупреди също така, че може да възприеме нов курс.", "date": "2019.12.14", "title": "Северна Корея с нов тест за изстрелване на сателити и ракети с голям обсег"}
{"url": "https://www.24chasa.bg/novini/article/7977290", "text": "\"Не се чувствам като ролеви модел\", довери в интервю за Ройтерс 34-годишната финландска министър-председателка Сана Марин - най-младият премиер в света. Социалдемократката едва оглави правителството на Финландия във вторник и само два дни по-късно се озова на срещата на върха на Европейския съюз в Брюксел редом до влиятелни фигури като френския президент Еманюел Макрон и германската канцлерка Ангела Меркел. Председателката на Европейската комисия Урсула фон дер Лайен се усмихна на Сана Марин и я прегърна топло, предава БТА. Медии от целия свят отразиха назначаването на младата жена за премиер на Финландия. Много от тях видяха в нея \"ролеви модел\" за общества, в които политиката отдавна е доминирана от по-възрастни мъже, отбелязва Ройтерс. \"Не се чувствам като ролеви модел. Може и да съм за някои хора, но всички ние сме просто хора\", каза Сана Марин пред агенцията. Тя добави, че \"са важни (актуалните) въпроси, а не хората зад въпросите, по които всички ние работим. Мисля, че всички са важни.\" 34-годишната финландска министър-председателка, която започва политическата си кариера на около 25-годишна възраст, разказа, че е била стимулирана от промените в климата и усещането, \"че по-старото поколение не (им) обръща достатъчно внимание\". Тя увери, че зад нейния успех не се крие никаква тайна, а \"просто здрава работа\". Сана Марин, чието правителство от 19 министри включва 13 жени, каза, че ще работи в тясно сътрудничество с европейските съюзници. \"Ние сме по-силни заедно. Никой от нас не може да намери решенията сам\", подчерта тя.", "date": "2019.12.14", "title": "Новата финландска министър-председателка: Не се чувствам като ролеви модел"}
{"url": "https://www.24chasa.bg/novini/article/7977367", "text": "Вестник \"Зюддойче цайтунг\" коментира опасността от разпадане на Обединеното кралство след убедителната победа на консерваторите на премиера Борис Джонсън на парламентарните избори, предаде ДПА. \"Онова, от което Джонсън трябва да се тревожи най-много, е изборната карта на Обединеното кралство: Шотландците и северноирландците дадоха ясно да се разбере, че не се смятат за представлявани от това правителство\", пише в редакционна статия германският ежедневник, предава БТА. \"Зюддойче цайтунг\" подчертава, че \"едно (потенциално) разпадане на (Обединеното кралство) e не политически, а по-скоро екзистенциален проблем. На карта е заложено единството на страната, дори мирът в Северна Ирландия\", аргументира се вестникът. \"Зюддойче цайтунг\" предупреждава, че ако британският премиер не възприеме помирителна линия към ЕС, то той няма да успее да постигне помирение в собствената си страна. \"Годините на Брекзит показаха какво могат да причинят поляризацията и радикализацията на демокрацията. Те промениха британската класова и властова система\", отбелязва германският ежедневник и допълва: \"Борис Джонсън може и да спечели подкрепата на мнозина в страната, но раните от Брекзит все още кървят обилно.\" \"Сега, когато Джонсън сбъдна мечтата на мечтите си, той може да възприеме мотото на своя идол Уинстън Чърчил: В победата - великодушие\", пише в заключение \"Зюддойче цайтунг\". \"Освен ако не се случи нещо напълно неочаквано, Обединеното кралство ще напусне ЕС на 31 януари - 47 години след като се присъедини към Европейските общности, както той бе известен тогава\", пише германският ежедневник в редакционна статия днес. \"Това е важна повратна точка в историята на европейската интеграция: За първи път страна членка, която досега е регистрирала само икономически растеж - и на която много държави все още се възхищават - напуска Европейския съюз\", отбелязва \"Франкфуртер алгемайне цайтунг\". \"Човек може да си помисли, че напускането на кралството, което е необратимо след изборите за Камара на общините тази седмица, е грешка, и да съжалява. Сега обаче е важно да се гледа напред, към бъдещите двустранни отношения и към един ЕС на 27 (държави). Твърде дълго Брекзит ангажираше енергия и ресурси, които сега най-накрая са свободни за други неща\", коментира германският ежедневник.", "date": "2019.12.14", "title": "Немски медии с коментар за изборите във Великобритания"}
{"url": "https://www.24chasa.bg/novini/article/7977401", "text": "Тази нощ беше пикът на Джеминидите. Метеорният поток обсипва със падащи звезди нощното небе всяка година по това време, предава  . Те се забелязват лесно, когато няма пълнолуние, защото се движат с \"едва\" 35 км в секунда. През последните години се изсипват все повече - по 150 метеора на час. А за пръв път са били наблюдавани преди 150 години.", "date": "2019.12.14", "title": "Тази нощ беше пикът на Джеминидите (Видео)"}
{"url": "https://www.24chasa.bg/novini/article/7977408", "text": "Сега жените заемат 220 места в 650-местната Камара на общините на британския парламент. След предишните избори те бяха 208, предава БТА. \"Повече депутатки отпреди е достойно за приветстване, но напредъкът е от 32 процента на едва 34 процента\", казва Сам Сметърс, изпълнителната директорка на групата за защита на правата на жените \"Дружество Фосет\". \"Вместо да се поздравяваме заради този съвсем бавен напредък, нека да поискаме ангажимент от всички политически партии за действие, за да се постигне нужната бърза промяна. Време е за равна власт\", допълва той. Нараства все повече вниманието към политическите партии относно многообразието на техните кандидати, но защитници на правата на жените казват, че токсичната политика и високите нива на злоупотреби на джендър основа отблъскват жените от кандидатиране за депутатски места. Две трети от депутатките заявиха по време на допитване на парламентарната комисия за жените и равнопоставеността през ноември, че липсата на напредък в борбата с насилието и онлайн издевателствата срещу жените в политиката влияят на тяхната готовност да се кандидатират за преизбиране. Редица депутатки избраха да не се кандидатират отново на изборите на 12 декември, като някои от тях посочиха като фактор за това свое решение злоупотребите, на които са станали обект заради депутатската им роля. Повишаването на броя на депутатките в новия парламент идва до голяма степен от увеличената подкрепа за кандидатки от Консервативната партия, извоювала абсолютно мнозинство на изборите на 12 декември. Въпреки това само една четвърт от спечелените от нея места са заети сега от жени. Същевременно обаче Лейбъристката партия се озова с мнозинство от жени в депутатските си редици - 104 депутатки срещу 98 депутати. Според защитници на правата на жените при тези темпове ще са нужни десетилетия за постигане на равно представяне на двата пола в парламента, тоест на 50 на 50.", "date": "2019.12.14", "title": "Рекорден брой жени в британския парламент"}
{"url": "https://www.24chasa.bg/novini/article/7977172", "text": "Китай планира да подобри социалните услуги като въведе повече интернет технологии, които да облагодетелстват живота на хората, съобщава \" \".  Ще бъдат положени усилия за увеличаване на предлагането на ресурси за социални услуги чрез дигитализация и насърчаване развитието на виртуални болници, библиотеки, музеи и др., се казва в документ, издаден от Държавната комисия за развитие и реформа и други шест агенции. Информационните технологии също ще бъдат използвани за разширяване на социалните услуги в слабо развитите райони. Междувременно, Комисията призовава за стимулиране на жизнеността на пазара и оптимизиране на средата за развитието на социалните услуги.", "date": "2019.12.14", "title": "Китай ще подсили социалните услуги с интернет технологии"}
{"url": "https://www.24chasa.bg/novini/article/7977421", "text": "Още не е заловен шофьорът, блъснал и убил преди 55 дни велосипедист на кръстовището при стадион \"Локомотив\" в столицата, издирват се очевидци. На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави наша колежка вдовица и две момиченца - сираци. От СДВР апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.12.14", "title": "55 дни издирват шофьор, убил велосипедист в столицата"}
{"url": "https://www.24chasa.bg/novini/article/7977423", "text": "След 4 г. средната заплата в София ще стигне почти 2000 лева. Това сочи анализ на Института за пазарна икономика, изготвен в рамките на сътрудничеството със Столичната общинска агенция за приватизация и инвестиции. В момента в София средната заплата е малко над 1700 лв. От ИПИ посочват, че има значителни различия в заплащането между отделните икономически дейности. Няколко водят чувствително – ИКТ, държавното управление и аутсорсингът, а земеделието, хотелите и ресторантите не са достигнали средно брутно месечно възнаграждение от 1000 лева. Според прогнозата на ИПИ до края на 2023 г. в ИКТ сектора средната заплата ще стигне близо 4000 лв., а единствено в туризма ще е под 1000 лева. Постепенното изчерпване на свободния трудов ресурс в столицата личи доста ясно от динамиката и състоянието на безработицата, посочват още от института. Към края на 2018 г. броят на безработните е намалял до едва 13 хиляди, а висшисти без работа почти няма. Изменение имало и във възрастовата структура, като делът на лицата под 44 години без работа намалява. Прогнозата е, че ако столицата разширява значително заетостта си в близко бъдеще, това няма да е за сметка на настоящите безработни, а чрез привличане на работници от други области или активиране на хора, които в момента са извън работната сила. За разлика от повечето области на България, където преобладават заетите със средно образование, в София висшистите са мнозинство. Но имало ръст на заетостта и при хората с основно и по-ниско образование, което донякъде може да се обясни с изчерпването на по-квалифицираните кадри и със съживяването на строителството. Според прогнозата на ИПИ в следващите 4 г. ще има значителен ръст на заетите на възраст между 60 и 64 г. Само търговията и здравеопазването губели заети в София през последните години, в търговията имало най-много работещи - почти 140 хиляди души към края на 2018 г. На второ място са информационните и комуникационните технологии. Те заедно с аутсорсинга добавят най-много нови работни места. По-чувствителен ръст имало и при финансови и застрахователни услуги и при операциите с недвижими имоти. Прогнозира се чувствително увеличение на заетите в ИКТ, аутсорсинга и индустрията. Сред студентитне в София най-голям интерес имало към специалността “Бизнес и администрация”, също и към информатиката и техническите специалности. Увеличава се интересът и към професионалното училищно образование в областта на високите технологии.", "date": "2019.12.14", "title": "2000 лв. средна заплата в София след 4 години"}
{"url": "https://www.24chasa.bg/novini/article/7977459", "text": "Има дата през юли за среща между държавите от Западните Балкани и ЕС, за присъединяването на страните към евросъюза. Темата стои и България ще я сложи още два пъти на масата през следващата година. Това каза премиерът Бойко Борисов. Това ще стане на срещата от Берлинския процес и на организираната с краля на Йордания среща по процеса \"Акаба\", на която домакин ще е София. Борисов говори на  \"Дълго време Балканите не предизвикваха интерес. - написа Борисов във фейсбук - С българското европредседателство отново направихме темата за интеграцията на Западните Балкани актуална за ЕС. Продължаваме да държим темата високо в европейския дневен ред с домакинството на София догодина на Берлинския процес и на процеса „Акаба”, имащи сериозно отношение към сигурността в региона. Много е важно между всяка една страна на Балканския полуостров да има бърз обмен на информация и изградено доверие на ниво вътрешни министерства и специални служби. Само когато Балканите са сигурни ще дойдат инвестициите и доходите на хората ще се увеличат.\"", "date": "2019.12.14", "title": "Борисов: Има дата за среща на върха на ЕС и Западните Балкани (Видео)"}
{"url": "https://www.24chasa.bg/novini/article/7977477", "text": "Очаква се вътрешната опозиция да поиска коригиране на проектоправилата за избор на лидер, които са одобрени от Изпълнителното бюро. Не трябваше да има пряк избор, но уставът ни го въвежда. НС ще промени правилата, за да има максимално честен и обективен изборът на председател, коментира на влизане Борислав Гуцанов, който бе едно от малкото знакови лица на опозицията, които влязоха в централата за началото на заседанието. Повечето отсъстват. Помолен да коментира разцеплението на червената група при избора на Сотир Цацаров за шеф на Антикорупция, Гуцанов заяви: Погледнато отстрани е видно, че има напрежение в групата. И допълни, че пленумът ще коментира защо се е стигнало до това решение и гласуване. Очаквайте подробности.", "date": "2019.12.14", "title": "БСП с минута мълчание за Ламбо и Корнезов"}
{"url": "https://www.24chasa.bg/novini/article/7977517", "text": "За съжаление това може да се случи на всеки. Ако може да се подобри дейността, но спокойно да се изговори от експерти. Това каза премиерът Бойко Борисов пред журналисти за случая с блъснатото от шофьор на НСО дете. Правителството би подкрепило реформа на Националната служба за охрана /НСО/ за подобряване на работата й, добави премиерът. \"Един сайт написа „гавазите на Борисов“, това са идиотски неща\", каза още той. \"Повече ме е яд за детето, истински страдам за него, другото може да се оправи\", каза премиерът.  \"Не може да се сложи милиционер на всяка дупка. Преди говорихме, че сме полицейска държава. Тези полицаи, които слагаме всеки ден са на заплати, които висят на нашия бюджет. Можем да сложим пак на всеки светофар полицай, но това ли е решението\", каза той.  От темата за инцидента с колата на НСО не бива да се прави политика, написа премиерът във фейсбук. \"Нека оставим експертите да обсъдят има ли как да се подобри дейността на службата. Ако има как - ние бихме подкрепили промените. Катастрофи се случват ежедневно и навсякъде. Благодарение на доброто видеонаблюдение наложихме много глоби, но инцидентите продължават. Положението ще се подобри, когато всеки един шофьор има високо самосъзнание и отговорност на пътя.\"", "date": "2019.12.14", "title": "Борисов за инцидента с НСО: Страдам за детето, другото може да се оправи (Видео)"}
{"url": "https://www.24chasa.bg/novini/article/7977531", "text": "8-годишно дете е пострадало при катастрофа в близост до Нови Искър. Това каза министърът на вътрешните работи Младен Маринов пред журналисти, предаде \" \". Той поясни, че детето е настанено с травма на главата и на крака в болница. Той призова в есенно-зимния сезон децата да се облечени в по-светли дрехи и да имат светлоотразители. \"Въобще всички трябва да се замислим за нашето поведение на пътя. Това е задача, която не може да реши нито една институция. В понеделник ще имаме дебат по линия на пътната безопасност. Много идеи има. Голяма част от тях са приведени вече в действие, но в крайна сметка опираме до поведението на всеки един човек. От една страна държавата има лостовете със съответните санкции, но виждате 30 млн. лв. повече събрани. Резултатът - ще сме доволни, ако успеем да задържим броя на жертвите, както бяха миналата година. Всеки един живот е важен. Трябва да имаме самосъзнание да се движим нормалност\", заяви министърът. Според него като че ли в България няма толерантност.", "date": "2019.12.14", "title": "8-годишно дете е пострадало при катастрофа  до Нови Искър"}
{"url": "https://www.24chasa.bg/novini/article/7977556", "text": "Бившият президент на Судан Омар Башир получи две години лишаване от свобода по обвинения в корупция и пране на пари, предадоха световните агенции. Присъдата беше произнесена от съд в суданската столица и е първата от серия от юридически процедури срещу бившия судански лидер. Международният наказателен съд освен това иска да съди Башир по обвинения за военни престъпления и геноцид във връзка с конфликта в Дарфур през първото десетилетие на настоящия век, предаде Асошиейтед прес. Присъдата бе произнесена година, след като в Судан избухнаха протести срещу продължилото три десетилетия авторитарно управление на суданския лидер. В резултат на протестите Башир бе свален от власт през април благодарение на суданските военни. От април Башир, който е на 75 години, се намираше в предварителния арест. Суданските военни обаче обявиха, че няма да го екстрадират, за да бъде съден от МНС. Преди прочитането днес на присъдата привърженици на Башир нахлуха в съдебната зала и нарушиха процедурата, преди да бъдат изкарани навън от силите за сигурност. Обвиненията в корупция и пране на пари срещу Башир бяха повдигнати, след като в дома му бяха открити милиони американски долари и судански лири след отстраняването му от власт. Тези обвинения са различни от обвиненията срещу Башир за убийството на демонстранти по време на бунта срещу него. Първоначално демонстрациите в Судан избухнаха заради недостига на основни храни и увеличаването на цените на хранителните продукти. Скоро демонстрантите разшириха исканията си и поискаха оставката на Башир. Силите за сигурност реагираха и в потушаването на протестите бяха убити десетки протестиращи, преди Башир да бъде свален от власт. Според ТАСС присъдата срещу Башир е била първо от 10 години, но е била намалена на две години заради напредналата му възраст. Според Ройтерс той ще излежава тези две години в заведение за изпълнение на наказанията, в което осъдените са превъзпитавани. Същевременно днес в Судан властите разпуснаха синдикалните организации, предаде Франс прес. Става дума за организации, създадени при режима на Башир. Освен това властите обявиха създаването на комисия, която да организира конфискацията на имуществото на партията на Башир - Партия на национален конгрес, чието разпускане бе обявено в края на ноември. Тези мерки отговарят на исканията на протестиращите срещу режима на Башир. Но днес синдикатът на суданските журналисти каза, че не признава решението за разпускането на синдикатите и ще го оспорва.", "date": "2019.12.14", "title": "2 г. затвор за бившия президент на Судан за корупция и пране на пари"}
{"url": "https://www.24chasa.bg/novini/article/7977571", "text": "„Пробата за алкохол на шофьора, блъснал двете момичета на столичен булевард, е отрицателна. По случая е образувано досъдебно производство. Водачът е спрял и оказал помощ на пострадалите”, заяви пред   министърът на вътрешните работи Младен Маринов. Той допълни, че „един миг невнимание преобръща живота”. Темата със зачестилите пътно-транспортни произшествия коментира и премиерът Бойко Борисов. „Никой шофьор не е застрахован на пътя, дори да е служител на НСО. Правим всичко възможно, за да има повече контрол - полиция на всяка крачка, видеонаблюдение, пишат се актове, но катастрофите отново са факт. Не можем да върнем времето”, заяви премиерът.", "date": "2019.12.14", "title": "Маринов: Пробата за алкохол на шофьора, блъснал 2 момичета, е отрицателна"}
{"url": "https://www.24chasa.bg/novini/article/7977584", "text": "\"Нейният офис приема единствено в сряда, а свободните часове са заети до след Нова година. Имате проблем? Някак сте повярвали, че изходът е в Манолова?\" Това написа във фейсбук зам.-министърът на външните работи и председател на младежкото ГЕРБ Георг Георгиев за бившият омбудсман и настоящ председател на гражданския проект Изправи се.БГ - Мая Манолова. С платформата тя се закани да изгражда политическите искания на гражданите. \"Добре знаете, че във всяка държавна институция, срещу номерче, получаваш веднага ред. Изчакваш го и след това си в пълната си възможност да получиш административна услуга, да подадеш молба, жалба или какъвто и да е друг документ. Това се случва всекидневно с осемчасово работно време. А знаете ли обаче, че не така стоят нещата при „частния” обществен благодетел Мая Манолова. Нейният офис приема единствено в сряда, а свободните часове са заети до след Нова година. Имате проблем? Някак сте повярвали, че изходът е в Манолова? Жалко. Чака Ви повече от месец, докато евентуално успеете да се доредите до свещени няколко минути с т.нар. доброволци. Добре, че не са лекари. За останалото време остава пропагандата как държавата и институциите нищо не правят, изоставили са своите граждани в беда и единственото спасение е Мая Манолова. Когато ѝ е удобно. Когато ѝ се занимава. Но най-вече - когато историята Ви може да бъде брутално употребена за собствен медиен PR на отчаяно търсещия обществено внимание провален кандидат Манолова. Изводите остават за широката публика. А дали всичко по-горе описано е вярно? Проверете сами.\", коментира Георгиев.", "date": "2019.12.14", "title": "Георг Георгиев: Офисът на Манолова приема само в сряда, а часовете са заети до след Нова година"}
{"url": "https://www.24chasa.bg/novini/article/7978411", "text": "Алжирската полиция е арестувала 400 души по време на протести срещу проведените тази седмица президентски избори, съобщи днес правозащитна организация, цитирана от ДПА, предаде БТА. Алжирската лига за защита на правата на човека посочи във Фейсбук, че масовите арести са били извършени вчера по време на мирно шествие в северозападната провинция Оран. Бившият премиер Абделмаджид Тебун бе избран за президент на Алжир на изборите в четвъртък. След като вчера станаха ясни резултатите, хиляди алжирци протестираха в столицата и в други градове. Те призовават за промяна на политическата система и за оттеглянето на ключови фигури от ерата на бившия президент Абделазиз Бутефлика, сред които е и Тебун.", "date": "2019.12.14", "title": "Алжирската полиция арестувала 400 мирно протестиращи след изборите"}
{"url": "https://www.24chasa.bg/novini/article/7978432", "text": "Папа Франциск потвърди днес, че ще посети догодина Черна гора, съобщи в Туитър черногорското правителство, цитирано от държавните радио и телевизия, предаде БТА. Визитата на папата ще има историческо значение, се отбелязва в съобщението. Франциск, който прие във Ватикана черногорския премиер Душко Маркович, похвали политиката на Черна гора по отношение на екуменизма, културата, екологията и хуманността във всички сфери на обществените отношения. След разговора с папа Франциск, Душко Маркович се срещна и с държавния секретар на Ватикана кардинал Пиетро Паролин. Маркович посети и историческия архив на Ватикана.", "date": "2019.12.14", "title": "Папа Франциск ще посети Черна гора догодина"}
