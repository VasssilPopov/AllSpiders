{"url": "https://www.24chasa.bg/novini/article/7372808", "text": "Тереза Мей бе разгромена за трети път от депутатите в Лондон. Британската премиерка загуби с 58 гласа, след като опита да прокара в Камарата на общините поне половината от споразумението за Брекзит, което постигна с Брюксел. Политическата декларация за бъдещите отношения с ЕС не бе подложена на вот. В подкрепа на сделката гласуваха 284 души, а против - 344. Мей предупреди депутатите, че това вероятно е последният шанс да се избегне Брекзит без сделка. “Последиците от вашия вот са много тежки”, заяви Мей. “Великобритания най-вероятно ще напусне на 12 април без сделка, защото няма достатъчно време за законодателен процес, свързан с нова сделка. Можем да поискаме удължаване на преговорите, но цената за това е провеждане на избори за Европарламент”, предупреди Мей. Трети, но доста по-малко вероятен сценарий е отмяна на действието на член 50 от Лисабонския договор и оставане в ЕС. Въпреки надвисналия риск от Брекзит без сделка премиерката посочи, че няма да се откаже да се бори за систематичен развод. Сега Великобритания трябва да обяви пред Европейския съвет до 12 април какво следва. Очаква се в понеделник британските депутати да проведат нова серия от т.нар. индикативни гласувания и да опитат да намерят компромис за следващите стъпки в процеса на раздялата. Вот по 8 предложения бе проведен в сряда, но всички бяха отхвърлени. Веднага след вота в Лондон шефът на Европейския съвет Доналд Туск обяви, че свиква Основният преговарящ от страна на ЕС Мишел Барние бе категоричен, че ако в Лондон няма одобрение, раздялата ще е на 12 април. Говорител на Еврокомисията предупреди, че британското излизане от ЕС без сделка на 12 април е “вероятен сценарий”, но Брюксел е “напълно подготвен”. След поредния провал на Тереза Мей лидерът на Лейбъристката партия Джереми Корбин я призова да свика предсрочни избори, ако не е склонна да промени споразумението. Вчерашното гласуване се проведе в деня, в който първоначално бе планирано Великобритания да излезе от ЕС. На фона на инфарктния вот група британски проевропейски депутати, които неотдавна се отцепиха от консерваторите и от лейбъристите, подадоха документи за регистрация на нова партия “Промяна за Обединеното кралство - независима група”. Тя ще иска страната да остане в ЕС. Докато течеше гласуването, големи групи, подкрепящи Брекзит, се събраха пред парламента в Лондон с развети национални знамена. Те скандираха “Извън значи извън” и “Бай-бай, ЕС”. Много от участниците носеха плакати, обвиняващи Тереза Мей в предателство. Начело на протестиращите бе Найджъл Фараж - политик, за когото се смята, че е направил повече от всеки друг, за да пришпори тогавашното британско правителство да се съгласи да произведе референдум за членството в ЕС. Междувременно британската лира се обезцени спрямо щатския долар след гласуването.", "date": "2019.03.29", "title": "Трети провал за Тереза Мей, задава се Брекзит без сделка на 12 април (Обзор)"}
{"url": "https://www.24chasa.bg/novini/article/7372941", "text": "Президентът на САЩ Доналд Тръмп заплаши днес да затвори границата с Мексико следващата седмица, предаде Ройтерс, цитирана от БТА. Тръмп каза, че ще затвори цялата граница или големи части от нея, ако Мексико веднага не спре незаконната имиграция към Съединените щати от региона. Тръмп посочи, че САЩ губят много пари заради Мексико, особено като се вземе предвид трафика на наркотици. Президентът разкритикува Мексико, че \"те само ни взимат парите и просто си говорят\". В предизборната кампания през 2016 г. Тръмп отправи нападки към Мексико и дори обвини мексиканците, че били изнасилвачи и убийци, отбелязва ДПА. След като зае президентския пост, Тръмп донякъде смекчи тона към Мексико и договори с Мексико и Канада ново споразумение, което да замени Северноамериканското споразумение за свободна търговия (НАФТА). Тръмп направи днешното си изказване на фона на информациите за нов керван от мигранти, който се движи от Централна Америка към САЩ. Повечето мигранти не са мексиканци, но преминават транзитно през Мексико. Мексиканският президент Андрес Мануел Лопес Обрадор заяви вчера, че наистина има такъв проблем, но подчерта, че страната му не е отговорна за него. Доналд Тръмп обяви извънредно положение по южната граница на САЩ и използва специалните си правомощия, за да пренасочи средства от бюджета за изграждане на гранична стена между САЩ и Мексико, припомня ДПА.", "date": "2019.03.29", "title": "Тръмп заплаши да затвори границата с \nМексико следващата седмица"}
{"url": "https://www.24chasa.bg/novini/article/7372773", "text": "Над 600 000 японци на възраст между 40 и 64 години живеят напълно изолирани от обществото, като остават 6 месеца у дома, сочат резултатите от правителствено изследване, цитирани от Франс прес и БТА. Феноменът е толкова разпространен в Япония, че си има название - хикикомори. Терминът е свързан с човек, който 6 месеца не е ходил на училище или на работното си място и през този период е имал контакти единствено с членове на семейството си. Изследването показва, че хикикомори на възраст между 40 и 64 години са 613 000, като почти три четвърти от тях са мъже. \"Броят им е по-голям, отколкото смятахме. Феноменът не засяга единствено млади хора\", каза ангажиран с изследването представител на правителството. Доскоро се смяташе, че феноменът засяга главно младежи и хора под 30-годишна възраст, но се оказа, че броят на по-възрастните хикикомори, които за дълго се изолират, е по-голям от очакваното. Около половината от участниците в изследването са се изолирали за повече от 7 години. Общият брой на обхванатите от изследването участници е по-голям от този на хикикомори под 39-годишина възраст, които през 2016 г. са били 541 000, според резултатите от сходно правителствено изследване. \"Правителствените данни потвърждават тези от наше изследване, които разкриват, че феноменът засяга дори хора, прехвърлили 60-те\", заяви Рика Уеда от местна неправителствена организация, която осигурява подкрепа на родители на деца хикикомори.", "date": "2019.03.29", "title": "Над 600 000 японци на възраст между 40 и 64 години живеят изолирани от обществото"}
{"url": "https://www.24chasa.bg/novini/article/7372779", "text": "Печалбата на банковата система за първите два месеца на 2019 г. възлиза на 204 млн. лв., или с 14 млн. лв. (7.6 на сто) повече спрямо същия период на 2018 г. съобщава Българската народна банка. През февруари 2019 г. балансовото число на банковата система нараства, като се наблюдава увеличение на депозитите, на балансовия капитал и на кредитите, и авансите, Спрямо края на януари 2019 г. общата сума на активите се увеличава със 787 млн. лв. (0.7 на сто) до 107.7 млрд. лв. Брутният кредитен портфейл на банковата система (без кредитите и авансите за секторите \"Централни банки\" и \"Кредитни институции\") нараства през февруари с 311 млн. лв. (0.5 на сто) до 61.6 млрд. лв. Ипотечните и потребителските кредити са увеличени спрямо предходния месец съответно с 0.5 на сто и с 0.6 на сто. Растежът при кредитите за нефинансови предприятия е с 0.6 на сто, а при тези за други финансови предприятия - с 1.3 на сто. Намаление е налице при кредитите за сектор \"държавно управление\" (с 0.4 на сто). При депозитите в банковата система е отчетено месечно нарастване с 0.7 на сто (604 млн. лв.). При депозитите на домакинства растежът е с 0.8 на сто, при нефинансовите предприятия - с 1.3 на сто, а при другите финансови предприятия - с 0.6 на сто. Намаляват депозитите на кредитни институции (с 0.9 на сто) и на сектор \"държавно управление\" (с 3.9 на сто). Собственият капитал в баланса на банките в края на февруари възлиза на 14.1 млрд. лв., като е отбелязано месечно увеличение със 152 млн. лв. (1.1 на сто).", "date": "2019.03.29", "title": "Печалбата на банковата система за първите 2 месеца на 2019 г. e 204 млн. лева"}
{"url": "https://www.24chasa.bg/novini/article/7372782", "text": "Кметицата на Рим Вирджиния Раджи смята, че безопасността на столичните депа за отпадъци и на предприятията по преработка на смет трябва да се осигурява с помощта на военнослужещи, за да не се допускат провокации и подпалвания, посочва БТА. Както съобщава днес агенция АНСА, цитирана от ТАСС, Раджи се е обърна с молба за това към МВР, а също към министерствата на околната среда, отбраната и икономиката. \"Писах на министрите с молба да осигурят денонощна охрана на тези места, защото това са стратегически за града обекти\", подчертава Раджи, цитирана от АНСА. През последните месеци имаше два пожара на големи римски пунктове за събиране на смет. Едно такова предприятие напълно изгоря, което създаде допълнителни проблеми на комуналните служби на италианската столица. При втория случай прокуратурата, която започна разследване за пожара, подозира умишлен палеж. Освен това пожарите на бунищата създават рискове за здравето на населението заради отделяните при горенето токсични вещества. Тримилионният Рим изпитва постоянни трудности със сметосъбирането и утилизацията на отпадъците заради слабостите на инфраструктурата. Периодично в медиите се появяват прогнози за предстоящ \"отпадъчен колапс\" на столицата.", "date": "2019.03.29", "title": "Кметицата на Рим иска помощ от военните за охрана на столичните депа за отпадъци"}
{"url": "https://www.24chasa.bg/novini/article/7372811", "text": "По данни от месечните отчети на първостепенните разпоредители с бюджет салдото по Консолидираната фискална програма /КФП/ на касова основа към края на февруари 2019 г. е положително в размер на 1513,4 млн. лв. (1,3 на сто от прогнозния БВП) и се формира от излишък по националния бюджет в размер на 1282,8 млн. лв. и излишък по европейските средства в размер на 230,6 млн. лева. Това съобщава пресцентърът на Министерството на финансите. Постъпилите приходи и помощи по КФП към края на февруари са в размер на 7219,7 млн. лв. или 16,5 на сто от годишните разчети. Съпоставени със същия период на предходната година, данъчните и неданъчните приходи нарастват с 576,5 млн. лв. (9,3 на сто), а постъпленията от помощи (основно грантове по програмите и фондовете на ЕС) нарастват с 430,9 млн. лева. Общата сума на данъчните постъпления, включително приходите от осигурителни вноски, възлиза на 5 577,0 млн. лв., което представлява 16,1 на сто от планираните за годината данъчни приходи. Приходите от преки данъци са в размер на 728,3 млн. лв. или 11,1 на сто от предвидените в разчетите за годината, като спрямо същия период на предходната година нарастват с 14,4 млн. лева (2,0 на сто). Приходите от косвени данъци са в размер на 3101,7 млн. лв., което е 18,9 на сто от разчетите за годината. Постъпленията от ДДС са в размер на 2196,2 млн. лв. или 20,3 на сто от планираните. Размерът на невъзстановения ДДС към края на февруари е 70,1 млн. лева. Приходите от акцизи възлизат на 854,6 млн. лв. (16,0 на сто от разчетените за годината). Постъпленията от мита са 39,9 млн. лв. или 16,8 на сто от годишните разчети. Постъпленията от други данъци (вкл. имуществени данъци и др. данъци по ЗКПО) са в размер на 134,3 млн. лв. или 11,5 % изпълнение на годишните разчети. Приходите от социални и здравноосигурителни вноски са 1612,7 млн. лв., което представлява 15,5 на сто от разчетените за годината. Съпоставено със същия период на предходната година, приходите от осигурителни вноски нарастват номинално с 11,1 на сто. Неданъчните приходи са в размер на 1175,7 млн. лв., което представлява 17,7 на сто от годишните разчети. Приходите от помощи са в размер на 467,0 млн. лева. Разходите по КФП (вкл. вноската на България в бюджета на ЕС) към края на февруари 2019 г. възлизат на 5706,2 млн. лв., което е 12,8 на сто от годишните разчети. За сравнение разходите за същия период на предходната година са в размер на 5460,1 млн. лева. Нелихвените разходи са в размер на 5231,4 млн. лв., което представлява 12,4 на сто от годишните разчети. Текущите нелихвени разходи към февруари 2019 г. са в размер на 4940,2 млн. лв., капиталовите разходи (вкл. нетният прираст на държавния резерв) възлизат на 286,0 млн. лева. Предоставените текущи и капиталови трансфери за чужбина са в размер на 5,2 млн. лева. Лихвените плащания са в размер на 103,1 млн. лв. или 15,4 на сто от планираните за 2019 година. Частта от вноската на България в бюджета на ЕС, изплатена към 28 февруари 2019 г. от централния бюджет, възлиза на 371,8 млн. лв., Размерът на фискалния резерв към 28 февруари 2019 г. е 10,4 млрд. лв., в т.ч. 10,0 млрд. лв. депозити на фискалния резерв в БНБ и банки и 0,4 млрд. лв. вземания от фондовете на Европейския съюз за сертифицирани разходи, аванси и други. Приходите и помощите по КФП към март 2019 г. се очаква да бъдат в размер на 10 849,2 млн. лв., което е 24,7 на сто от годишния разчет. Спрямо март 2018 г. приходите по КФП нарастват с 1629,3 млн. лв., като ръст се отчита както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС. На база на изготвените оценки данъчните приходи отчитат ръст в размер на 713,9 млн. лв., неданъчните приходи - 510,2 млн. лв., а приходите от помощи и дарения - 405,2 млн. лева. Разходите по консолидираната фискална програма (вкл. вноската на България в бюджета на ЕС) към март 2019 г. са 9060,2 млн. лв., което е 20,4 на сто от годишния разчет. За сравнение разходите по КФП към март 2018 г. бяха 8628,2 млн. лева. Частта от вноската на България в бюджета на ЕС, изплатена към края на март от централния бюджет, възлиза на 466,1 млн. лв.", "date": "2019.03.29", "title": "1513,4 млн. лева излишък е салдото по консолидираната фискална програма в края на февруари"}
{"url": "https://www.24chasa.bg/novini/article/7372823", "text": "Босненският Конституционен съд още веднъж забрани спорен празник на Република Сръбска, който смята за дискриминационен спрямо мюсюлманите и хърватите в страната, предаде Асошиейтед прес, цитирана от БТА. Съдът постанови днес, че 9 януари не може да бъде празнуван като национален празник в Република Сръбска. Празникът е определен на дата, на която през 1992 г. босненските сърби са обявили създаването на тяхна собствена държава в Босна, предизвиквайки с това война, в която загинаха над 100 000 души, а милиони останаха без дом. Босненските сърби празнуваха 9 януари въпреки протестите на останалите етнически групи в Босна и Херцеговина, а през 2015 г. съдът постанови, че това решение е противоконституционно. След войната Босна и Херцеговина бе разделена на две административни единици /Република Сръбска и Мюсюлманско-хърватска федерация/ с общо правителство и парламент.", "date": "2019.03.29", "title": "Босненският конституционен съд пак забрани празника на Република Сръбска"}
{"url": "https://www.24chasa.bg/novini/article/7372821", "text": "\"Бойко Борисов и неговото правителство превръщат България в турска провинция. Имаме намеса на турската страна в законодателството на България при изготвянето на промените в Закона за вероизповеданията.\" Това каза говорителят на ПГ на \"БСП за България\" и водач на листата на левицата за евроизборите Елена Йончева в предаването  \"Лице в лице\" по  Тя припомни, че на последния КСНС се е стигнало до общо решение да се спре външното финансиране на българското вероизповедание, но това не се е случило. Тя запозна зрителите с думите на турския външен министър, че турската страна се е намесила в нашето законодателство. В едно от последните му изказвания той казва: \"Благодаря на всички съвместни усилия на двете ведомства\", като има предвид българското външно министерство и турския Дианет. \"Искаме правителството и г-н Бойко Борисов да кажат- кой и по какви канали, как е въздействал на българските власти, за да бъдат променени нашите закони и Закона за вероизповеданията. Искаме главният прокурор да направи проверка и президентът да наложи вето на този закон\", каза още тя. Елена Йончева показа нотариалните актове на всички свои имоти, които са обезщетения на земя, която е закупил нейният дядо още преди 1940 година. \"Обезщетението за земя, на която е пострена кооперация, не е само за мен, а е за всички членове на моето семейство\", каза Елена Йончева. \"Само една къща съм купувала с 300 квадратни метра земя, която променихме отвътре с моя приятел, който е архитект. След това я продадохме и закупихме земя от частни собственици на пазарна цена\", уточни Йончева. \"Никога не съм имала проблем с моя депутатски имунитет, защото няма от какво да се притеснявам. В момента в който започнахме да показваме далаверите и грабежите на това правителство, те вадят бухалки\", каза Йончева в коментар на декларация на ГЕРБ, в която се казва, че ще бъде първият евродепутат със свален имунитет. Тя припомни, че преди две години е показала с какви корупционни сделки правителството санира в страната, след това Борисов е разпространил чудовищни лъжи по неин адрес. \"Знаете, че осъдих Борисов и партия ГЕРБ за тези лъжи\", каза Йончева. Тя припомни, че после е разкрила проблема с оградата с Турция, заради което Валери Симеонов я е дал на прокуратурата. \"После показахме \"Кумгейт\", как един областен председател на ГЕРБ е създал феодална структура в община Хасково. Той заведе дело срещу мен заради изнесената корупционна сделка. След това започнахме процес на изсветляване - какво се случва с българските пътища. Пет фирми, които са редовните печеливши на обществените поръчки извадиха 1000 строителни машини на Цариградско шосе и ми поискаха оставката от парламента\", припомни Йончева. По думите й проблемът с Цветан Цветанов и \"Имотгейт\" е проблем и на всяка община в страната, защото има създадени кланови структури на ГЕРБ.", "date": "2019.03.29", "title": "Елена Йончева: Борисов превръща България в турска провинция"}
{"url": "https://www.24chasa.bg/novini/article/7372837", "text": "България няма планове да разполага военноморски бази на НАТО на своя територия, казва българският вицепремиер и министър на отбраната Красимир Каракачанов в интервю за ТАСС, цитирано от БТА. \"Информация за възможно разполагане на територията на страната на нови бази на НАТО се разпространяват от сайтове, които се специализират във фалшиви новини. Към нас с подобни предложения - да се откриват допълнителни бази на НАТО и да се вкарват чуждестранни кораби в Черно море - никой не се е обръщал, - отбелязва Каракачанов. - Смятам, че подобни новини са част от хибридната война, която се води в света сега. Никой не е искал от България да предостави свои черноморски военноморски бази на НАТО или на САЩ.\" \"България е лоялен партньор на НАТО. Но България, премиерът Бойко Борисов и цялото правителство водят политика в интерес на търсенето на компромиси, на преговори, а не на нагнетяване на напрежение\", подчертава вицепремиерът. Според него НАТО и Европейският съюз трябва да търсят допирни точки с Русия, защото конфронтацията няма да доведе до нищо. \"Сътрудничество между НАТО и Русия задължително трябва да има. Но събитията от 2014 година, ситуацията около Украйна и Крим - не искам да уточнявам, кой при това е прав, кой е виновен, да правя сложен политически анализ - започнаха да пречат на това сътрудничество. Обаче аз и сега съм убеден, че проблемите трябва да се решават на масата на преговорите, на основата на сътрудничество, защото чрез конфронтация няма да можем да постигнем нищо позитивно\", подчертава Каракачанов, цитиран от ТАСС. Вицепремиерът посочва също, че пред цивилизования християнски свят стоят много по-сериозни проблеми и предизвикателства, поради което всички страни трябва да намират общ език, като избягват излишна конфронтация. \"Убеден съм, че между Европа и Русия, между НАТО и Русия е необходимо да се търсят опорни точки и път към мирно решаване на проблемите. От конфронтация печелят трети страни, в частност радикалният ислям\", добавя Каракачанов. \"Преговорите и търсенето на решения на спорните въпроси са по-добър вариант за развитие на събитията. Казвам това като представител на България - държава, която няма агресивни намерения и не води агресивна политика\", заключава той.", "date": "2019.03.29", "title": "Каракачанов: България няма да разполага военноморски бази на НАТО на своя територия"}
{"url": "https://www.24chasa.bg/novini/article/7372856", "text": "Началникът на кабинета на румънския премиер Виорика Дънчила подаде оставка от правителството и от управляващата Социалдемократическа партия (СДП), предаде информационният сайт \"Зиаре\", цитиран от БТА. Роксана Попа съобщи във Фейсбук, че подава оставка, тъй като смята, че партията се е отдалечила от \"ценностите на европейската левица\". \"Съобщавам ви, че подавам оставка като член от 15 години на Социалдемократическата партия заради отдалечаването на СДП от ценностите на европейската левица. Оставката ми е валидна от днес, 29 март 2019 г.\", написа Попа. Роксана Попа беше съветник на настоящия премиер по времето, когато Дънчила беше евродепутат, напомня в. \"Адевърул\".", "date": "2019.03.29", "title": "Шефката на кабинета на Виорика Дънчила подаде оставка, напуска и партията"}
{"url": "https://www.24chasa.bg/novini/article/7372848", "text": "Френски съд осъди на четири години затвор мъж, дал под наем апартамент на терористи, укривали се след атентатите в Париж през ноември 2015 г., при които бяха убити 130 човека, предаде ДПА, цитирана от БТА. Джауад Бендауд беше признат за виновен от Парижкия апелативен съд в укриване на издирвани терористи, заяви прокуратурата. Той твърди, че не знаел, че тримата човека, които наели апартамента му в парижкото предградие \"Сен-Дени\" на 15 ноември, са били издирвани за нападенията, извършени два дни преди това. Двама въоръжени мъже и тяхна съучастничка бяха убити, след като полицията щурмува апартамента на 18 ноември. При избухналата престрелка един от заподозрените се взриви. Бендауд беше оправдан при първоначален процес миналата година, но прокуратурата обжалва решението. Това е първото дело във Франция за атентатите от 13 ноември - най-тежките във френската история, за които отговорност пое групировката \"Ислямска държава\". Салах Абдеслам, който е заподозрян като единствения оцелял нападател, се намира в ареста в очакване да бъде съден. Той вече е осъден на 20 години затвор в Белгия за опит за убийство заради престрелка с полицията през 2016 г., дни преди да бъде заловен.", "date": "2019.03.29", "title": "Вкараха в затвора мъж, дал под наем апартамент на укриващи се терористи"}
{"url": "https://www.24chasa.bg/novini/article/7372891", "text": "Преднина от 10 процентни пункта за опозиционната \"Нова демокрация\" пред управляващата СИРИЗА предвижда ново социологическо проучване, проведено от агенция \"Пулс\" по поръчка на телевизионния канал Скай преди европейските, местните и парламентарните избори, които ще се проведат в Гърция през тази година, съобщи БТА. В сравнение с предишното проучване разликата между двете най-големи партии леко се свива. Според проучването Нова демокрация би получила 32,5 процента от гласовете, колкото и при по-ранното проучване, а СИРИЗА получава подкрепа от 22,5 процента и отбелязва нарастване на подкрепата с 1 процентен пункт. Увеличаването на подкрепата за СИРИЗА изглежда, че се дължи на консолидиране на електората й. 53 процента от тези, които са гласували за партията на изборите през 2015 г., заявяват, че остават верни на избора си, което е с 2 процентни пункта повече в сравнение с февруари. Все пак СИРИЗА е изгубила почти половината от избирателите си, докато консолидацията на Нова демокрация остава значително по-висока - 82 процента. На третото място с изравнени сили са крайнодясната Златна зора и лявоцентристкото Движение за промяна със 7,5 процента. Следва Гръцката комунистическа партия с 6 процента. С един процентен пункт намаляват колебаещите се, които през този месец са 11 процента. Никоя друга партия не преминава трипроцентната бариера за влизане в бъдещия парламент. Проучването е проведено на 23, 26 и 27 март сред избиратели в цяла Гърция.", "date": "2019.03.29", "title": "Сондаж в Гърция: \"Нова демокрация\" води пред СИРИЗА с 10 процента"}
{"url": "https://www.24chasa.bg/novini/article/7372890", "text": "3,2 милиона чуждестранни туристи са посетили Турция през първите два месеца на 2019 г., съобщи днес турското министерство на културата и туризма, цитирано от в. \"Хюриет дейли нюз\" и БТА. По данни на министерството броят на посетителите през януари и февруари 2019 г. е със 7,4 процента по-голям спрямо същия период на миналата година. Най-голям брой чужденци са посетили Истанбул (близо 985 хиляди души). На второ място по брой на посещения се нарежда граничещия с България и Гърция град Одрин, който през първите два месеца на тази година е посрещнал около 204 хиляди туристи. На трето място е средиземноморският курорт Анталия (със 135 хиляди посетители). 8,55 процента от чуждестранните посетители са били от България, информира \"Хюриет дейли нюз\". 2,3 милиона от чуждестранните туристи са пристигнали в Турция със самолети, а 850 хиляди души - с автомобили и автобуси. Миналата година Турция бе посетена от 39,5 милиона чужденци, а през 2018 г. страната бе посетена от 32,4 милиона туристи.", "date": "2019.03.29", "title": "3,2 милиона чуждестранни туристи \nса посетили Турция през януари и февруари"}
{"url": "https://www.24chasa.bg/novini/article/7372901", "text": "Три 10-седмични бебета суматрански тигри си поиграха, като се сборичкаха, и внимателно проучиха хабитата си по време на първата си публична поява в зоопарк в Сидни, съобщи Асошиейтед прес, цитирана от БТА. Мениджърката на зоопарка \"Таронга\" Манди Евърет заяви, че бебетата са родени на 17 януари от тигрицата Картика. Това са първите й деца. Бебетата от женски пол са кръстени Мавар и Тенгах, докато бебето от мъжки пол се казва Пеманах. Евърет припомни, че суматранските тигри са критично застрашен вид. Тя поясни, че когато пораснат, трите бебетата суматрански тигри вероятно ще бъдат включени в програми за развъждане в други зоопаркове по света. ", "date": "2019.03.29", "title": "Показаха три бебета суматрански тигри - критично застрашен вид, в зоопарка в Сидни"}
{"url": "https://www.24chasa.bg/novini/article/7372913", "text": "Парламентът на Словакия одобри днес решение за отхвърляне на международен договор за правата на жените, предаде Асошиейтед прес, цитирана от БТА. Депутатите приеха със 101 гласа \"за\", 28 \"против\" и трима \"въздържал се\" решение да поискат от правителството да спре процеса на ратификация на Истанбулската конвенция и да уведоми Съвета на Европа, че Словакия няма да се присъедини към договора. Решението беше подготвено от Словашката национална партия, която е част от управляващата коалиция. Нейните депутати настояха, че са против насилието срещу жени и са готови да обсъдят нови закони по въпроса. Истанбулската конвенция беше приета от Съвета на Европа през 2011 г. за противодействие на насилието срещу жени. Нейните противници в Словакия казват, че някои от разпоредбите й биха влезли в противоречие с националните традиции и дори биха нарушили словашката конституция, например защото основният закон определя брака като съюз между мъж и жена. Решението на парламента беше приветствано от словашките епископи. България също е страна от Европейския съюз, която спря ратификацията на конвенцията миналата година, напомня АП.", "date": "2019.03.29", "title": "Словакия отхвърли Истанбулската конвенция"}
{"url": "https://www.24chasa.bg/novini/article/7372923", "text": "Министрите на външните работи на Русия и Турция Сергей Лавров и Мевлют Чавушоглу днес обявиха, че решението на САЩ да признаят суверенитета на Израел над Голанските възвишения е неприемливо и показва пренебрежението на Вашингтон към нормите на международното право, предаде ТАСС, цитирана от БТА. Лавров и Чавушоглу участваха в седмото заседание на руско-турската Съвместна група за стратегическо планиране в Анталия. Близкоизточната тематика, най-вече сирийският проблем, бяха сред темите, дискутирани по време на съвместната пресконференция на двамата външни министри след заседанието. Министрите също така обсъдиха подготовката за предстоящото на 8 април в Москва заседание на Съвета за сътрудничество на високо равнище, което ще бъде председателствано от президентите на Русия и Турция Владимир Путин и Реджеп Тайип Ердоган. САЩ постоянно проявяват неуважението си към международното право. Признаването на Голанските възвишения за територия на Израел е част от този тренд. Усещам, че това е съзнателна демонстрация на усещане за това, че всичко им е позволено, наред със заплахите, ултиматумите и санкциите, каза Лавров. Чавушоглу също заяви, че Анкара се обявява категорично против решението на Вашингтон за Голанските възвишения. Той отбеляза, че турската страна е реагирала \"пет минути\" след обявяването на американското решение, като е критикувала това решение. Относно развитията в Сирия Лавров констатира, че Русия и Турция смятат, че е необходимо да се спазва резолюция 2254 на Съвета за сигурност на ООН за Сирия, а работата в рамките на процеса от Астана както и преди е \"ключовият път\" за нормализиране на обстановката в арабската страна. Лавров и Чавушоглу обсъдиха и ситуацията на изток от р. Ефрат. Руският външен министър подчерта, че руските дипломати, военни и представители на специалните служби имат общи възгледи с турските им колеги по отношение на разрешаването на проблемите в Северна Сирия на базата на зачитането на суверенитета на арабската държава и отчитайки интересите, свързани със сигурността на Турция. Чавушоглу свой ред обърна внимание на това, че изтеглянето на американските войници от Сирия е важно за страната и за целия регион.", "date": "2019.03.29", "title": "Русия и Турция: Решението на САЩ за Голанските възвишения е неприемливо"}
{"url": "https://www.24chasa.bg/novini/article/7372691", "text": "Съветникът на Белия дом по националната сигурност Джон Болтън отправи днес прикрито предупреждение към Русия за военното й присъствие във Венецуела, като каза, че САЩ ще разглеждат всеки ход за установяване или разширяване на военни операции в южноамериканската страна като \"пряка заплаха\" за световния мир, предаде Ройтерс, цитирана от БТА. \"Решително предупреждаваме играчите, които не са от Западното полукълбо, да не разполагат военни активи във Венецуела или другаде в това полукълбо с намерение да установят или разширят военни операции\", каза Болтън. \"Ние ще разглеждаме подобни провокативни действия като пряка заплаха за световния мир и сигурността в региона\", заяви той.", "date": "2019.03.29", "title": "Америка предупреди Русия заради военното й присъствие във Венецуела"}
{"url": "https://www.24chasa.bg/novini/article/7372724", "text": "Нападенията с нож в германската провинция Заарланд се извършват най-често от мъже на име Михаел. Това става ясно от отговор на полицията, даден на запитване на депутат от популистката „Алтернатива за Германия“ как се казват извършителите на такива престъпления в повечето случаи. Отговорът бе публикуван днес в германската преса. През септември 2018 година депутатът от заарландското крило на партията поиска данни от полицията за това с какъв произход са хората, извършили нападения с нож между 2016 и 2018 година. Така Рудолф Мюлер искаше да оправдае кампанията на “Алтернатива за Германия“ под мотото „Масовата имиграция е миграция с ножове“. За негова изненада отговорът на полицията гласял, че мнозинството от нападателите между януари 2016 и април 2018 са с германски паспорт. Тъй като с германски паспорт могат да са и хора, родени в друга държава, Мюлер настоял да му дадат подробна сводка за малките имена на нападателите. Полицията отговори подробно: Михаел (24 случая), Даниел (22 случая), Андреас (20 случая), Саша (15 случая), Томас (14 случая), Кристиан (13 случая), Кевин (13 случая), Мануел (13 случая), Патрик (13 случая), Давид (12 случая), Йенс (12 случая), Джъстин (11 случая), Свен (11 случая). След германците (общо 842 случая) в сводката на извършителите на нападения с нож са сирийците – 122 случая, чужденци от друга държава в ЕС – 94 пъти, афганистанци – 36 пъти. В 289 случая извършителите не са заловени. Според броя на населението обаче сирийци и афганистанци са извършители по-често, отколкото германци.", "date": "2019.03.29", "title": "„Алтернатива за Германия“ пита как се казват нападателите с нож. Отговорът: Най-често Михаел"}
{"url": "https://www.24chasa.bg/novini/article/7372708", "text": "Букурещкият Апелативен съд отхвърли днес искане на министерството на отбраната да бъде отменен указ на президента Клаус Йоханис, с който се удължава мандатът на началника на Генералния щаб на румънската армия генерал Николае Чука, съобщава Аджерпрес. Решението на съда не е окончателно, посочва БТА. На 28 декември 2018 г. президентът Клаус Йоханис подписа указ, с който удължава мандата на генерал Николае Чука като началник на Генералния щаб на румънските въоръжени сили. Йоханис заяви, че отхвърля предложението за назначаване на този пост на Думитру Скарлат, направено от министъра на отбраната Габриел Леш. По-късно министерството на отбраната внесе жалба в съда с искане за анулиране на указа. Министър Габриел Леш заяви, че указът за удължаване на мандата на Николае Чука е издаден \"незаконно\".", "date": "2019.03.29", "title": "Клаус Йоханис спечели дело срещу министерството на отбраната"}
{"url": "https://www.24chasa.bg/novini/article/7372725", "text": "Въвеждат се промени в организацията на движението за отбелязване на 140 години София – столица на България, съобщиха от Столична община. От 20.00 часа на 2.04.2019г. до приключване на мероприятието на 3.04.2019г. се забранява престоят и паркирането на пътни превозни средства, както следва: - На паркинга на пл.“Николай Гяуров“, без да се засягат местата в режим на платено паркиране „служебен абонамент“. - На северозападната дъга на пл.“Св.Александър Невски“ между ул.“Оборище“ и ул.“11-ти август“; - на ул.“Оборище“ между ул.“Г.С.Раковски“ и пл.“Св.Александър Невски“. - От 9.00 часа до приключване на мероприятието на 3.04.2019г. се забранява влизането на превозни средства по ул.“Оборище“ между ул.“Г.С. Раковски“ и пл.“Св. Александър Невски“, само при необходимост и по преценка на отдел „Пътна полиция“ при СДВР.", "date": "2019.03.29", "title": "Вижте как променят движението в столицата за 140 години София"}
{"url": "https://www.24chasa.bg/novini/article/7372633", "text": "Досегашният ръководител на Инспектората в здравното министерство Росен Иванов поема нов пост. От 1 април той ще оглави новосъздадената агенция \"Медицински надзор\". Назначен е на поста със заповед на здравния министър Кирил Ананиев, съгласувана с министър-председателя Бойко Борисов. Иванов е бил държавен инспектор в инспектората на Министерския съвет, началник на политическия кабинет в Министерството на отбраната (в служебното правителство от 2013 г.), както и главен юрисконсулт в МО. Магистър е по право и философия от СУ, „Св. Климент Охридски“. Новосформираната Изпълнителна агенция „Медицински надзор“ стартира работа от 1 април. Тя обединява към момента действащите Изпълнителна агенция „Медицински одит“ и Изпълнителната агенция по трансплантации. Новата агенция ще продължи да извършва досегашната дейност на преобразуваните агенции, както и възложените ѝ от закона нови функции. Съгласно Закона за лечебните заведения Изпълнителна агенция „Медицински надзор“ вече ще отговаря за регистрацията на лечебните заведения за извънболнична помощ и хосписите (до момента тази дейност се осъществява от регионалните здравни инспекции). Във функциите ѝ влизат също така и администрирането на режима по издаване на разрешения за осъществяване на лечебна дейност за лечебните заведения за болнична помощ, центровете за психично здраве, центровете за кожно-венерически заболявания, комплексните онкологични центрове, домовете за медико-социални грижи, диализните центрове и тъканните банки. За тази цел в агенцията е създадена специализирана дирекция „Администриране на режимите по регистрация и издаване на разрешения за лечебна дейност“. Тази дирекция ще извършва и оценка по заявления за създаване на нови лечебни заведения за болнична помощ и нови медицински дейности по чл. 37а и 37б от Закона за лечебните заведения, които са регламентирани за първи път със Закона за лечебните заведения. Функциите на Агенцията, свързани с координирането и контролирането на дейностите в областта на трансплантацията и асистираната репродукция, извършвани от лечебните заведения са възложени на специализираната дирекция „Управление и координация на трансплантацията и асистираната репродукция“. Основните контролни функции, осъществявани от Изпълнителна агенция „Медицински надзор“ ще се извършват от специализираната дирекция „Контрол на медицинските дейности и оценка на качеството“. Тази дирекция се предвижда да осъществява и оценка на ефективността и резултатите на контролната дейност, да извършва анализи и предлага на изпълнителния директор мерки за подобряване на качеството на контролната дейност. Числеността на персонала на новата агенция е 106 щатни бройки.", "date": "2019.03.29", "title": "Шефът на Инспектората в здравното министерство Росен Иванов оглавява новата агенция “Медицински надзор“"}
{"url": "https://www.24chasa.bg/novini/article/7372748", "text": "ГЕРБ и СДС ще представят кандидатите си за членове на Европейския парламент. Това ще се случи на специално събитие, което ще се проведе на 31 март, неделя, от 12.00 часа в зала 6 на НДК, съобщиха от пресцентъра на ПП ГЕРБ.                                                                                                                                                                                                                                                                                                                       ", "date": "2019.03.29", "title": "ГЕРБ и СДС представят в неделя\nкандидатите си в евролистата"}
{"url": "https://www.24chasa.bg/novini/article/7372753", "text": "На предстоящите в неделя местни избори в Турция турският президент Реджеп Тайип Ердоган ще употреби правото си на глас в Истанбул, съобщава турската телевизия НТВ, цитирана от БТА. Президентът ще гласува в избирателна секция в училището \"Саффет Чеби\", където е гласувал и при предишни избори. Вицепрезидентът Фуат Октай ще гласува в училището \"Ахмет Андичен\" в квартал Чанкая в Анкара. Лидерът на основната опозиционна Народнорепубликанска партия (НРП) Кемал Кълъчдароглу ще гласува в анкарския квартал Чукурамбар. Председателят на Партията на националистическото действие (ПНД) Девлет Бахчели също ще изпълни гражданския си дълг в турската столица. Лидерът на \"Добра партия\" Мерал Акшенер ще гласува в Истанбул. Кандидатът за кмет на Истанбул от управляващата Партия на справедливостта и развитието (ПСР) Бинали Йълдъръм ще употреби правото си на глас в избирателна секция в училище в северозападния град Тузла, а кандидатът за кмет на мегаполиса от НРП Екрем Имамоглу ще гласува в истанбулския квартал Бейликдюзю, информира НТВ.", "date": "2019.03.29", "title": "На местните избори в Турция в неделя \nЕрдоган ще гласува в Истанбул"}
{"url": "https://www.24chasa.bg/novini/article/7372760", "text": "Мъж подкара пиян училищен автобус, пътни полицаи го хванаха, преди да качи децата, а той изпрати приятел да даде кръв в болницата, за да му се размине. Наглата случка се разиграла в сряда в Етрополе. Около 6,15 ч катаджии спрели рейса за проверка. Тествали 52-годишния шофьор с дрегер, който отчел 0,86 промила алкохол в кръвта. Писали му акт за 1000 лв. и му взели книжката за една година. Катаджиите издали и талон на мъжа да отиде в близката болница за кръвни изследвания. Провинилият се шофьор обаче пратил трезвен другар и му дал личната си карта. От болницата подали сигнал към полицията, че имат съмнения за измама, а 38-годишният мъж духнал. Униформените бързо го заловили, а той признал за измамата. Пияният шофьор бил задържан за 24 часа, а другарят му ще отговаря за опит за ползване на чужда лична карта. ", "date": "2019.03.29", "title": "Пиян шофьор на училищен автобус, изпрати друг на кръвната проба"}
{"url": "https://www.24chasa.bg/novini/article/7372758", "text": "Холандският премиер Марк Рюте заяви днес пред репортери, че има съвсем реален риск Великобритания да напусне ЕС без договор, след като парламентът на Обединеното кралство отхвърли за трети път договореното от съюза и премиера Тереза Мей споразумение, предаде Ройтерс, цитирана от БТА. \"Рискът от Брекзит без споразумение е съвсем реален\", каза Рюте броени минути след гласуването в британския парламент. \"Единият от двата пътя за организиран Брекзит изглежда е затворен. Така остава само другият път, а той е британците да кажат ясно какво искат преди 12 април\", добави холандският премиер. Френският президент Еманюел Макрон заяви, че е време да бъдат ускорени последните приготовления за Брекзит без споразумение. Той посочи, че ако Мей не осигури подкрепа на британския парламент за постигнатото от нея с ЕС споразумение за Брекзит до 12 април, Европа ще решава заедно с Великобритания за графика на излизането й. Макрон заяви, че рискът на 12 април да няма споразумение е реален. \"Сега в този момент ще трябва да решим за графика за изпълнение (на излизането без споразумение) и затова ще ускорим финалната фаза от приготовленията\", каза френският президент. От всички страни, които ще бъдат най-пряко засегнати от варианта без споразумение, Франция е най-добре подготвената, добави Макрон.", "date": "2019.03.29", "title": "Рюте: Рискът от Брекзит без споразумение \nе съвсем реален"}
{"url": "https://www.24chasa.bg/novini/article/7372745", "text": "Самоотбраната “винаги е законна” срещу крадец, влязъл с взлом в дом или магазин. Собственикът може да стреля по престъпника, ако е заплашен физически от него. Това предвижда нов закон за правото на самозащита на жертвите на кражби, приет с голямо мнозинство от италианския парламент. Увеличават се наказанията за незаконно проникване в чужд имот, за кражба с взлом и грабеж, предаде ДПА. Документът получи силната подкрепа на твърдолинейния италиански вътрешен министър Матео Салвини. “От днес престъпниците трябва да знаят, че да си крадец в Италия, ще бъде по-трудно”, каза Салвини след гласуването. Докато говореше, той държеше тениска с надпис “Самоотбраната винаги е законна”. Законът обаче не позволява да се стреля по крадци, които бягат или са били обезвредени, нито спестява на някого разследването или евентуалното съдене, ако при престрелка се е стигнало до раняване или смърт. Критици определиха промяната като опит за внасяне в Италия на американската “оръжейна култура”. Джорджо Берета, активист срещу оръжейното лоби, каза, че в Италия няма престъпна вълна, която да оправдава законодателните промени. Миналата година имало едва 16 убийства, свързани с влизания с взлом и грабежи - най-ниския брой за последните 30 г. Според Берета новият закон цели да удовлетвори оръжейната индустрия и “тази част от електората, която шумно призовава за по-свободен режим за огнестрелните оръжия и за по-малко ограничения върху употребата им”. ", "date": "2019.03.29", "title": "Италия разреши да се стреля по крадците (Обзор)"}
{"url": "https://www.24chasa.bg/novini/article/7372756", "text": "САЩ са подготвили проект за нови санкции срещу Русия заради отравянето на бившия двоен агент Сергей Скрипал и дъщеря му в британския град Солсбъри преди една година, предаде агенция Блумбърг, която се позовава на официален американски източник и е цитирана от Ройтерс и ТАСС. Новият пакет, който е минал съгласуване в Държавния департамент и в министерството на финансите, включва мерки към банковия сектор. В момента се очаква одобрението му от Белия дом, посочва от БТА. Не е ясно защо американските власти досега не са обявили официално за подготвения нов пакет от санкции, отбелязва ТАСС. Няма и информация колко дълго Белият дом ще разглежда новите мерки.", "date": "2019.03.29", "title": "САЩ са подготвили нов пакет от санкции срещу Русия  заради отравянето на Скрипал"}
{"url": "https://www.24chasa.bg/novini/article/7372922", "text": "Някои от фериботните линии в Гърция са затворени заради силните ветрове, които на места в морето достигат до 9-а - 10-а степен по скалата на Бофорт, съобщи \"Елефтерос типос\", цитиран от БТА. Забранено е на корабите да напускат пристанищата Пирея, Рафина и Лаврио. Курсовете в Аргосароническия залив се извършват само до Егина. Затворени са линиите Пахи (Мегара) - Фанеромени (Саламина), Агия Марина - Неа Стира, Кавала - Принос и Александруполис - Самотраки. Нормално работи фериботната линия Рио - Андирио. Властите съветват пътниците да се информират предварително за евентуални промени в разписанията на корабите.", "date": "2019.03.29", "title": "Част от фериботите в Гърция не пътуват заради силните ветрове"}
{"url": "https://www.24chasa.bg/novini/article/7372680", "text": "Изпадналата в трудно положение британска министър-председателка Тереза Мей каза, че ще търси \"алтернативен път напред\", след като парламентът за трети път отхвърли сделката й за Брекзит, предадoха ДПА и БТА. Мей заяви пред Камарата на общините, че сега Великобритания би трябвало да напусне Европейския съюз на 12 април. \"Това време не е достатъчно за договаряне, приемане на законодателство и ратифициране на сделка и все пак камарата дава да се разбере, че няма да позволи напускане без сделка\", заяви тя. \"Следователно ще трябва да се споразумеем за алтернативен път напред\", каза Мей. По думите й депутатите ще продължат дискусиите в понеделник, за да се \"види дали има стабилно мнозинство за конкретен алтернативен вариант на нашите бъдещи отношения с ЕС\". Според нея всички варианти ще изискват одобряване на споразумението за Брекзит. Мей ще продължи преговорите за осигуряване на подкрепа за постигнатата от нея сделка за Брекзит, каза говорителят й, цитиран от Ройтерс. Минути след като депутатите отхвърлиха за трети път сделката на Мей за Брекзит, говорителят заяви, че по-малката разлика, с която споразумението е претърпяло поражение в парламента, показва, че нещата се движат в правилната посока и че редица водещи консерватори са подкрепили правителството при гласуването.", "date": "2019.03.29", "title": "Тереза Мей: Ще трябва да се споразумеем за алтернативен път напред"}
{"url": "https://www.24chasa.bg/novini/article/7372650", "text": "Посолството на САЩ в Черна гора съобщи, че мъж е бил арестуван днес при опит да проникне в двора на посолството, предаде Асошиейтед прес. В съобщението се казва, че мъжът се опитал да влезе в посолството тази сутрин, но охраната е реагирала незабавно и го е задържала и предала на полицията, предаде БТА. Черногорската полиция съобщи, че задържаният е чуждестранен гражданин и вероятно е щял да поиска убежище. Миналата година нападател хвърли ръчна граната в посолството на САЩ в Подгорица и след това се самоуби с друго взривно устройство.", "date": "2019.03.29", "title": "Арестуваха мъж в Подгорица, опитал да проникне в посолството на САЩ"}
{"url": "https://www.24chasa.bg/novini/article/7372655", "text": "Ракетно-космическата корпорация \"Енергия\" започна разработката на първата космическа пералня, която ще позволи да се перат дрехи в космоса, предаде ТАСС, цитирана от БТА. Започнахме разработването на специална пералня за бъдещи лунни експедиции и други междупланетни кораби, оповести корпорацията в Ютюб. През 2017 година специалисти от РКК \"Енергия\" представиха идеята за космическа пералня в статия, публикувана в корпоративното издание \"Космическа техника и технология\". Там те предлагат дрехите да бъдат обработвани в специална установка посредством въглероден диоксид, който космонавти ще отделят при дишането си. По мнението на специалистите, при температура 31 градуса Целзий и налягане 74 атмосфери той ще премине в течно състояние и ще може да се използва за привеждане на костюмите на екипажа в приличен вид. Досега в космоса не е изпращан апарат за пране на бельо. На борда на Международната космическа станция няма пералня - космонавти и астронавти просто сменят едно облекло с друго. Причините за това са техническата сложност, свързана с пране в безтегловност, и ограниченият резерв от вода на станцията.", "date": "2019.03.29", "title": "Руски инженери разработват космическа пералня"}
{"url": "https://www.24chasa.bg/novini/article/7372545", "text": "Емблематични небостъргачи и забележителности по цял свят ще изключат осветлението си тази събота от 20.30 до 21.30 ч. местно време като част от инициативата \"Часът на Земята\", съобщи Суисинфо. Всеки желаещ също може да участва, като изключи лампите в дома си за един час от 20.30 ч., предаде БТА. Международната акция се организира от неправителствената организация Световен фонд за природата и се провежда за 13-и пореден път. Тя стартира в Сидни през 2007 година като призив на гражданите към управляващите. Гигантски сгради като Шанхай Тауър, Виктория Харбър в Хонконг, Бурдж Халифа в Дубай, московският Кремъл, атинският Акропол, Египетските пирамиди, Айфеловата кула, Биг Бен, статуята на Христос в Рио де Жанейро, сградата на ООН в Ню Йорк и много други забележителности ще изключат осветлението си. През 2018 година почти 7000 града в 187 страни, от Сингапур до Хонолулу, вземат участие в \"Часа на Земята\". През 2020 година предстоят много природозащитни мероприятия, сред които конференцията на ООН за биоразнообразието в Китай и конгресът на Международния съюз за защита на природата във Франция. \"Трябва да се възползваме от тези възможности, за да осигурим международен ангажимент за спиране, а после и за обръщане в противоположна посока на загубата на природата: има нужда от ново споразумение за природата и човека, толкова глобално и амбициозно, колкото споразумението за глобалното затопляне\" от 2015 година в Париж, призова Световният фонд за природата. В доклада на Световния фонд за природата от 2018 година се казва, че от 1970 до 2014 година популациите на гръбначни животни - риби, птици, бозайници, земноводни и влечуги, са намалели с 60%. В тропическите райони на Южна и Централна Америка спадът е 89%.", "date": "2019.03.29", "title": "Небостъргачи и световни забележителности угасват за час утре заради \"Часа на Земята\""}
{"url": "https://www.24chasa.bg/novini/article/7372511", "text": "Турция е взела мерки за киберсигурност, за да се предпази от потенциални хакерски атаки на предстоящите избори за местни органи на властта на 31 март, предаде Анадолската агенция. Това съобщи пред агенцията турският министър на транспорта и инфраструктурата Джахит Турхан, предаде БТА. Министърът увери, че турският екип за действия при извънредни киберситуации /TR-CERT/ е подготвен за изборите. По думите му въпросният екип е бил създаден от министерството през 2014 г. не само с оглед на сигурността по време на избори, но и за предотвратяване на всякакъв вид кибератаки. \"До днес ние успешно ръководим TR-CERT и сме предотвратили стотици хиляди атаки\", каза Турхан. Като открои значението на навременното и точно информиране, министърът посочи, че екипът е взел мерки да защити по-специално новинарските агенции и телевизиите от възможни хакерски атаки в изборния ден.", "date": "2019.03.29", "title": "Турция е взела мерки за киберсигурност на местните избори"}
{"url": "https://www.24chasa.bg/novini/article/7372505", "text": "Австрия покани на посещение беларуския президент Александър Лукашенко с оглед на стремежа на двете страни да подобрят отношенията си, съобщи днес в Минск австрийският канцлер Себастиан Курц, цитиран от ДПА, предаде БТА. \"Изпитвам голямо задоволство, че в следващите шест месеца вероятно ще имате възможност да посетите Австрия\", обърна се Курц към Лукашенко на срещата им в Минск според официалната стенограма от разговора. \"Ще можем да задълбочим отношенията си стъпка по стъпка\", добавя австрийският канцлер. Лукашенко, който беше подложен на санкции от ЕС заради обвинения в авторитаризъм, за последно посети Австрия през 2002 г. През 2016 г. съюзът отмени някои от санкциите срещу него, а други останаха в сила. Миналия месец ЕС реши да продължи оръжейно ембарго срещу бившата съветска република. Макар и през последните години да се съобщаваше, че Лукашенко е изпращал покани до ЕС, включително до Брюксел, той редовно посещава съседна Русия. Шейсет и четири годишният беларуски президент управлява страната си от четвърт век и поддържа тесни връзки с Русия. Австрия е една от малкото държави членки на ЕС, които поддържат тесни връзки с Москва след анексирането от Русия на украинския полуостров Крим преди пет години, отбелязва ДПА. Миналата година руският президент Владимир Путин танцува с австрийския министър на външните работи Карин Кнайсъл на сватбата й. \"Европейският съюз днес е един от основните стълбове на стабилността на нашата планета\", обърна се към Курц Лукашенко и обясни, че Беларус приветства тясното сътрудничество. \"Националните интереси винаги трябва да се отчитат\", добави беларуският лидер.", "date": "2019.03.29", "title": "Австрия покани на посещение беларуския президент Лукашенко"}
{"url": "https://www.24chasa.bg/novini/article/7372512", "text": "През първите три месеца на 2019 година морски изследователи са открили рекордните около 1100 делфина мъртви и с изрязани перки на атлантическия бряг на Франция, предаде Асошиейтед прес, цитирана от БТА. Масовото измиране на тези интелигентни животни се свързва с агресивния промишлен риболов. Цифрата предизвика вълнение сред учени и природозащитници и накара френския министър на екологичния и солидарен преход Франсоа дьо Рюжи да приеме национален план за защита на делфините. Мерките касаят научно изследване на акустичните репеленти, предназначени да отблъскват делфините от риболовните траулери, но според природозащитниците от тях няма полза. Въпреки че в 90% от случаите делфините случайно са попаднали в рибарската мрежа, истинската причина за рекордното увеличаване остава неразкрита. Аутопсиите в научноизследователския център на университета Ларошел показват, че бозайниците са осакатени. Природозащитници твърдят, че рибарите изрязват части от тялото на удавените делфини, просто за да запазят мрежата. Често те не включват акустичния репелент, тъй като смятат, че наред с делфините, устройството отблъсква и другите риби. Репелентът се пуска, само когато на борда на риболовния съд има служебен наблюдател. Разрешаването преди три години на улова на риба хек също допринася за изчезването на делфините, както и повишеното пазарно търсене и ниските цени. През последните 50 години консумацията на риба по света се е удвоила.", "date": "2019.03.29", "title": "1100 делфина открити мъртви на френския атлантически бряг през 2019-а"}
{"url": "https://www.24chasa.bg/novini/article/7372525", "text": "Добричкият окръжен съд допусна български гражданин, задържан с европейска заповед за арест, да бъде предаден на властите в Полша, съобщават от пресцентъра на институцията, цитирани от БТА. С.Р. (30 г.) от Добрич е осъден през 2017-а от Районния съд в Познан на три години и шест месеца затвор за разпространение на психотропни и упойващи вещества. На следващата година компетентните полски власти са обявили мъжа за международно издирване с европейска заповед, а на 21 март 2019-а той е задържан в Добрич. Решението на Добричкия окръжен съд е окончателно и не подлежи на обжалване.", "date": "2019.03.29", "title": "Добрички съд предаде на Полша българин, осъден за дрога"}
{"url": "https://www.24chasa.bg/novini/article/7372530", "text": "Хиляди британци, които са против отлагане на датата за напускане на ЕС, преминаха днес през централен Лондон, докато правителството полага усилия да спаси плана си за Брекзит, предаде Ройтерс. В деня, когато Великобритания първоначално трябваше да напусне ЕС, големи групи се сърбаха пред парламента с развети национални знамена. Те скандираха \"Извън значи извън\" и \"Бай-бай, ЕС\". Много от участниците носеха плакати, обвиняващи министър-председателката Тереза Мей в предателство, предаде БТА. При засилено полицейско присъствие някои блокираха улици около парламента и скандираха \"Няма да ни преместите\" и \"Какво искаме? Брекзит? Кога го искаме? Веднага\". Начело на протестиращите бе Найджъл Фараж - политик, за когото се смята, че е направил повече от всеки друг, за да пришпори тогавашното британско правителство да се съгласи да произведе референдум за членството в ЕС. Фараж ще говори пред множеството по-късно, след като законодателите гласуват умален вариант на вече два пъти отхвърлената сделка за Брекзит.", "date": "2019.03.29", "title": "Привърженици на Брекзит, гневни заради отлагането му, протестираха в Лондон"}
{"url": "https://www.24chasa.bg/novini/article/7372529", "text": "Сливенският митрополит Иоаникий изрази отрицателно становище относно изграждането на крематориум в община Камено, област Бургас. Становището бе оповестено чрез канцеларията на Сливенска митрополия, която е духовната институция на православните християни от Сливенска епархия, в чийто диоцез се намира и Община Камено, предаде БТА. Инвестиционен проект за строеж на крематориум в землището на град Камено предвижда той да бъде разположен на терен от 15 декара с капацитет на крематориума 7000 кремации годишно. Православната църква приема връзката между душата и тялото на човека като много силна, а кремацията като неестествен процес и насилие над душата, се посочва в становището на Сливенската митрополия. Православната Църква не може да приеме кремацията, защото уважава човешкото тяло, което, живо или бездиханно, е храм на Светия Дух, част от човешката личност, пише в него. В православната традиция всички обичаи, които са свързани с погребението, изнасянето на мъртвия, помените, почистването и украсяването на гробното място свидетелстват за любовта към покойника. Всеки кръстен православен християнин трябва да бъде погребан като такъв, а не като езичник, посочват от Сливенската митрополия. В становището се казва още, че независимо какви съвременни филтриращи системи ще бъдат монтирани, при изгарянето се отделят вредни частици, които попадат във въздуха. От Митрополията настояват в обръщение към кмета и общинските съветници да отклонят инвестиционното предложение. Становището е било подкрепено от 400 жители на Камено, които в подписка са изразили отрицателно отношение към изграждането на крематориум.", "date": "2019.03.29", "title": "Сливенският митрополит против крематориума в Камено: Не сме езичници"}
{"url": "https://www.24chasa.bg/novini/article/7372526", "text": "Предварителният изпит по математика II за кандидат-студенти в Софийския университет \"Св. Климент Охридски\" ще се състои на 31 март от 9.00 часа, съобщи пресцентърът на висшето училище. Изпитът е писмен и се състои в решаването на осем задачи. При решаването на задачите се използват знания от различни теми на училищната програма по математика. Всеки кандидат-студент трябва да се стреми да изложи решенията на задачите от изпита пълно, кратко и ясно, като се използва въведената в училище математическа символика. Необходимо е решението на всяка задача да съдържа кратки обосновки и обяснения за означенията и въз основа на кои теореми, аксиоми или определения са извършени съответните доказателства, пресмятания, построения и изводи. Решаването на задачите не предполага използването на помощни изчислителни средства. На изпита кандидат-студентите може да се използват химикалки, пишещи в синьо, черен молив, линия, триъгълник, пергел и гума. Не се разрешава използването на калкулатори, електронни бележници и портативни компютри. Изпитът продължава четири часа.", "date": "2019.03.29", "title": "В неделя е предварителният изпит по математика II за кандидат-студенти в СУ"}
{"url": "https://www.24chasa.bg/novini/article/7372536", "text": "Британските депутати отхвърлиха днес сделката на премиера Тереза Мей за излизане от Европейския съюз, предаде Ройтерс, цитирана от БТА. Това е третият път, когато парламентът отхвърля сделката на Мей, след гласуванията през януари и март. Очаква се Великобритания да уведоми ЕС за бъдещите си намерения до 12 април. Вариантите са отмяна на Брекзит или излизане от блока без сделка. Британските депутати ще гласуват в понеделник по различни предложения за съставяне на нов план за Брекзит, отбелязва Асошиейтед прес. \"Това е последният шанс да се гарантира Брекзит\", заяви министър-председателката Тереза Мей на Великобритания пред британските депутати, призовани днес да гласуват за трети път споразумението за Брекзит, предаде Франс прес, цитирана от БТА. Одобряването на текста би позволило \"да се избегне хаотично напускане след две седмици, да се избегнат изборите за Европейски парламент, да се избегне дълго отлагане, което ще забави или отмени Брекзит\", заяви консервативната лидерка малко преди гласуването, предвидено за 14.30 ч. по Гринуич. \"Това, че не напускаме днес, ме кара да съжалявам дълбоко\", каза Мей, цитирана от ДПА.", "date": "2019.03.29", "title": "Британските депутати за трети път отхвърлиха сделката за излизане от ЕС"}
{"url": "https://www.24chasa.bg/novini/article/7372539", "text": "Председателят на Европейския съвет Доналд Туск съобщи, че свиква на 10 април извънредно заседание на държавните и правителствените ръководители на страните от ЕС. Той отбелязва, че решението му е свързано с изхода от днешното гласуване в британския парламент, предаде БТА.", "date": "2019.03.29", "title": "Доналд Туск свиква извънреден Европейски съвет на 10 април заради Брекзит"}
{"url": "https://www.24chasa.bg/novini/article/7372538", "text": "С условна присъда се размина  . Районният съд в морския град му наложи 3 г. лишаване от свобода с 4 г. изпитателен срок, срещи с пробационен служител за срок от 6 месеца, за да овладее агресията си и забрана да шофира в продължение на 7 месеца. Несебърлията ще трябва да плати и общо 8000 лв. за нанесени вреди на двамата потърпевши. Сканадалният инцидент стана на 24 юни, 2017 г., в сърцето на Стария Несебър. Тодор, който бил зад волана на скъп мерцедес, изскочил вбесен от колата, оставяйки я с включен двигател, за да се саморазправи с група туристи. Те пресичали улицата с куфари, но се замотали пред колата му. Афектиран, Тодор ударил мъж и жена, които се оказаха незрящи туристи от Словакия. По-късно стана ясно, че мъжът е известен певец в родината си. Пострадалите и техни сънародници-свидетели на инцидента, бяха разпитани в съда чрез видеоконферентна връзка. Прокуратурата определи подсъдимия като човек с нисък праг на самоконтрол и склонност към незачитане на обществения ред. На днешното заседание тя поиска 3 г. лишаване от свобода с 5 г. изпитателен срок. След боя младежът прекара известно време в ареста, после под ключ вкъщи, а на 16 септември, 2017 г., излезе на свобода срещу 1500 лв. гаранция. По време на делото стана ясно, че Тодор има проблеми с обмяната, щитовидната жлеза, сърцето и очите.", "date": "2019.03.29", "title": "23-годишният Тодор от Несебър, който удари слепи туристи, отърва затвора"}
{"url": "https://www.24chasa.bg/novini/article/7372551", "text": "Кметът на Лондон Садик Хан започна днес кампания в подкрепа на гражданите на държави от ЕС, желаещи да останат в британската столица след Брекзит, предадоха ДПА и БТА. \"Тръгваме! Четири дни на събития в цял Лондон, за да предоставим безплатна имиграционна подкрепа по въпроса за статута на уседналост за лондончаните, които са граждани на държави от ЕС\", написа Хан в Туитър. Кампанията ще се осъществява с червен двуетажен автобус, на който на различни европейски езици ще бъде изписано \"Всички сме лондончани\", а автобусът ще популяризира кампанията. Автобусът ще обикаля Лондон. В него ще има адвокати по дела за имиграция, които ще предоставят безплатна юридическа помощ на гражданите на държавите от ЕС. В допълнение ще действа и платформа в интернет, наречена \"Средище на лондончаните от ЕС\" (EU Londoners Hub). Адвокатите ще предлагат консултации по така наречената Схема за уседналост (процедурата, по която гражданите на държавите от ЕС и семействата им ще кандидатстват да останат във Великобритания след Брекзит). По принцип на днешния ден се очакваше Великобритания да напусне ЕС. Според градската управа в Лондон в британската столица живеят над един милион граждани на държави от съюза. \"Знам, че много лондончани, които са граждани на държави членки на ЕС, все още изпитват несигурност заради бъдещето си и процедурата, която ще трябва да преминат, за да останат тук\", заяви Хан, политик от опозиционната Лейбъристка партия. \"Силно съм възмутен, че правителството накара нашите граждани от държавите от ЕС да се чувстват по този начин\", добави той. Обиколките на автобуса включват спирки на популярни туристически забележителности, библиотеки и места, където работят много хора от държавите от ЕС, както и летище Хийтроу. Градската управа на Лондон заяви, че цели \"да покаже на света, че въпреки Брекзит Лондон е обединен и отворен и че за лондончаните от ЕС все още има място в него\".", "date": "2019.03.29", "title": "Кметът на Лондон с кампания \"Всички сме лондончани\" за гражданите на страни от ЕС"}
{"url": "https://www.24chasa.bg/novini/article/7372558", "text": "Група британски проевропейски и центристки депутати, които неотдавна се отцепиха от Консервативната и от Лейбъристката партии, днес подадоха документи за регистрация на нова политическа партия \"Промяна за Обединеното кралство - независима група\" (Change UK - The Independent Group), предаде ДПА. Групата се състои от осем депутати от лейбъристката опозиция и трима от управляващата Консервативна партия на премиерката Тереза Мей, които искат страната да остане в ЕС. Те напуснаха своите партии миналия месец, а днес заявиха, че искат да се регистрират официално като партия, \"за да издигнат кандидати за всеки европейски избори, които биха се задали при значително удължаване на процеса по член 50\". \"Ние се надяваме да разклатим двупартийната система и да дадем на хората алтернатива, която може да промени нашата страна към по-добро\", посочи групата. \"Днес бележим огромна стъпка напред по пътя на превръщането на \"Независимата група\" в пълноценна политическа партия\", каза Хайди Алън, която е бивш депутат от Консервативната партия, а сега е временен лидер на групата. \"Ако искаме да осъществим нашата амбиция да променим политиката към по-добро, жизненоважно е да привлечем повече хора от всички сфери на живота, с всякаква политическа окраска или политически неутрални\", каза Алън в декларация. Бившият лейбъристки депутат Чука Умуна каза, че от създаването си през миналия месец групата получава \"огромна подкрепа\". Ако Великобритания вземе участие в изборите за Европейски парламент през май, групата \"ще издигне значителен брой кандидати за евродепутати измежду хора, които досега не са се занимавали с политиката\", добави Умуна.", "date": "2019.03.29", "title": "Отцепници от консерваторите и лейбъристите правят проевропейска партия"}
{"url": "https://www.24chasa.bg/novini/article/7372570", "text": "В България трудно се прави разлика между европейски и национални избори. Ето защо в предстоящата кампания преди изборите за Европейски парламент очаквам разговорите за бъдещето на Европа и за това как гласът ни да се чува по-силно в ЕС да отстъпят място на личните нападки и битовизмите. Това заяви в Боровец зам.-председателят на ГЕРБ и председател на Националния предизборен щаб на партията Цветан Цветанов по време на четвъртия национален форум на Предприемачи ГЕРБ „Българският бизнес: хоризонт Европа“, съобщиха от пресцентъра на ПП ГЕРБ. „Твърде вероятно е неделя след като обявим кандидатите на ГЕРБ за членове на следващия ЕП – да започнат да се пишат и говорят небивалици за тях. Сегашните ни представители в местната власт, както и кандидатите ни за местните избори, също очаквам да бъдат сериозно атакувани“, коментира Цветанов. Според него невъзможността на политическите опоненти на ГЕРБ да предложат алтернатива ги принуждава да търсят всевъзможни начини да рушат доверието на гражданите в партията и нейните представители. „Защо всички кандидати за евродепутати сега не обмислят възможността да подпишат меморандум, в който да са заложени 5 теми от национален интерес, по които всички те ще работят активно и без значение от конфигурацията на следващия ЕП – те няма да се отклонят и ще ги защитават“, предложи зам.-председателят на ГЕРБ. Той обаче отчете, че политическите опоненти на ГЕРБ нямат способността да бъдат съпричастни с националните каузи. Цветан Цветанов изрази своето учудване как БСП в един момент се разграничават напълно от председателя на ПЕС Сергей Станишев, но впоследствие техните кандидати ще се присъединят именно към ПЕС в ЕНП. „Българският глас в Европа се чува, когато управляват ГЕРБ и Бойко Борисов. Отличен пример за това беше Българското председателство на Съвета на ЕС, което получи международно признание“, каза още той. Цветан Цветанов обясни, че водещият кандидат на ЕНП за председател на ЕК Манфред Вебер е политик с много опит, който е приятел на България и ще помогне на страната ни в голямата ни цел да станем част от Шенгенското пространство. „Всички помним как през 2014 г. българските граждани казаха „не“ на БСП и правителството на Орешарски именно на европейския вот. 11% разлика на изборите тогава ни върнаха на власт и ни дадоха възможността отново да се възползваме от европейските фондове и да възстановим доверието към България в Брюксел“, подчерта Цветан Цветанов. По думите му днес държавата е стабилна и се развива непрекъснато, но за да се запази всичко това е нужна победа на европейския вот. „Днес никой не говори за Европа, за това как да не допуснем пакета „Мобилност 1“ да се приеме, за това да няма Европа на две скорости. Нима е морално Елена Йончева да бъде водач на листата на БСП. Ако тя влезе в ЕП, нейният имунитет веднага ще бъде свален, за да може да продължи разследването срещу нея за пране на пари. Как е възможно човек, който е преследван за това, че е имал офшорна фирма с Цветан Василев, да те обвинява в корупция“, попита зам.-председателят на ГЕРБ. Цветан Цветанов бе категоричен, че предприемачите са гръбнакът на всяка една икономика. Той обясни, че за да идват нови инвеститори в България е нужна отлична инфраструктура и финансова стабилност.", "date": "2019.03.29", "title": "Цветанов: Българският глас в Европа се чува, когато управляват ГЕРБ и Борисов (Видео)"}
{"url": "https://www.24chasa.bg/novini/article/7372573", "text": "Производители на луксозни часовници влязоха в списъка на компаниите, които прилагат планове за действия при извънредни ситуации, като трупат запаси във Великобритания преди страната да напусне ЕС, отбелязват представители на сектора. Марките се опитват да се защитят от \"Практически проблеми\", които може да се появят, включително нови митнически процедури или забавяне на вноса след Брекзита, каза шефът на Федерацията на швейцарската часовникарска индустрия Жан-Даниел Паш на изложението на часовници в Базел, което приключи тази седмица. Представената от федерацията този месец статистика сочи, че вносът във Великобритания се е повишил с 58 % през февруари, а през януари увеличението е било 24%. Луксозен производител на часовници, който откри магазин в района Мейфеър в Лондон миналата година, посочи, че обикновено не поддържа запаси във Великобритания, като предпочита да зарежда магазините си, изпълнявайки специфични поръчки. Главният изпълнителен директор на компанията казав, че тя е увеличила запасите си във Великобритания. \"Никой не знае какво ще се случи, така че взехме предпазни мерки\", каза той пред АФП. Швейцария, която не е член на ЕС, и Великобритания вече подписаха споразумение за запазване на бъдещите си търговски отношения, включително клаузи, които да гарантират продължаването на търговията, ако Великобритания излезе от блока без споразумение по \"развода\". Двустранното споразумение трябва да гарантира, че часовниците, внесени директно във Великобритания със самолет, няма да се сблъскат с нови ограничения, отбелязва Паш. Стоките, които се внасят с автомобилен превоз обаче ще трябва да минават през ЕС и може да бъдат задържани по-дълго и да се образуват опашки на британската граница, каза той. Освен евентуално забавяне на вноса Паш подчерта друга причина, поради която производителите на часовници искат да са сигурни, че лондонските магазини са добре запасени. Ако британската лира поевтинее, това може да доведе до бум в пазаруването след Брекзита, като купувачите на луксозни стоки особено в Лондон ще искат да се възползват от благоприятния валутен курс, каза той. Когато курсът на британската лира се понижи, след като британците решиха да напуснат ЕС през 2016 година, търговските вериги, продаващи луксозни часовници, отчетоха скок на продажбите сред туристите, особено от Азия. Главният изпълнителен директор на легенадарния производител на часовници Hublot Рикардо Гуадалупе каза пред АФП, че неговата компания също е увеличила запасите си във Великобритания, определяйки Лондон като \"Локомотива\" на часовникарската индустрия. Компаниите, производителки на часовници, посочват, че е станало още по-важно да бъдат ограничени сътресенията за бизнеса в Лондон заради проблемите в Париж, предизвикани от протестиращите \"Жълти жилетки\", които организират всяка седмица протести във Франция от средата на ноември. Магазинът на известна марка на площад \"Вандом\" в центъра на Париж остава затворен в съботите заради демонстранти протестират срещу намаляващата покупателна способност на работещите бедни. Гуадалупе отбеляза, че трафикът в парижките магазини \"драстично е спаднал\" на фона на демонстрациите. По-рано този месец 91 магазина понесоха щети, бяха опожарени или плячкосани по прочутото авеню Шанз-Елизе. За екипите на компаниите това е изключително стресиращо, допълни той. Има притеснения, че туристическите посещения във Франция ще намалеят заради протестите, които започнаха заради данъците върху горивата, а след това недоволството прерасна в бунт срещу управленския стил и политиката на президента Еманюел Макрон. Тъй като продажбите на луксозни часовници зависят изключително много от туристическия поток, повечето анализатори очакват вносът на часовници във Франция да спадне значително през годината. (БТА)", "date": "2019.03.29", "title": "Производители на луксозни часовници трупат запаси на Острова преди Брекзит"}
{"url": "https://www.24chasa.bg/novini/article/7372592", "text": "Испания пое командването на операцията на Европейския съюз за борба с пиратството край бреговете на Сомалия, която бе ръководена от готвещата се да напусне общността Великобритания, предаде Асошиейтед прес, цитирана от БТА. Испанският вицеадмирал Антонио Марторел замени британския генерал-майор Чарли Стрикланд като командир на мисията. Щабът на операция \"Аталанта\", който се намираше в Нортуд край Лондон, вече ще бъде в южното испанско пристанище Рота, където също има разположени американски войски. Централата на мисията за борба с пиратството е само една от европейските институции, които Великобритания губи заради своето планирано излизане от ЕС.", "date": "2019.03.29", "title": "Испания заменя Великобритания в борбата с пиратството край Сомалия"}
{"url": "https://www.24chasa.bg/novini/article/7372596", "text": "В рамките на заседанието на Съвета за сътрудничество на високо равнище между Република България и Румъния, което се проведе на 29 март 2019 г., в Букурещ министър Румен Порожанов проведе двустранна среща със своя румънски колега Петре Дая, министър на земеделието и развитието на селските райони на Румъния. Това съобщиха от пресцентъра на Министерския съвет. Двамата обсъдиха актуалното състояние по преговорите за Общата селскостопанска политика след 2020 г. и въпросите, по които имат общи позиции. Понастоящем румънското председателство организира интензивни преговори по законодателните предложения на Европейската комисия във връзка с новата Обща селскостопанска политика на ЕС след 2020 г. По отношение на Африканската чума по свинете министър Дая информира министър Порожанов за мерките, които румънската страна предприема за борба, наблюдение, ограничаване и ликвидиране на болестта АЧС. Двамата министри обсъдиха и темата за биоикономиката, която е приоритет за Румънското председателство.", "date": "2019.03.29", "title": "Порожанов обсъди с румънския си колега мерките срещу африканската чума по свинете"}
{"url": "https://www.24chasa.bg/novini/article/7372255", "text": "В рамките на съвместно заседание на правителствата на България и на Румъния в Букурещ бяха подписани двустранни документи, с които страните се споразумяха да задълбочат сътрудничеството си в областта на малките и средни предприятия, на извънредните ситуации и на транспортната свързаност. Това съобщиха от пресслужбата на кабинета.  Министърът на икономиката Емил Караниколов и министърът на бизнес средата, търговията и предприемачеството на Румъния Щефан-Раду Опря подписаха Меморандум за разбирателство в областта на малките и средните предприятия. Целта е да се насърчи потенциала и да се повишат производителността и икономическите резултати в тази сфера. Според министър Меморандумът ще стимулира сътрудничеството между предприятия и организации от двете страни, с оглед на развитието и укрепването на трайни икономически отношения. По думите му документът ще стимулира сътрудничеството между малките и средни предприятия в областта на иновациите и трансфера на технологии в партньорство с университети и научноизследователски институти както и развитие на този вид предприятия в селските райони чрез запазване на традиционните изкуства, занаятите и туризма. Ще бъде създадена и съвместна работна група на експертно равнище за бизнес средата и за този сектор. Министърът на вътрешните работи Младен Маринов и румънският му колега Кармен Дан подписаха Споразумение за сътрудничество в областта на извънредните ситуации. Документът регламентира сътрудничеството в областта на превенцията, готовността и реагирането при мащабни извънредни ситуации, природни и причинени от човека бедствия и пожари. За основа служи европейското законодателство в тази област, както и международните практики, като се разписват подробно двустранните процедури, компетентните органи и начините на взаимодействие. На базата на споразумението, в случай на бедствие на територията на една от държавите, другата може незабавно да изпрати спасителен екип и/или оборудване, материална и хуманитарна помощ. Следва се стандартният механизъм в подобни случаи – помощта се предоставя след отправяне на искане от засегнатата страна. Оперативните контакти се поддържат чрез националните оперативни центрове за извънредни ситуации. Регламентирани са облекчени процедури за преминаване на границата от спасителните екипи, както и от пострадалото население при мащабни бедствия и необходимост от евакуация на съседна територия, а също и при използването на въздухоплавателни и плавателни средства за оказване на съдействие. Въвеждат се също облекчения при транзитно преминаване на екипи от едната страна през територията на другата за оказване на помощ на трета страна. Министърът на транспорта, информационните технологии и съобщенията Росен Желязков и румънският министър на транспорта Александру-Разван Кук подписаха Меморандум за разбирателство между правителствата на България и Румъния за прилагане на съвместните инициативи за подобряване на условията за корабоплаване на общия българо-румънски сектор на река Дунав и транспортната свързаност между двете страни. С документа двете страни се задължават да осигуряват ежегодно необходимото финансиране за поддържане на корабоплавателния път на р. Дунав в общия българо-румънски участък. Предвижда се изменение в действащата Спогодба между България и Румъния за поддържане и подобряване на фарватера, която е подписана през 1955 г. В областта на транспортната свързаност, държавите се ангажират да направят предпроектни проучвания за местоположението на бъдещия трети мост над р. Дунав. Предстои страните да се споразумеят за една от следните локации: Оряхово - Бекет; Никопол - Турну Мъгуреле; Свищов - Зимнич; Русе - Гюргево и Силистра – Кълъраш.", "date": "2019.03.29", "title": "България и Румъния задълбочават сътрудничеството си за малките и средни предприятия"}
{"url": "https://www.24chasa.bg/novini/article/7372256", "text": "Крадец рецидивист иска 100 хил. лв. от ОДМВР-Благоевград, но загуби на първа инстанция делото за неимуществени вреди. Е. А., който лежи за пореден път в затвора в Бобов дол за серия кражби, твърди, че полицай го е принудил да подпише неверни обяснения, въз основа на които е осъден на година и половина. Още докато вървяло разследването, Е. А., който води скитнически начин на живот, е подал жалба до директора на ОД на МВР против полицейския служител Н. К. за оказан психически натиск да пише неверни неща. Рецидивистът твърдял, че служителят му диктувал какво да пише за кражбите, които твърди, че не е извършил. В същото време обяснил, че при извършване на разследването на кражбите, не е бил обиждан, не са му слагали белезници, не са го били и не са му налагали физическо насилие. Така жалбата му за упражнен тормоз била отхвърлена. И пред съда сега затворникът не успял да докаже твърденията си, заради което магистратите отхвърлиха иска му.", "date": "2019.03.29", "title": "Крадец рецидивист не успя да осъди полицията в Благоевград за 100 хил. лева"}
{"url": "https://www.24chasa.bg/novini/article/7372275", "text": "„Технологиите променят бързо изискванията към образованието. Затова то трябва да отговори с предоставяне на най-търсените меки умения от бизнеса като креативност, умения за убеждаване, сътрудничество, адаптивност. Това са умения, които дават предимство пред все по-развитите технологии като изкуствения интелект, роботиката и облачните услуги. С форум на толкова високо ниво като днешния България показва, че се стреми не просто да следва тенденциите в образованието, но и скоро да започне да ги създава.“ Това заяви българският евродепутат от ГЕРБ/ЕНП Ева Майдел по време на изказването си във форума Educate to create в София Тех Парк на 29 март 2019 г., съобщиха от пресцентъра на ГЕРБ. „Всички прогресивни цивилизационни процеси са свързани с качествено образование. Затова решението на правителството да постави именно образованието като свой най-висок приоритет и да инвестира огромни ресурси в него, е едно от най-добрите дългосрочни решения, които могат да бъдат взети. Образованието е най-добрата социална политики и затова е и моя лична кауза, за която работя през последните над 5 пгодини заедно със съмишленици от публичния, частния и гражданския сектор.“ Допълни Ева Майдел, която участва в панелна дискусия за уменията на бъдещето заедно с водещи европейски и български експерти в сферата на образованието. Ева Майдел е инициатор и съосновател на Образование България 2030, което обединява големи компании, малък и среден бизнес, учители и хора на гражданското общество около каузата за качествено българско образование. За четирите години на съществуването си Образование България 2030 допринесе за това темата да е приоритет номер едно на правителството, да имаме близо 2000 ученици, обучени на уменията за успех на 21-и век в рамките на кмпанията „Научи ме да умея“, да имаме изготвени три ежегодни мониторингови доклада, с които мерим развитието на образованието; да участваме със позиции в работните групи за промяна на закона за образованието и да организираме ежегодно най-голямата конференция за образование в България.", "date": "2019.03.29", "title": "Ева Майдел: Образованието трябва да отговори на развитието на технологиите"}
{"url": "https://www.24chasa.bg/novini/article/7372274", "text": "В британския парламент се опасяват, че страната може никога да не напусна Европейския съюз, заяви днес министърът на търговията Лиъм Фокс, часове преди третия пореден вот на сделката на премиера Тереза Мей в Камарата на общините, съобщи Ройтерс. Попитан от радио Ел Би Си , дали сега се страхува, че Брекзит няма да се състои, Фокс отговори, че сред привържениците на Брекзит в парламент има опасения, че разводът с ЕС може да бъде отхвърлен, което би създало \"пропаст от недоверие\" между гласоподавателите и политическите лидери, предаде БТА. В интервю за Би Би Си Фокс заяви, че хората ще се запитат, защо парламентът не е изпълнил задълженията си да зачете решението на гласоподавателите за напускане на ЕС, предаде Асошиейтед прес. \"Това наистина е последният ни шанс да гласуваме за Брекзит, както го разбираме днес (. . .) мисля, че всички депутати трябва днес да се замислят кои са господарите и кои слугите в нашата демокрация\", каза Фокс.", "date": "2019.03.29", "title": "Британски министър: В парламента се опасяват, че може никога да не напуснем ЕС"}
{"url": "https://www.24chasa.bg/novini/article/7372296", "text": "Бившият лидер на Британската партия на независимостта (ЮКИП) Найджъл Фараж каза днес, че смята да участва в протести в защита на Брекзит в Централен Лондон, за да бъде отбелязан денят, в който по план Великобритания трябваше да напусне ЕС, предаде ДПА. \"Борих се 25 години, за да излезем от ЕС\", написа Фараж в Туитър преди днешната проява. \"Уестминстър (парламентът) предаде най-големия демократичен вот в историята на страната ни и няма да позволим да им се размине\", предаде БТА. Фараж, който сега е политически коментатор и евродепутат, основа нова партия в подкрепа на Брекзит. Той поведе групата \"Поход за напускане\" на 14-дневна обиколка из Великобритания, която приключва днес с митинг пред парламента в Лондон. Няколко законодатели евроскептици от консервативната партия на министър-председателката Тереза Мей подкрепиха похода. ЮКИП планира да проведе днес отделен протест пред парламента под лозунга \"Ден, посветен на реализирането на Брекзит\". \"Само революция може сега да поправи нашите политици\", пише Фараж в днешния брой на в. \"Телеграф\". \"Никога не бях виждал такъв гняв към нашата политическа класа\". Походът, подкрепен от групата \"Да напуснем означава да напуснем\", която вкючва представители на различни политически сили, започна на 16 март в североизточния град Съндърланд - първото място, където на референдума през 2016 г. беше обявено наличие на мнозинство в полза на развода с ЕС. Лидерът на ЮКИП Джерард Батън, критикуван от Фараж, че е превърнал ЮКИП в \"партия на уличните прояви\", призова за мирни протести днес. Батън също обвини законодателите, че \"не зачитат волята на народа, изразена на референдума\".", "date": "2019.03.29", "title": "Евроскептици протестират в Лондон днес - денят, в който Великобритания трябваше да напусне ЕС"}
{"url": "https://www.24chasa.bg/novini/article/7372286", "text": "вече има конкуренти, готови да оспорят титлата му, предаде Асошиейтед прес, цитирана от БТА. Високият 208 сантиметра Корнеджи младши получи тази седмица сертификата си от Книгата на рекордите на Гинес на церемония в кметството. Рекордът му беше признат през януари. На хоризонта обаче бързо се появи Джон Годфрийд, специален пълномощник по застрахователните въпроси на щата Северна Дакота, който заяви, че ще оспори титлата. Политикът, играл баскетбол за университетски отбор, и професионално в Германия, е висок 212 сантиметра. Претенция към титлата може да предяви и бившият баскетболист и настоящ кмет на Уорънсвил хайтс, Охайо, Брад Селърс, чийто ръст е 213 сантиметра. Над всички тях обаче се извисява високият 228,6 сантиметра Яо Мин - бивш играч от Националната баскетболна асоциация (НБА), който след края на кариерата си се изявява и на политическото поприще в родината си Китай.", "date": "2019.03.29", "title": "Конкуренти ще оспорват титлата на най-високия политик в света"}
{"url": "https://www.24chasa.bg/novini/article/7372331", "text": "Горски пожар, който бушува два дни в Северна Македония близо до границата с България, е изгасен тази сутрин и няма опасност да се разпространи отвъд границата, съобщи горско стопанство Струмица, цитирано от агенция МИА и БТА. Пожарът, избухнал първоначално в района на село Байково, община Ново село, се разрасна вчера и гасенето му бе затруднено от непристъпността на терена и силния вятър. В гасенето на огъня, разпространил се на разстояние 3 километра, участваха около 50 души.", "date": "2019.03.29", "title": "Горският пожар на границата ни със Северна Македония е угасен"}
{"url": "https://www.24chasa.bg/novini/article/7372340", "text": "Очаква се адвокатката и природозащитничка Зузана Чапутова, която се бори срещу корупцията, да спечели президентските избори в Словакия тази събота, година след кризата, започнала с убийството на разследващ журналист и големи антиправителствени протести. 45-годишната Зузана Чапутова няма опит в политиката. Според проучванията на общественото мнение се очаква тя да спечели най-малко 60 на сто от гласовете и да стане първата жена, заемала президентския пост в страната с 5,4 милиона жители, която е член на еврозоната и НАТО. Отправяща остри критики срещу правителството, тя се изправя срещу 52-годишния еврокомисаря по енергетиката и дипломат от кариерата Марош Шефчович, който има подкрепата на управляващата партия Смер-СД. На първия тур на изборите на 16 март той получи само 19 на сто от гласовете срещу 40 на сто за Чапутова, разведена майка на две деца. \"Управляващата популистка партия Смер-СД е изчерпана и компрометирана от проявите на арогантност на управляващите, корупцията и връзките си с олигарсите\", обяснява пред АФП Юрай Марушиак, политолог в Словашката академия на науките. \"Популярността на Чапутова е израз на недоволството на избирателите\". Ян Куциак и годеницата му Мартина Кушнирова бяха убити през февруари 2018 г., докато журналистът се готвеше да публикува резултатите от разследване за предполагаемите връзки между словашки политици и италианската мафия. Престъплението злепостави действащото правителство и предизвика протести, каквито не бяха виждани от падането на комунизма в началото на 90-те години на миналия век. Чапутова, по това време заместник-председателка на партията \"Прогресивна Словакия\", която напусна, за да се опита да спечели президентския пост, се включи в протестите. Вълната от възмущение доведе до оставката на премиера Роберт Фицо, който обаче остава лидер на партията Смер-СД и близък съюзник на премиера Петер Пелегрини. В понеделник кандидатката получи подкрепата на Жозеф Куциак, брат на убития журналист. \"Със сигурност ще гласувам за Чапутова. Не бих гласувал за някой, подкрепян от олигарси и техните хора, които ми отнеха брат ми и снаха ми\", написа той във Фейсбук. Ако няма големи изненади, Чапутова ще наследи на президентския пост Андрей Киска, който също се обяви в нейна подкрепа. Функциите на държавния глава, командващ въоръжените сили, са предимно протоколни. Той обаче може да налага вето на нови закони и назначава върховните съдии. \"Догодина ще избираме нов главен прокурор, назначен от новия президент\", припомни наскоро Чапутова. \"Усилени антикорупционни разследвания и борбата срещу тези престъпни дейности са най-важните мерки, които трябва да бъдат взети\", заяви тя пред АФП. В неделя стотици хора се присъединиха към кандидатката за екскурзия на планината Ситно (в централната част на страната). \"От самото начало сравнявах тази кампания с изкачването на стръмен връх. Сега сме на няколко метра от върха\", каза тя на поддръжниците си. \"Споделяме етичните й ценности и идеята й за борба срещу корупцията\", каза пред АФП Емилия Юрцикова от Долни Кубин (в Северна Словакия). За Чапутова това не е първата битка. Тя води с успех кампания за блокиране на строежа на голямо сметище в югозападния град Пезинок. През 2016 г. усилията й бяха признати с престижната награда Голдман за опазване на околната среда. Ева Капустова ще гласува за нея. \"Ние сме семейство, за което проблемите на околната среда имат значение\", подчертава жителката на град Банска Щявница (Централна Словакия). Гинекологът Михал Луницек, 52-годишен, я подкрепя, \"защото Шефчович е свързан с партия, която е напълно неприемлива за мен\". Премиерът, от своя страна, подкрепи Шефчович, но без да го назове поименно. \"Бих искал наистина да видя опитен президент, компетентен политик, способен да се хвърли в изключително бурния международен живот от първия ден\", заяви Петер Пелегрини, според агенция ТАСР. Според Мартин Шудоба, учител в Братислава, Шефчович \"би бил добър защитник на Словакия в чужбина\". Според този избирател \"той никога не се ядосва и е добър дипломат\". Гласуването ще започне в 6 часа по Гринуич и ще продължи до 21 ч. по Гринуич.", "date": "2019.03.29", "title": "Активистка, бореща се срещу корупцията, вероятно ще бъде новият президент на Словакия"}
{"url": "https://www.24chasa.bg/novini/article/7372339", "text": "Папа Франциск издаде днес ново законодателство за предотвратяване на сексуалните злоупотреби срещу деца, отнасящо се за служителите на Ватикана и дипломатите на Светия престол в чужбина, предадоха световните агенции. Мерките, влизащи в сила от 1 юни, въвеждат правното задължение за всички служители на Ватикана да докладват за подозирани злоупотреби, с изключение на информация, защитена от тайната на изповедта, предаде БТА. Те също така предвиждат назначаването на \"човек за връзка\" в администрацията на Ватикана, натоварен със задачата да прилага политиките за предотвратяване на сексуалните злоупотреби срещу деца и да предлага помощ на жертвите. Жертвите трябва да бъдат уведомявани за разследванията на техните случаи, да получават \"медицинска и психологическа грижа\", правни съвети и да бъдат защитавани от заподозрените извършители на посегателствата. Разпоредбите бяха издадени в съответствие с обещанието, дадено след конференцията във Ватикана през февруари за борба със сексуалните злоупотреби срещу деца. Те съдържат указания към ватиканските служители, които се занимават с деца, включително забрана за телесни наказания и правенето на снимки и видеозаписи без разрешението на родителите. С новите мерки Ватикана за първи път поставя законово изискване към католическите служители да съобщават на гражданските власти за предполагаеми сексуални престъпления или да бъдат заплашени от глоби и евентуално от затвор. Разпоредбите бяха издадени под формата на апостолическо писмо, закон и ръководни принципи, важащи за служителите във Ватикана и свързаните с нея институции. Те предвиждат виновните за сексуално малтретиране на деца да бъдат отстранявани от служба, но и да им се предоставя \"духовна и психологическа\" помощ, за да се съдейства за \"реинтегрирането им в обществото\".", "date": "2019.03.29", "title": "Папата въведе нов закон срещу сексуалните \nзлоупотреби срещу деца във Ватикана"}
{"url": "https://www.24chasa.bg/novini/article/7372335", "text": "Германският канцлер Ангела Меркел похвали днес усилията на Йордания в подкрепа на сирийските бежанци. Това стана на церемония в базиликата на италианския град Асизи, където йорданският крал Абдула Втори получи престижната католическа награда \"Светилник на мира на Свети Франциск\", по-известна като католическата Нобелова награда, предаде Франс прес. На церемонията реч първо произнесе Меркел, която е миналогодишният лауреат на отличието. Тя подчерта, че Йордания не е затворила очите си и че пред жестокостите на войната в Сирия е отговорила с хуманизъм, подпомагайки онези, които са изгубили всичко в нея, предаде БТА. \"Йордания, която има 10 милиона жители, предостави защита на над 770 000 сирийски бежанци, но това са официалните данни\", каза Меркел и даде да се разбере, че в действителност сирийските бежанци в тази страна са много повече. \"Йордания е като Германия, приела 5,7 милиона бежанци, или Италия, приела над 4 милиона\", каза Меркел. \"Ние трябва да помогнем на Йордания, да бъдем до нея\", допълни германският канцлер, получила \"Светилника на мира на Свети Франциск\" миналата година именно заради усилията й в подкрепа на бежанците. На церемонията в Асизи кралят на Йордания беше придружаван от съпругата си кралица Рания. При приемането на наградата той призова аудиторията да спази една минута мълчание в памет на жертвите на атаката срещу джамии в новозеландския град Крайстчърч. В словото си кралят на Йордания каза, че в този момент е от съществено значение да бъде защитен Йерусалим. Йорданският монарх е също така и пазител на светите места на исляма в този град. Израел смята целия Йерусалим за своя столица, а палестинците искат Източен Йерусалим да стане столица на бъдещата им държава, припомня Франс прес. \"Йерусалим трябва да остане градът на мира и на единството на религиите\", каза Абдула Втори. Пред духовниците, присъстващи на церемонията, кралят благодари за ангажимента на Католическата църква, стояща редом с мюсюлманите в междурелигиозния диалог. Наградата \"Светилник на мира на Свети Франциск\" е малко известна. Тя се връчва от францисканските монаси за първи път през 1981 г. на Лех Валенса. През годините нейни лауреати са Майка Тереза, папа Йоан-Павел Втори, Михаил Горбачов, Ясер Арафат, Шимон Перес, Махмуд Абас, Хуан Мануел Сантос. Настоящият папа Франциск получава отличието през 2015 г.", "date": "2019.03.29", "title": "Меркел похвали Йордания, приела стотици хиляди бежанци (Снимки)"}
{"url": "https://www.24chasa.bg/novini/article/7372376", "text": "По-сурови наказания за тежки нарушения при пътнотранспортни произшествия предлагат Валери Симеонов и народните представители от НФСБ в законопроект, внесен в деловодството на Народното събрание днес. Законопроектът предвижда промени в Наказателния кодекс, съобщиха от пресцентъра на партията. По-строгите санкции са за случаите, когато деянието е извършено в пияно състояние или след употреба на наркотични вещества, или техни аналози. Когато е настъпила телесна повреда или смърт на повече от едно лице. Когато лицето е избягало от местопроизшествието или е управлявало, без да има необходимата правоспособност. Или на пешеходна пътека при смърт. В тези случаи наказанието лишаване от свобода да бъде завишено - като вместо досегашните от 3 до 15 години, се предвидят от 5 до 20 години, а в особено тежки случаи - лишаването от свобода, вместо от 5 до 20 години, да стане от 10 до 30 години, предлагат вносителите. С предложеното изменение на чл. 343, ал. 3, буква „б” от Наказателния кодекс се цели постигането на по-голяма адекватност на наказанието спрямо резултата от деяния, при които се извършват тежки нарушения на правилата за движение по пътищата, които са животозастрашаващи и дори често се стига до отнемането на човешки животи, посочват народните представители от НФСБ и дават пример: Един от многото случаи на отнет живот е този на Евелин Дуков – млад човек от Царево, блъснат и убит на пешеходна пътека в Приморско от злоупотребил с алкохол водач на автомобил. Случаят на Евелин е показателен, тъй като водачът в пияно състояние, който отне живота му и избяга от мястото на произшествието, няма да бъде адекватно наказан и е спорно дали ще получи ефективна присъда.", "date": "2019.03.29", "title": "НФСБ иска по-сурови наказания за тежки нарушения при катастрофи"}
{"url": "https://www.24chasa.bg/novini/article/7372159", "text": "Възможностите за задълбочаване на отношенията между България и Ливан обсъдиха председателят на Народното събрание Цвета Караянчева и министърът на външните работи и емигрантите на Ливанската република Джебран Басил, съобщиха от пресцентъра на Народното събрание.  Цвета Караянчева отбеляза дългогодишните традиции на приятелство и взаимноизгодно сътрудничество между двете страни и допълни, че това е предпоставка за по-нататъшното развитие на двустранните връзки и обогатяването им с нови сфери на взаимодействие. Председателят на парламента поздрави госта за сформиране на правителството и пожела успешно справяне с предизвикателствата, които стоят пред страната. В трудното време, в което живеем, трябва да предлагаме на нашите граждани спокойствие и стабилност, заяви Цвета Караянчева. Тя посочи, че от 2000 г. не е имало среща между председателите на двата парламента и отправи покана ливанският й колега, начело на парламентарна делегация, да посети България. Министърът на външните работи и емигрантите на Ливанската република Джебран Басил подчерта, че отношенията между двете страни трябва да бъдат разширени и задълбочени и за това няма пречки. Тук, както и в Ливан, си съжителстват различни култури, ние имаме много общи неща, а в политиката сме изправени пред едни и същи рискове, заяви той и посочи сред тези рискове тероризма. Джебран Басил отбеляза, че двете страни могат да си сътрудничат в икономиката, инвестициите, туризма, културата. Министърът на външните работи и емигрантите на Ливанската република заяви, че ще предаде поканата председателят на ливанския парламент да посети България и изрази надежда това да бъде нова ера в отношенията между двете страни. На разговора беше подчертано значението на междупарламентарното сътрудничество между България и Ливан и на връзките между групите за приятелство в двата парламента. В срещата участваха председателят на Групата за приятелство България – Ливан Мария Илиева и народните представители Имрен Мехмедова и Полина Христова.", "date": "2019.03.29", "title": "Караянчева се срещна с министъра на външните работи на Ливан Джебран Басил"}
{"url": "https://www.24chasa.bg/novini/article/7372374", "text": "Депутати от германската партия \"Левите\" поискаха да се проведе парламентарен дебат за евентуалното изгонване на посланика на САЩ в Берлин, обвинен в намеса във вътрешните работи на страната, предаде Франс прес, цитирана от БТА. Депутатите внесоха предложение за провеждане на дебат в долната камара на германския парламент, с цел Ричард Гренел да бъде обявен за персона нон грата, съобщава всекидневникът \"Билд\". Възможно е дебатът да се състои следващата седмица. Гренел дразни не само левите депутати. Заместник-председателят на Бундестага Волфганг Кубицки от Свободната демократическа партия неотдавна заяви, че един посланик не би трябвало \"да отправя подобни публични критики\" и да се намесва във вътрешните работи на една държава. Депутатите от партия \"Левите\" се позовават в своя текст на Виенската конвенция за дипломатическите отношения, според която посланиците трябва да избягват всякаква намеса във вътрешните работи на страните, в които са изпратени. 52-годишният Гренел беше говорител на мисията на САЩ в ООН и твърд поддръжник на американския президент Доналд Тръмп. Той беше назначен за посланик в Берлин през април 2018 г. и след това се отличи със заемането на резки позиции, особено чрез социалната мрежа Туитър, която също като Тръмп използва широко, за да отправя посланията си. След встъпването си в длъжност в Берлин, Гренел предизвика напрежение, заплашвайки със санкции срещу правителството или германски предприятия по повод различни досиета. Той се обяви срещу намаляването на военните разходи, строежа на руския газопровод \"Северен поток 2\" и участието на китайското предприятие \"Хуавей\" в изграждането на бъдещата 5G мрежа. От встъпването си в длъжност през пролетта на 2018 г. той призовава за изтегляне на германските предприятия от Иран. \"Подобно поведение не укрепва приятелските отношения между Германия и САЩ\", подчертават членовете на \"Левите\".", "date": "2019.03.29", "title": "Германски депутати искат изтеглянето на посланика на САЩ в Берлин"}
{"url": "https://www.24chasa.bg/novini/article/7372382", "text": "Румъния е първи пазар за входящ туризъм за България. През 2018 година повече от 1,377 млн. са визитите от северната ни съседка, като се отчита нарастване от 20,9 на сто спрямо година по-рано. Това каза министърът на туризма Николина Ангелкова по време на работната среща с министъра на туризма на Румъния Богдан Триф. Българският министър е част от правителствената делегация, водена от министър-председателят Бойко Борисов, съобщиха от пресцентъра на Министерския съвет. В първите два месеца на 2019 г. пътуванията от румънски граждани са повече от 82 хил., това нарежда страната отново сред водещите чуждестранни пазари, заяви министър Ангелкова. Тя посочи още, че Румъния също е често избирана дестинация за посещения на българите зад граница. През 2018 г. над 523 хил. български граждани са посетили Северната ни съседка като това е ръст от 8,7% спрямо 2017 г. Румъния е стратегически пазар за нас и ние водим последователна политика за насърчаване на пътуванията и предлагането на най-добрия туристически продукт, информира министърът. Министерството на туризма ежегодно участва в есенно и пролетно издание на най-значимото международно туристическо изложение - The Tourism Fair of Romania. Провежда се и широка комуникационна кампания за популяризиране на България като дестинация за туризъм в за четири сезона и разнообразни услуги в сектора. Министър Ангелкова обясни, че основен фокус в работата на ведомството тази година е привличането на повече инвестиции в туризма. В тази връзка, на 31 май 2019 г. в к.к. Слънчев бряг Министерството на туризма организира Международна конференция за устойчиви инвестиции в туризма. Българският министър покани колегата си Богдан Триф да вземе участие във форума и уточни, че специален гост ще бъде Талеб Рифай, генерален секретар на Световната организация по туризъм към ООН в периода 2009-2017. Имаме много добро сътрудничеството в областта на туризма и се надявам ползотворното партньорство да продължи занапред, за да развиваме още по-успешно туризма у нас и в България, посочи министърът на туризма на Румъния Богдан Триф. Той допълни още, че множеството инициативи, по които работим съвместно, ще подпомогнат нарастването в сектора и привличането на повече туристи в двете страни.", "date": "2019.03.29", "title": "Ангелкова: Румъния е първи пазар за входящ туризъм на България"}
{"url": "https://www.24chasa.bg/novini/article/7372400", "text": "Напредъкът по реализацията на съвместните енергийни проекти между България и Румъния бе в центъра на разговора на министъра на енергетиката Теменужка Петкова с румънския й колега Антон Антон. Министър Петкова участва в делегацията в румънската столица, водена от премиера Бойко Борисов, за съвместно заседание на правителствата на двете страни, съобщиха от пресцентъра на Министерския съвет. Двамата министри разговаряха за съвместната работа на България и Румъния в рамките на Групата на високо равнище за междусистемно свързване в Централна и Югоизточна Европа CESEC. Дейността в рамките на групата е съсредоточена не само върху изграждането на нови газопроводи, но и върху оптималното използване на съществуващата инфраструктура. В този контекст министър Петкова информира своя румънски колега, че завършването на компресорната станция Подишор на румънска територия, част от междусистемната газова връзка България – Румъния е от ключово значение за постигане на реверсивен поток между двете държави и оптимални условия за функциониране на връзката. Антон Антон информира, че предстои компресорната станция да бъде пусната в експлоатация през тази година. Тя е част от проекта за развитие на румънската газопреносна система по трасето България – Румъния – Унгария – Австрия (BRUA), който включва изграждане на нови газопроводни участъци с приблизителна дължина 528 км и три нови компресорни станции – Юпа, Бибещи и Подишор. Министър Петкова информира своя домакин и за напредъка по изграждането на електропровод 400 kV между Добруджа и Бургас. Проектът е потвърден от ЕК като проект от общ интерес за увеличаване на преносната способност между България и Румъния, известна като коридор „Черно море“. Електропроводът има статут на обект с национално значение. Той се изпълнява от Електроенергийния системен оператор (ЕСО ЕАД) и е включен в Десетгодишния план на Асоциацията на европейските преносни оператори ENTSO-E за 2014-2024 г., както и в десетгодишния план за развитие на електропреносната мрежа на ЕСО ЕАД за периода 2015-2024 г.", "date": "2019.03.29", "title": "Министър Петкова обсъди с румънския си колега развитието на енергийните проекти"}
{"url": "https://www.24chasa.bg/novini/article/7372393", "text": "„България се утвърждава като една от най-конкурентните инвестиционни дестинации в Югоизточна Европа с доказан имидж и добри условия за развиване на бизнес и инвестиции в сектори, създаващи среда и висока добавена стойност“. Това заяви заместник-министър председателят по икономическата и демографска политика Марияна Николова по време на разговорите с румънския си колега Виорел Щефан в Букурещ, Румъния, съобщиха от пресслужбата на кабинета.  Двамата обсъдиха и възможностите за проекти, програми и прояви, включващи България, Гърция, Румъния и Сърбия, които да подпомагат предприемачеството, малките и средни предприятия. Насърчаването на провеждането на съвместни бизнес форуми между фирми от четирите държави в области от взаимен интерес също бе сред темите на срещата. Виорел Щефан акцентира върху необходимостта от изграждането на инфраструктурни връзки в областта на енергетиката, транспорта и използването на общите възможности между двете страни. Марияна Николова е част от българската делегация начело с министър-председателя Бойко Борисов, който участва в Четиристранната среща на високо равнище между България, Гърция, Румъния и Сърбия.", "date": "2019.03.29", "title": "България се утвърждава като една от най-конкурентните инвестиционни дестинации в Югоизточна Европа"}
{"url": "https://www.24chasa.bg/novini/article/7372004", "text": "Наказателният процес в Русенския окръжен съд срещу Северин Красимиров, обвинен за убийството на журналистката Виктория Маринова, ще започне на 22 април от 10 часа, съобщиха от съда, цитирани от БТА. Председател на разширения съдебен състав ще е Юлиан Стаменов. Обвинението бе внесено в съда на 19 март. То е в резултат на разследване в продължение на близо половин година. В него се сочи, че Красимиров е извършил три престъпления - блудство, изнасилване и убийство, осъществено с жестокост и по особено за жертвата мъчителен начин. Прокуратурата е установила, че той е единствен извършител на зверските престъпления. 30-годишната Виктория Маринова бе убита на 6 октомври 2018 г. в крайдунавска алея в Русе.", "date": "2019.03.29", "title": "На 22 април Северин застава пред съда за убийството на Виктория Маринова"}
{"url": "https://www.24chasa.bg/novini/article/7371997", "text": "Индонезиец , скърбящ по внезапната смърт на своята 23-годишна съпруга, бил обвинен от тъста си и от полицията, че я е убил с огромния си пенис по време на секс, съобщава в. \"Мирър\", цитиран от БТА. Вдовецът, който се споменава само с името Барзах, бил принуден да опровергае слуховете, като след погребението трябвало да си покаже анатомията на блюстителите на реда и на роднините на покойницата. Оказало се , че той е бил нормално екипиран, а не свръхнадарен. Най-напред бил тревога 55-годишният Неди Сито, баща на покойницата, жителка на селцето Марон Кидул в провинция Източна Ява. Той се обадил в полицията, след внезапната смърт на дъщеря си Джумантри. Младата жена била открита мъртва в леглото, като през нощта била получила епилептичен припадък. Но бащата Неди Сито бил се поддал на слуховете, че зет му бил особено надарен и без да иска я е убил по време на секс с огромния си пенис. Така се стигнало до търсенето на конкретни доказателства от несправедливо набедения Барзах. След като се изложил на публичен показ, тъстът оттеглил жалбата си и поискал извинение от зет си и се сдобрили.", "date": "2019.03.29", "title": "Индонезиец обвини мъжа на мъртвата си дъщеря, че я убил с огромния си пенис по време на секс"}
{"url": "https://www.24chasa.bg/novini/article/7372032", "text": "Европейската комисия призова днес Румъния да осигури \"честно участие\" в процедурата за избор на главен прокурор на ЕС. Говорител на институцията коментира темата на фона на новината за наложените ограничения на румънския кандидат Лаура Кьовеши да напуска родината си, предаде БТА. ЕК следи последните развития много внимателно. Важно е всички кандидати за европейски главен прокурор да получат честно отношение, затова призоваваме румънските власти изцяло да спазват принципа на честно сътрудничество по тази процедура на подбор. Всички кандидати трябва да могат да участват във всички стъпи от процеса безпрепятствено, заяви говорителят. Той отбеляза, че в докладите по механизма за сътрудничество и проверка комисията е изразявала дълбока тревога за независимостта на румънската съдебна система. Със загриженост следим събитията в Румъния. Важно е страната да продължи реформите и да не отстъпва от дадените обещания, да се въздържа от действия, които биха уронили постигналия напредък в последните години, посочи говорителят. По неговите думи се наблюдават събития, които влошават обстановката. Имаме средствата за намеса, когато му дойде времето, добави той по повод възможностите, залегнали в механизма за наблюдение. Говорителят съобщи, че вчера зам.-председателят на ЕК Франс Тимерманс е разговарял с румънския премиер Виорика Дънчила по телефона. Говорителят отбеляза, че обвиненията срещу Тимерманс, повдигнати от румънската прокуратура, са били оттеглени \"заради липса на доказателства\". По неговите думи всички описани събития не пречат на работата на румънското председателство на Съвета на ЕС, което дори успява да отбележи рекордни постижения в успешното приключване на множество междуинституционални преговори.", "date": "2019.03.29", "title": "ЕК: Румъния да осигури честна процедура за избора на европейския главен прокурор"}
{"url": "https://www.24chasa.bg/novini/article/7372000", "text": "Спад на регистрираните престъпления с 9.67% и увеличение на разкриваемостта с около 3 процентни пункта. Тези положителни тендинции отчете Главна дирекция „Национална полиция\" в годишния си анализ. В национален мащаб са регистрирани общо 84 506 криминални престъпления, спрямо 93 608 за 2017 г. Разкрити са 40 080 и други 6 342, регистрирани в предишни периоди спрямо 41 697 за 2017 г. Коефициентът на престъпност за страната, или брой извършени престъпления на 100 000 население, е 1078.68 и бележи намаление със 116.18 престъпления, в сравнение със същия период на 2017 г. (1194.86 престъпления на 100 хил. души). Относителният дял на детската престъпност, спрямо общо разкритите криминални престъпления, е 15.45%, което е с 0.83% пункта повече спрямо 2017 г. С 1.6% е увеличението на разкритите криминални престъпления, извършени от малолетни и непълнолетни. Броят им за отчетния период е 6193, спрямо 6096 за 2017 г. Установените непълнолетни извършители на престъпления са 5184 /5286 за 2017 г./. През отчетния период дейността на служителите, работещи по икономическа линия, е била насочена към намаляване на рисковете, оказващи негативно влияние върху функционирането на икономиката и финансовата сигурност на страната. Нивото на регистрираните икономически престъпления отчита спад с около 9%, спрямо предходната година. В страната са регистрирани общо 11 681 икономически престъпления, спрямо 12 874 за 2017 г. От структурите на икономическа полиция са разкрити 4214 престъпления, спрямо 4088 за 2017 г. - увеличение с около 4 пункта. В структурите на МВР са разследвани общо 161 084 досъдебни производства, от които 144 197 по общия ред и 16 887 бързи производства. В прокуратурата са изпратени 120 694 досъдебни производства, като от тях: 36 220 с мнение за повдигане на обвинение, 36 153 - с мнение за прекратяване и 48 321 - с мнение за спиране на наказателното производство. По линия на охранителна полиция, униформените служители са изпълнявали ангажиментите си по обезпечаване на обществения ред и сигурност при провеждане на събитията, включени в календара на Българското председателство на Съвета на ЕС, както и по прояви на гражданско недоволство. През годината е имало общо 20 974 мероприятия на територията на страната, в чиято охрана са участвали 106 913 служители. През 2018 г. полицейските патрули в страната са издирили 1719 МПС и са задържали общо 56 048 лица, от които 33 893 с наличие на данни за извършено престъпление. През отчетния период се отбелязва и намаление на тежките пътнотранспортни произшествия/ТПТП/. За периода 1 януари – 31 декември 2018 г. в страната са регистрирани 6691 ТПТП, при които са загинали 611 и са ранени 8474 граждани. За сравнение, през 2017 г. тежките ПТП са 6888 или със 197 повече, загиналите са 682, със 71 повече, а ранените са 8680, или с 206 повече. Обобщените резултати от цялостната дейност на дирекция “Жандармерия” са: 505 746 проверени лица; 270 457 проверени МПС; 538 издирени лица; 936 задържани лица; 31 установени и задържани чужди граждани, нелегално влезли и пребиваващи на територията на страната ни; 926 участия в специализирани полицейски операции в страната; 289 полицейски проверки на територията на железопътния транспорт и железопътната инфраструктура; 604 мероприятия по охрана на специални товари, в т. ч. 470 - на БНБ и нейните поделения; 790 - обезпечени масови мероприятия на територията на цялата страна и в железопътния транспорт; 2177 съставени предупредителни протоколи по ЗМВР.", "date": "2019.03.29", "title": "\"Национална полиция\" отчете 926 спецакции за 2018 г."}
{"url": "https://www.24chasa.bg/novini/article/7371992", "text": "Преди една година беше публикувана Европейската стратегия за изкуствения интелект и според плана към нея се очаква държавите от ЕС да имат своя национална стратегия за изкуствения интелект до юни 2019 г. Това каза еврокомисарят за цифровата икономика и цифровото общество Мария Габриел на форум за висшето образование и изкуствения интелект. По думите й първият стълб в тази стратегия е свързан със засилването на технологичния и индустриалния капацитет на Европа, като 25 процента от роботите в света сега се произвеждат в Европа. ЕК увеличи със 70 процента инвестицията в изкуствения интелект за периода 2018-2020 г., достигайки 1,5 милиарда евро за европейските научни изследователи в областта на изкуствения интелект. Намерението ни е в следващия период - 2021-2027 г., да има по 1 милиард евро годишно, като публично-частното партньорство да носи 20 милиарда евро инвестиция в изкуствения интелект - всяка година, за следващия период на ЕК, обясни българският еврокомисар. Новата програма \"Цифрова Европа\" е моя идея и е с бюджет от 9 милиарда евро, които ще се използват за пет области, за които няма държава от ЕС, която може да се справи сама, информира Мария Габриел. Тя уточни, че една от областите е за изкуствения интелект и за него от тези 9 милиарда евро ще се отделят 2,5 милиарда евро за научните изследвания по тази тема. Предвидени са и 700 милиона евро за високи цифрови умения, защото няма обща образователна политика на ниво ЕС. Ще има и повече средства за киберсигурност, за суперкомпютри и за дигитални иновационни хъбове, добави еврокомисарят. Мария Габриел отбеляза, че и сега изкуственият интелект е част от ежедневието ни - например търсачките в интернет само след две влизания вече селекционират какви са интересите и търсенията ни. Изкуственият интелект може да бъде много полезен, за да се намали употребата на пестициди, необходим е в медицината, а рано сутрин, чрез изкуствения интелект, хората може да научават къде има задръствания по улиците и къде има свободни паркоместа, отбеляза еврокомисарят. Развитието на технологиите за изкуствен интелект ще промени напълно икономиките на европейските страни в идните години, каза Мария Габриел. Тя добави, че част от сегашните процеси в дадени професии няма да съществуват, защото няма да се нуждаят от хората, които да ги извършват. Изкуственият интелект ще позволи тези процеси да бъдат автоматизирани, но почти всички останали работни места ще претърпят промяна. Има две крайни мнения, едното е, че изкуственият интелект ще доведе до 60 процента загуба на сегашните работни места, а другите анализи казват - 9 процента. За мен балансираната позиция е, че изкуственият интелект ще промени голяма част от сегашните работни места и е много важно да се гарантира, че съвременната образователна система върви в крак с цифровата трансформация на икономиката и обществото, заяви Мария Габриел. По думите й много е важно да се заяви също, че никога новите технологии и изкуственият интелект няма да заменят учителя, но те могат да помогнат на учениците, като ги привлекат и им дадат мотивация да се развият в образованието.", "date": "2019.03.29", "title": "Мария Габриел: Всяка държава от ЕС трябва да има стратегия за изкуствения интелект"}
{"url": "https://www.24chasa.bg/novini/article/7372114", "text": "Председателят на Европейския парламент Антонио Таяни реагира днес на новината, че бившият главен прокурор на румънската Национална дирекция за борба с корупцията (НДБК) Лаура Кодруца Кьовеши е поставена под съдебен контрол по дело, в което е обвинена в злоупотреба със служебно положение, вземане на подкуп и лъжесвидетелстване, предаде БТА. Таяни посочи, че ЕП продължава да подкрепя кандидатурата на Кьовеши за поста европейски главен прокурор, съобщава информационният сайт Зиаре. \"Разтревожен съм от новината, че Лаура Кодруца Кьовеши е поставена под съдебен контрол. Европейският парламент продължава да я подкрепя за поста европейски главен прокурор. Ще обсъдим ситуацията на среща с лидерите на групи в ЕП следващата сряда\", написа в Туитър Антонио Таяни. Кьовеши бе предпочетеният от ЕП кандидат. Съветът на ЕС избра френския прокурор Жан-Франсоа Бонер и в момента двете институции водят преговори за назначаването на европейски главен прокурор по общо съгласие.", "date": "2019.03.29", "title": "Европарламентът продължава да подкрепя Кьовеши за поста европейски гл. прокурор"}
{"url": "https://www.24chasa.bg/novini/article/7372111", "text": "Русенската полиция е задържала 34-годишен мъж след сигнал, че държи насила няколко дни в дома си жена и дете, съобщиха от ОДМВР. Бързо са предприети действия от екипи на полицията и на посочения адрес в централната част на Русе е задържан мъжът. Изяснено е, че въпросният 34-годишен русенец противозаконно е лишил от свобода 30-годишна жена и детето им на две години, като ги е държал насила в жилището повече от три дни. В жилището е извършен оглед и претърсване, а мъжът е задържан за срок до 24 часа в МВР. За случая е уведомен дежурен прокурор. Започнало е разследване за престъпление - задържане на заложник, чието освобождаване се поставя в зависимост от определено условие. Деянието се наказва със затвор от една до осем години, предвижда Наказателният кодекс.", "date": "2019.03.29", "title": "Арестуваха мъж, държал насила в къщата си жена и дете в Русе"}
{"url": "https://www.24chasa.bg/novini/article/7372105", "text": "Одобряването на договореното споразумение за оттеглянето на Великобритания от ЕС е достатъчно, за да бъде раздялата уредена. Това заяви днес говорител на Европейската комисия в отговор на въпрос, свързан с намеренията на британския парламент днес да гласува само по съдържанието на споразумението, но не и по придружителния документ с рамката за бъдещите отношения с Лондон. Постоянно устояваме на изкушението да изразяваме чувства като радост и разочарование, предпочитаме фактите, добави той, попитан за настроенията в ЕК на датата, на която Великобритания първоначално искаше да напусне ЕС. Напълно уважаваме британския политически процес, посочи говорителят, цитиран от БТА. Той отбеляза, че за влизането в сила на договореното споразумение е необходимо текстът да бъде одобрен не само от Лондон, но и от Европейския парламент. Към споразумението ЕС и британската страна договориха и политически документ, който очертава намеренията им за бъдещите отношения след раздялата и който днес не се предвижда да бъде гласуван от британските депутати.", "date": "2019.03.29", "title": "ЕК: Одобряването на оттеглянето на Великобритание от ЕС е достатъчно"}
{"url": "https://www.24chasa.bg/novini/article/7372119", "text": "Американският президент Доналд Тръмп стартира процедурата по ратификацията на протокола за приемане на Северна Македония в НАТО с писмо до американския Конгрес, в което се изтъква необходимостта от членство на тази страна в алианса, съобщи Танюг, позовавайки се на телевизия Сител. Министърът на отбраната на Северна Македония Радмила Шекеринска потвърди информацията, че Белият дом е започнал процедура за ратификация на протокола за приемане на държавата в НАТО, предаде БТА.", "date": "2019.03.29", "title": "Тръмп започна процедурата по ратифициране на протокола за приемане на Северна Македония в НАТО"}
{"url": "https://www.24chasa.bg/novini/article/7372147", "text": "Районният съд в Панагюрище отказа да отстрани от длъжност кмета на Стрелча Стойно Чачов и остави без уважение искането на прокуратурата. Преди седмица срещу Чачов бе повдигнато обвинение за принуда от прокуратурата в Панагюрище. Според държавното обвинение през 2016г. като кмет на община Стрелча Стойно Чачов е принудил служител на общинската администрация да подаде молба за освобождаване от заеманата от него длъжност, без в документа да е посочена дата. За да постигне това, Чачов е употребил заплашване, изразяващо се в обстоятелството, че ако служителят не подаде молба, ще бъде освободен веднага от работа. Прокуратурата поиска отстраняването на кмета от длъжност, за да не попречи на продължаващото разследване. До този момент в рамките на досъдебното производство са разпитани 40 свидетели. Съдебното заседание в Панагюрище премина при затворени за журналистите врати, след като съдия Диана Стателова отказа да ги допусне в залата по време на делото. След като стана ясно определението на съда, прокурорът Николай Топкаров заяви, че то ще бъде обжалвано пред окръжния съд в Пазарджик. Кметът Стойно Чачов сподели, че винаги е вярвал на българското правосъдие.", "date": "2019.03.29", "title": "Съдът отказа да отстрани от длъжност кмета на Стрелча"}
{"url": "https://www.24chasa.bg/novini/article/7372144", "text": "Президентът Тръмп се изправя пред решаващо изпитание за своята външна политика и решителност спрямо Венецуела. Неговата администрация заяви съвсем ясно, че Съединените щати вече не смятат Николас Мадуро за президент и публично подкрепи председателя на венецуелското Национално събрание Хуан Гуайдо като временен лидер на страната. Тръмп стигна дотам, че да прикани въоръжените сили на Венецуела да не изпълняват заповедите на Мадуро. Тези декларации са доста по-силни от \"червената линия\", която президентът Барак Обама очерта около сирийския президент Башар ал Асад. Засега натискът на Тръмп не действа. Мадуро се е окопал, а венецуелските военни не са го лишили от подкрепата си. Въпреки че санкциите на САЩ са болезнени, те може да допринасят и за създаването на усещане за обсадена крепост, което втвърдява хватката на режима върху страната. Това се случваше в различна степен в Куба, Северна Корея и Иран. Венецуела е сложна, разделена страна, а Мадуро - като наследник на Уго Чавес - има известна подкрепа в бедните и селските райони. Но далеч по-значима роля в укрепването на режима бе явната и голяма помощ на Русия. Сега Москва признава, че е изпратила военен персонал във Венецуела. Два руски военни самолета, пристигнали в края на миналата седмица в страната, докараха стотина войници. Това е последният от поредицата ходове на Москва в подкрепа на Мадуро. През изминалите няколко години Русия снабдяваше със зърно, оръжия, кредит и пари в брой смазаното от затруднения правителство в Каракас. Оценките за общите инвестиции на Русия във Венецуела варират от 20 до 25 милиарда долара. Сега Русия контролира почти половината от местния клон на базираната в САЩ петролна компания \"Citgo\", която беше главният източник на приходи за държавата. Венецуелските въоръжени сили използват почти изцяло руско оборудване. Венецуелският гамбит изглежда има персонално значение за руския президент Владимир Путин. През последните години, когато венецуелската икономика залиташе и политическата нестабилност се увеличаваше, повечето руски компании напуснаха страната, възприемайки я като прекалено рискова. Но както пише Владимир Рувински в доклад за Центъра \"Уилсън\", руската държавна петролна компания \"Роснефт\" се задържа и даже увеличи подкрепата си за Мадуро. Компанията е ръководена от Игор Сечин, който е в близки отношения с Путин и често е наричан втория най-влиятелен човек в Русия. С други думи Путин безрезервно подкрепя Мадуро. Той прави това отчасти за да помогне на стар съюзник и защото така разширява влиянието на Русия върху световните петролни пазари, но най-вече защото прокарва своите основни външнополитически цели - създаването на световна антиамериканска коалиция от държави, която да може да осуетява намеренията на САЩ и да възвести един по-многополюсен свят. Усилията на Путин сякаш целят да се подиграят със САЩ и неговата Доктрина Монро от 1823 г., която предупреждава чуждестранните сили да стоят настрана от Западното полукълбо. Големият въпрос пред Вашингтон сега е дали ще позволи на Москва да вземе на подбив още една червена линия на САЩ? Съединените щати и Русия са заели противоположни и несъвместими позиции по този въпрос. И както в случая със Сирия, опасността тук е в това, че ако Вашингтон не подкрепи думите си с дела, след година ще видим един укрепнал режим на Мадуро, подкрепян от руско оръжие и пари. Администрацията бе твърда по повод руската намеса във Венецуела. Даже самият Тръмп обяви: \"Русия трябва да излезе\". Но това е необичайно изявление за Тръмп, който почти никога не е критикувал Путин и често е заемал страната на Русия по важни и маловажни въпроси. Бившият американски посланик в Москва Майкъл Макфол написа във \"Вашингтон пост\", че Тръмп поддържа забележително последователен модел в подкрепа на външната политика на Путин. Тръмп заплаши да изтегли САЩ от НАТО и обяви изтегляне на американските сили от Сирия. Той публично се разграничи от заключението на собствената си разузнавателна общност, че Москва се е намесвала в изборите през 2016 г., като каза: \"Президентът Путин [. . .] каза, че не е Русия [. . .]. Не виждам причина защо да е така\". Майкъл Макфол изтъкна: \"Даже и по дребни теми, маловажни за американските национални интереси, Тръмп заема страната на Путин. Защо Тръмп защищава инвазията на Съветския съюз в Афганистан? Защо Тръмп се опасява, че черногорците може да разпалят Трета световна война? Това са реплики на Путин. Защо президентът на Съединените щати ги повтаря?\". Никога не съм твърдял за връзка или конспирация между Русия и Тръмп и със писал само, че трябва да видим какви доказателства ще представи специалният следовател Робърт С. Мълър Трети. Но истинската загадка остава: Защо Тръмп не желаеше да се противопоставя на Путин по никакъв начин и по никакъв въпрос? И дали Венецуела ще бъде моментът, в който Тръмп най-сетне ще сложи край на своята политика на умиротворяване?  (От БТА)", "date": "2019.03.29", "title": "Венецуела ли е мястото, където Тръмп най-сетне се изправя срещу Путин?"}
{"url": "https://www.24chasa.bg/novini/article/7372158", "text": "По какви проекти и програми работи Министерството на културата за реализация на млади творци и как се постига балансът столица – региони при държавната подкрепа в сферата на изкуствата? Какви механизми използва ресорното министерство, за да бъдат достиженията на българските творци видими и оценени в Европа и света? Тези въпроси отправи от парламентарната трибуна бургаският депутат от ГЕРБ Диана Саватева към министър Боил Банов.  Саватева, която е зам. председател на парламентарната комисия по култура и медии припомни основни показатели от бюджет 2019, като настоя за по-детайлна информация за разпределянето и усвояването му, така че да се постигне надграждане на резултатите от предишните години. \"Тази година парите за култура са с около 20 млн. повече в сравнение с 2018 г. Двойно увеличение има на средствата за подпомагане на творчески проекти в сферата на сценичните изкуства. Със 100% са увеличени средствата за библиотечните фондове и за книгоиздаване. 1,5 млн. лв. - с около 12% повече - са средствата за филмопроизводство“, коментира Саватева. И допълни, че колкото и великолепни творци да имаме, достиженията им ще останат неоценени, ако не се погрижим да има ценители на изкуството на съответното ниво. Министър Банов заяви, че приоритетно се работи по делегирани бюджети за съхраняване на културните структури. \"Има места, където по-трудно се прави сценично изкуство, но никъде досега екипът ни не е спрял дейността на институтите и проектите. Подкрепата за различни културни дейности се усеща не само в София, защото не правим разлика между регионите. Вдигаме с по 20 млн. лв. на година бюджета за култура, увеличаваме средствата по общините, както и тези за сценични изкуства, музеи и галерии, фестивали. Национален фонд „Култура“ вече е с ресурс 1 400 000 лв. Чрез него творците показват изкуството си зад граница\", обясни Банов. Засега само 50 малки общински музея не са добавени към системата на делегираните бюджети.", "date": "2019.03.29", "title": "Депутат към министър Банов: Как държавата подкрепя младите творци?"}
{"url": "https://www.24chasa.bg/novini/article/7372157", "text": "Европейският съюз трябва да бъде по-ангажиран и да взима дейно участие в усилията за възстановяване на стабилността в Близкия Изток. За тази цел е необходима подкрепа за програмите, насочени към укрепване на сигурността, икономиката, подобряване на социалната, образователната и здравна система в страните от региона, така че младите хора да бъдат приобщени към решаване на предизвикателствата в своите страни. Това заяви президентът Румен Радев на среща с министъра на външните работи и миграцията на Ливан Джебран Басил, който е на официално посещение у нас. Българският държавен глава приветства сформирането на новото ливанско правителство на националното единство и изказа подкрепа за усилията на страната за укрепване на сигурността и насърчаване на икономическия растеж не само в Ливан, но и в региона. По думите на Румен Радев Ливан е позитивен пример за религиозна и етническа толерантност в Близкия Изток. Румен Радев бе категоричен, че миграционната криза е предизвикателство за цяла Европа и ЕС не бива безучастно да наблюдава процесите в региона на Близкия Изток, а активно да насърчи чрез свои политики търсенето на ефективни решения за справяне с причините за миграционните вълни. Ливан е сред най-силно засегнатите страни от бежанските и миграционните процеси в региона и следва да получи активна подкрепа от страна на международната общност за справяне с този проблем, е позицията на президента. На срещата беше обсъдено и предстоящото официално посещение на българския държавен глава в Ливан по покана на неговия колега президента Мишел Аун заедно с голяма бизнес делегация за последващо задълбочаване на двустранните икономически връзки, взаимните инвестиции и туризма.", "date": "2019.03.29", "title": "Радев: ЕС да се ангажира по-активно със стабилността на Близкия Изток (Видео)"}
{"url": "https://www.24chasa.bg/novini/article/7372179", "text": "Задържаха двама с дрога в Добрич – съобщават от Областната дирекция на МВР. Около 12,15 ч. в четвъртък в градския парк е извършена проверка на двама младежи - 20-годишен от Пловдив и 18-годишен от Добрич. По-младият предава суха тревна маса с тегло 0,5 гр., а другият - 1,5 гр., реагиращи на канабис. Установено е, че добричлията е закупил наркотичното вещество от пловдивчанина. Двамата са задържани за срок от 24 часа. По случая е образувано досъдебно производство", "date": "2019.03.29", "title": "Хванаха двама с дрога в парка в Добрич"}
{"url": "https://www.24chasa.bg/novini/article/7372194", "text": "Задържаха двама рецидивисти при опит за кражба от склад от Добрич – съобщават от Областната дирекция на МВР. Около 12,10 ч. в четвъртък в полицията е получено съобщение за извършваща се кражба в стопански двор по улица. „Калиакра”. Изпратените полицейски екипи на място задържат двама рецидивисти, на 47 и 57 години, от град Добрич. При огледа е установено, че те са разбили прозорец и са проникнали в склад, след което са направили опит за кражба на блок за управление на гладачна машина. Работата по случая продължава.", "date": "2019.03.29", "title": "В Добрич задържаха двама крадци в акция"}
{"url": "https://www.24chasa.bg/novini/article/7372178", "text": "По най-нови данни на НАТО от март 2019 г. Хърватия е на 10-то място сред членките на алианса по отделяне на средства за отбрана, съобщи Танюг. Общите средства за отбрана на Хърватия за 2018 г., според тези данни, възлизат на 1,71 процента от БВП, пише \"Вечерни лист\", цитира БТА. Донеотдавна Хърватия бе на 16-то място, като отделяше за отбрана 1,3 процента от БВП. Това, че се изкачи с шест места не означава, че е резултат от значително увеличение на военния бюджет, който наистина е по-голям, а от това, че Хърватия започна да изчислява своя дял във военните разходи като останалите членки. Така Загреб включи в разходите за отбрана и пенсиите на професионалните войници. САЩ са на първо място по разходи, тъй като харчат за армията 3,39 от БВП. Гърция отделя 2,2 процента от БВП, Великобритания - 2,15 процента, Полша - 2,05 процента.", "date": "2019.03.29", "title": "Хърватия е на десето място по вноски в бюджета на НАТО"}
{"url": "https://www.24chasa.bg/novini/article/7372103", "text": "Поздравявам премиера Виорика Данчила за успешното председателство на Съвета на Европейския съюз и за усилията на Румъния в тази сфера, заяви министър-председателят Бойко Борисов на брифинг след края на Съвместното заседание на правителствата на България и на Румъния в Букурещ. Това съобщиха от пресцентъра на Министерския съвет. Премиерът Борисов акцентира върху подписаните двустранни документи. В сферата на реакцията при бедствия и аварии той подчерта, че е ключово и двете ресорни министерства да задействат автоматично своите сили и средства. Насърчаването на малките и средни предприятия е важно за бизнеса от двете страни на Дунав, отбеляза министър-председателят по отношение на подписания меморандум в тази сфера. За транспортните коридори премиерът Борисов изтъкна, че има доста конкретика както с Румъния, така и с Гърция. Румъния може да драгира река Дунав, да я направи по-дълбока, за да могат да се превозват по-тежки товари и да има повече туристи по нея, отбеляза Борисов. Премиерът коментира и различни варианти за местоположението на нов мост над р. Дунав. По думите му за локацията Русе – Гюргево могат да се използват европейски средства, защото това е европейски коридор. По отношение на Свищов или Никопол от българска страна е възможно публично-частно партньорство. Мостът на Русе трябва да се ремонтира основно и двете страни ще положат усилия, добави министър-председателят. В енергийната сфера премиерът Борисов изрази надежда, че през юни ще бъде направена първата копка на интерконектора с Гърция. България, Румъния и Гърция трябва да се подготвят със своите газови магистрали, за да може да транспортират в различни посоки, тук имаме пълно разбиране, категоричен беше министър-председателят. Той изтъкна, че е по-удовлетворен, защото е налице много съществен напредък по интерконекторите и транспортните схеми. Борисов акцентира също върху темата за Западните Балкани. Неслучайно нашата среща ще прерасне в четиристранна, това е добър знак за целите Балкани, заяви премиерът и добави, че се надява занапред и други страни от региона да бъдат присъединявани към проектите, защото те касаят свързаност и транспортни коридори. Румънският премиер Виорика Данчила изтъкна отличните отношения с България, която по думите й е ключов партньор за Румъния в региона. Данчила отбеляза ръста на стокообмена между двете страни, както и проектите в сферата на енергетиката, транспорта и трансграничното сътрудничество. Премиерът на Румъния подчерта доброто сътрудничество на двете страни на европейско ниво и по отношение на Шенген. Посочи и важния момент за ЕС, в рамките на който се дебатира бъдещето на Европа. Според Данчила днешната среща е възможност за Румъния и България да отправят послание за поддържане на обединена Европа, която е по-силна и по-близка до гражданите и за която да е характерна сплотеността.", "date": "2019.03.29", "title": "България и Румъния ще проучват заедно бъдещия трети мост над река Дунав (Видео)"}
{"url": "https://www.24chasa.bg/novini/article/7372193", "text": "Министър-председателят на Гърция Алексис Ципрас ще бъде на посещение в Република Северна Македония във вторник, 2 април, съобщи АНА-МПА. След официалната церемония по посрещането Ципрас ще има среща на четири очи с премиера на Северна Македония Зоран Заев, предава БТА. В рамките на посещението ще се проведе и заседание на висшия съвет за сътрудничество между двете страни, след което двамата премиери ще направят изявления пред медиите. В Скопие Ципрас ще се срещне и с председателя на парламента Талат Джафери. Следобяд Ципрас и Заев ще участват в бизнес форум.", "date": "2019.03.29", "title": "Алексис Ципрас ще посети Северна Македония във вторник"}
{"url": "https://www.24chasa.bg/novini/article/7372203", "text": "Един от най-известните протестиращи от френските \"жълти жилетки\" беше осъден днес за организиране на две демонстрации, без да е уведомил предварително за тях властите, съобщиха френски медии, цитирани от ДПА. Ерик Друе, един от основателите на движението, получи глоба в размер на 2000 евро, посочват общественото радио \"Франсенфо\" и други медии. Според френското законодателство протестите трябва да се обявяват предварително пред властите, които при определени обстоятелства могат да ги забраняват, допълва БТА. Протестното движение започна през ноември като съпротива срещу планирани увеличения на акцизите на горивата, но оттогава прераснаха в по-широки искания в областта на данъците, заплащането и пряката демокрация. Протестиращите никога не са припознавали някакви конкретни лидери или организация и често отказват да уведомяват предварително за протестните си намерения. Този подход изглежда се оказа един от факторите за честите сблъсъци с полицията, при които имаше хиляди ранени и арестувани. Присъдата срещу Друе беше произнесена на фона на строгите мерки на правителството на президента Еманюел Макрон, което беше ядосано от сцените на грабежи и хаос при протестите на \"Шанз Елизе\" по-рано този месец. Миналата събота бяха забранени протестите на \"Шанз Елизе\" и в някои райони на Бордо, Тулуза и Ница, където възрастен демонстрант беше тежко ранен при разпръскване от полицията на протестиращите. В сряда министърът на вътрешните работи Кристоф Кастанер заяви, че е наредил на полицията в Париж да отхвърли искане за протестна демонстрация на \"Шанз Елизе\" тази събота, и определи искането като \"провокация за още насилие\". Друе, чийто адвокат каза, че ще обжалва днешната присъда, ще се яви на дело през юни по обвинения в притежание на палка и участие в събиране с цел насилие и вандализъм.", "date": "2019.03.29", "title": "Осъдиха активист  на \"жълтите жилетки\", организирал два протеста"}
{"url": "https://www.24chasa.bg/novini/article/7372212", "text": "18-годишна неправомерно е изтеглила пари с открадната карта, разкриха столични полицаи. Те се задействали по сигнал на 29-годишна жена. На 2 март тя се оплакала в полицията, че около 16 часа в магазин на бул. \"Витоша\" от дамската й чанта било откраднато портмоне с пари, лични документи и банкови карти. Малко по-късно потърпевшата разбрала, че от кредитната й карта е изтеглена сума пари и е направен и втори, но неуспешен, опит за теглене. В оперативно-издирвателните действия по случая се включили служители на Първо РУ и техни колеги от сектор \"Улична престъпност\"-СДВР. В резултат била установена и задържана извършителката на деянието - 18-годишна, криминално проявена от Граф Игнатиево. След доклад на събраните материали в Софийската градска прокуратура задържаната е привлечена като обвиняема за извършени престъпления по чл. 194 и чл. 249 от НК. Наложена й е мярка за неотклонение \"парична гаранция\" в размер на 400 лева.", "date": "2019.03.29", "title": "Задържаха 18-годишна да тегли пари с чужда кара"}
{"url": "https://www.24chasa.bg/novini/article/7372218", "text": "Главният преговарящ на ЕС за Брекзит Мишел Барние каза днес, че блокираното споразумение за напускане е \"най-добрият компромис\" за двете страни и че е от решаващо значение за Лондон да се съсредоточи върху договаряне на нови отношения с общността, предаде Ройтерс, цитирана от БТА. \"Днес повече от всякога членовете на британския парламент носят отговорност да ни кажат какво желаят за бъдещите отношения на страната им с ЕС\", каза Барние на пресконференция във Варшава преди поредно гласуване в Камарата на общините за Брекзит. След разговори с полския премиер Тадеуш Моравецки Барние подчерта, че бъдещите търговски преговори са по-важни за Великобритания от договарянето на условията по развода, защото те трябва да доведат до трайно сътрудничество. По-рано днес Барние написа в Туитър, че Лондон може да гарантира нова дата за Брекзит на 22 май, ако британският парламент одобри днес сделката за развода с ЕС, предаде Ройтерс. Ако Великобритания не ратифицира блокираната сделка тази седмица, ЕС смята, че тя или ще излезе хаотично от блока малко след 12 април, или ще бъде принудена да поиска от Брюксел ново отсрочване на датата за Брекзит, този път за по-дълъг период. Главният юридически съветник на британското правителство Джефри Кокс призова законодателите да одобрят днес споразумението на кабинета за напускане на ЕС, предаде Ройтерс. Кокс подчерта, че това е последният шанс на депутатите да гарантират, че Брекзит ще се отложи до 22 май. \"По тази причина това е последната възможност да се възползваме от нашето законно право\", каза Кокс пред парламента. Той се позова на заключенията от срещата на високо равнище на ЕС, на която лидерите се договориха за отсрочка, при условие, че споразумението за напускане бъде ратифицирано тази седмица.", "date": "2019.03.29", "title": "Барние: Днешно одобрение от Лондон на сделката за Брекзит гарантира напускане на 22 май"}
{"url": "https://www.24chasa.bg/novini/article/7372199", "text": "Турски шофьор е задържан на ГКПП Малко Търново на 28 март, при опит да изнесе от страната към южната ни съседка 15 кг хашиш, съобщиха от Бургаската апелативна прокуратура. Днес на Али О. е наложен 72-часов арест с прокурорско постановление, а утре предстои в съда да бъде внесено искане за мярка за неотклонение  \"задържане под стража\". Контрабандната стока на стойност 73 550 лв. е била скрита в черен сак с двойно дъно, открит в багажника на автомобила. Хашишът бил разпределен в 7 големи и 5 по-малки пакети.  Наркотичното вещество е открито благодарение на отличните действия на митническите служители, извършили проверката на лекия автомобил.", "date": "2019.03.29", "title": "Турски шофьор крие 15 кила хашиш в сак с двойно дъно"}
{"url": "https://www.24chasa.bg/novini/article/7372210", "text": "548 грама марихуана иззеха при операция криминалисти от областната дирекция и икономически полицаи от РУ-Харманли, съобщиха от пресцентъра на МВР. Снощи в 21.20 часа те проверили в Любимец лек автомобил \"Мерцедес\", управляван от 56-годишен жител на с. Орешец. В колата е открита полиетиленова чанта със суха листна маса, която при направения полеви наркотест реагира на марихуана. В хода на операцията е проверен и лек автомобил \"БМВ\", шофиран от 36-годишен гръцки гражданин и спътник 52-годишен негов сънародник. Двамата са отказали да дадат проба за употреба на наркотични вещества, както и кръвна проба. Задържани са до 24 часа по образуваното по чл.354-а ал.3 от НК.", "date": "2019.03.29", "title": "Иззеха половин кг марихуана при акция в Хасковско"}
{"url": "https://www.24chasa.bg/novini/article/7372233", "text": "Продължаването на забраната за доставки на оръжие от Германия в Саудитска Арабия няма да повлияе върху военното сътрудничество между Берлин и Париж и няма да наруши плановете за разработване на танк и изтребител от ново поколение. Това заяви на пресконференция в Берлин днес говорителят на министерството на отбраната Йенс Флосдорф, цитиран от ТАСС и БТА. \"Това решение няма нищо общо с германско-френското коопериране в сферата на (военната) техника\", каза той. Германия реши в началото на ноември м.г. да прекрати експорта на военни стоки за Саудитска Арабия заради убийството на журналиста Джамал Хашоги, както и за страните, участващи в конфликта в Йемен. Вчера говорителят на германското правителство Щефен Зайберт съобщи, че Берлин удължава с още шест месеца оръжейното си ембарго за Саудитска Арабия - до 30 септември. В този период няма да бъдат одобрявани нови договори, каза той след среща на ресорните министри и германския канцлер Ангела Меркел в Берлин. Франция и Великобритания критикуват германското оръжейно ембарго, припомня ТАСС. В медиите се появиха съобщения, че Париж дори може да излезе от общия проект с Берлин за разработка на изтребители. Франция иска гаранции от Германия, че бъдещите самолети ще може да бъдат изнасяни без ограничения във всяка страна според търсенето, включително и в Саудитска Арабия.", "date": "2019.03.29", "title": "Оръжейното ембарго за Рияд няма да повлияе на сътрудничеството между Германия и Франция"}
{"url": "https://www.24chasa.bg/novini/article/7372206", "text": "Над 1 млрд. евро разлика има в предложенията на двата консорциума, които бяха допуснати до втория етап на търга (отваряне на финансови оферти) за строителството на продължението на \"Турски поток\" през България. Първоначално оферти подадоха 3 консорциума, но унгарският е отстранен. Всеки от допуснатите подава две ценови предложения. Едното е при срок на изпълнение 250 дни, а второто - за 615 дни. Така консорциумът \"Газово развитие и разширение в България\", тъй нареченото италиано-люксембургско сдружение, оферира, че ще построи за 250 дни участъка за 2,41 млрд евро. Втората им оферта за срок от 615 дни  - е за над 1,6 млрд евро. Друго важно условие е лихвеният процент, който дава сдружението при дългосрочното възстановяване на инвестицията от 120 месеца - или 10 години. Този консорциум предлага лихви от първата до десетата година от 7 до 9 процента. Саудитско-италианският консорциум \"Аркад\" дава 1,28 млрд. евро цена за построяване на газопровода за 250 дни, при срок от 615 дни цената е 1,102 млрд. Лихвеният процент, който предлагат саудитците, е твърдо 4,1 процента. \"Има  консорциум, който се вписва в прогнозната цена\", каза изпълнителният директор на \"Булгартрансгаз\" Владимир Малинов. Той заяви, че до една седмица очаква резултати от класирането. ", "date": "2019.03.29", "title": "Над 1 млрд. евро разлика в офертите за продължението на \"Турски поток\""}
{"url": "https://www.24chasa.bg/novini/article/7372234", "text": "Началникът на отбраната генерал Андрей Боцев днес, 29 март, взе участие в Конференцията на началниците на отбраната на държавите от Централна Европа, която се провежда в Прага, Чехия. Поканата за участие е отправена съвместно от командващия Европейското командване на САЩ генерал Къртис Скапароти и началника на Генералния щаб на Въоръжените сили на Чехия генерал Алес Опата. Това съобщиха от пресцентъра на Министерството на отбраната. През 2020 г. България ще бъде домакин на следващото издание на конференцията. Форумът разглежда въпроси, свързани с основните предизвикателства в регионален мащаб в областта на сигурността и в контекста на последните промени в обстановката на сигурност в Европа, както и бъдещи възможности за предприемане на колективни усилия за тяхното преодоляване. „Извършващите се процеси на трансформация в НАТО са основна предпоставка за успешното адаптиране на Алианса към променящата се среда на сигурност. В синхрон с трансформацията на НАТО, България стартира Стратегически преглед на отбраната. Той цели да се актуализират мисиите и задачите на Въоръжените сили, както и нивото на амбиция за тяхното използване“, заяви началникът на отбраната генерал Андрей Боцев. Той припомни, че България участва активно в редица инициативи, насочени към изграждане на адекватни на съвременните предизвикателства военни способности. „Като страна от източния фланг на Алианса, ние отдаваме изключително значение на мерките, предприемани в контекста на инициативата за адаптирано предно присъствие на НАТО в региона на Черно море. Те са недвусмислен израз на единството и солидарността на Алианса за гарантиране сигурността и защитата на страните-членки“, подчерта генерал Боцев. Той допълни също, че е въведена в действие и Инициативата за повишаване интензивността на съвместната подготовка на Въоръжените сили. Тя е синхронизиращо средство при планиране и провеждане на учения в Черноморския регион и е фокусирана върху съвместната подготовка на Сухопътните, Военновъздушните и Военноморските сили и Силите за специални операции на съюзниците.", "date": "2019.03.29", "title": "България ще е домакин на конференцията на шефовете на отбраната от Централна Европа през 2020 г."}
{"url": "https://www.24chasa.bg/novini/article/7372242", "text": "На летище Варна е задържан 50-годишен китаец, осъден в съседна Румъния за пране на пари и обявен за издирване с европейска заповед за арест. Състав на окръжния съд в морската столица остави Джан Я. в ареста до пристигането на всички необходими документи за делото му за екстрадиция. Джан е осъден на 7 години затвор и присъдата му е влязла в сила. Престъплението, за което е бил осъден 50-годишният чужденец е описани от румънските съдебни власти като „умишлено и многократно изпиране на пари, като се има предвид, че прехвърлените пари в Китай са били събирани от Джан Я. от щандове“. Съдебният състав на Варненски окръжен съд, като съобрази всички представени доказателства и становища прецени, че искането за временно задържане на Джан Я. е съобразено с изискванията на Европейската конвенция за екстрадиция, както и че е налице валидна заповед за арест. ВОС определи мярка за неотклонение „задържане под стража“, за да бъде гарантирано явяването на лицето на делото, на което ще се разглежда по същество искането на румънските власти за екстрадицията му.", "date": "2019.03.29", "title": "Във Варна задържаха китаец, издирван от румънските власти"}
{"url": "https://www.24chasa.bg/novini/article/7372261", "text": "И Софийският апелативен съд (САС) призна за виновен бившия пътен полицай от СДВР Сашо Тръпков, заснет да взема подкупи от шофьори. Трима магистрати са потвърдили 3-годишната условна присъда на катаджията на 27 февруари т.г. Тръпков е осъден за вземане на 2 подкупа и документно престъпление. Бившият полицай влезе в сражение с правосъдието, след като през 2014 г. студент с любителска камера го засне как прибира рушвети от шофьори и качи видеото във фейсбук. Заради наглото му поведение ръководството на МВР уволни Тръпков, преди делото срещу него да е влязло в съд. Единият случай, за който и апелативните съдии признават Тръпков за виновен, е от 13 ноември 2014 г. в района на 20-та поликлиника в София. Тогава около 16 ч получил 20 лв. от шофьор на нисан. Тръпков го спрял, тъй като мъжът бил без колан и отнел предимство. Казал му, че заради нарушенията може да се стигне до вземане на книжка, на което шофьорът отвърнал, че много бърза. „Като бързаш много, дай една двайсетачка и бегай\", отговорил Тръпков. Мъжът подал банкнотата през прозореца на нисана, Тръпков я смачкал в ръка и я прибрал. Вторият случай е за 10 лв. рушвет. Тръпков взел парите от шофьор на БМВ, за да не му състави акт или фиш за каране без колан. Третото обвинение, за което Тръпков е осъден, е за документно престъпление. Вместо да санкционира шофьор, който говорел по мобилен телефон, Тръпков написал фиш, че нарушителят е пешеходец, който пресичал неправилно. С това вместо на нарушителя да бъде наложена глоба от 50 лв., шофьорът се отървал само с 20, тъй като извършеното катаджията квалифицирал като \"маловажен случай\". Апелативните съдии потвърждават и наложена глоба на Тръпков за 2000 лв., както и забраната да работи в държавна или обществена организация за 3 г. Решението на САС може да се оспори пред върховния съд.", "date": "2019.03.29", "title": "Катаджията от СДВР, заснет да взема подкупи, осъден за втори път"}
{"url": "https://www.24chasa.bg/novini/article/7372423", "text": "Турският министър на отбрана Хулуси Акар призова днес Гърция да се въздържа от провокативни действия в Егейско море, съобщи гръцкият в. \"Катимерини\". Той посочи, че Анкара ще отговори на всякакви предизвикателства срещу турските суверенни права, предаде БТА. Акар, който говори пред група ветерани в Истанбул, подчерта, че Турция държи на принципите за добросъседски отношения и за разрешаване на проблемите в рамките на международното право. Същевременно той заяви, че Турция няма да \"пожертва никога правата на народа си\". Министърът на отбраната Евангелос Апостолакис вчера за пореден път повтори засилващите се опасения на Атина заради действията на източната й съседка. Той добави, че Гърция има проблеми с Турция \"ежедневно\", пише \"Катимерини\".", "date": "2019.03.29", "title": "Турция: Гърция да се въздържа от провокативни действия в Егейско море"}
{"url": "https://www.24chasa.bg/novini/article/7372425", "text": "Министър Емил Караниколов обсъди засилване на търговско-икономическите взаимоотношения на среща с румънския му колега Николае Бадалау, министър на икономиката и с министъра на бизнес средата, търговията и предприемачеството на Румъния - Щефан-Раду Опря. Срещата бе в рамките на Съвместното заседание на правителствата на България и на Румъния, което се проведе днес в Букурещ. Тримата дискутираха взаимодействието между предприятия и организации от двете страни, както и развитието на търговското сътрудничество чрез насърчаване на различни форми като бизнес-форуми, изложения и сътрудничество на пазарите на трети страни, съобщиха от пресслужбата на кабинета. На срещата стана ясно, че през 2018 г. стокообменът с Румъния бележи ръст от близо 7% и достига 4.6 млрд. евро. „Румъния заема трето място сред експортните ни дестинации в ЕС. Отчитаме увеличаване на българския износ с над 10% за изминалата година, но потенциалът за нарастване на обемите в двустранната търговия остава голям в сектори и клъстери за общо излизане на трети пазари като – автомобилна, хранително-вкусовата промишленост, търговия на дребно, строителството, строителни материали, търговия със суровини, текстилната промишленост, както и други сектори от взаимен интерес“, изтъкна Караниколов на срещата.", "date": "2019.03.29", "title": "Стокообменът с Румъния с ръст от близо 7%, достига 4.6 млрд. евро през 2018г."}
{"url": "https://www.24chasa.bg/novini/article/7372392", "text": "Министърът на труда и социалната политика Бисер Петков се срещна с министъра на труда и социалната справедливост на Румъния Мариус-Константин Будай, съобщиха от пресцентъра на Министерски съвет. Разговорът се състоя в рамките на петото заседание на Съвета за сътрудничество на високо равнище между правителствата на България и Румъния, което се проведе днес в Букурещ. Двамата министри изразиха задоволство от активното сътрудничество между двете страни в областта на труда и социалната политика и обсъдиха възможностите за задълбочаване на партньорството в тези сфери. По време на разговора министър Петков заяви, че приключването на работата по ключови законодателни досиета, чрез които ще се засили социалното измерение на Европейския съюз и ще се изпълняват принципите на Европейския стълб за социални права е приоритет за България. Той подчерта, че страната ни е конструктивен и активен партньор в преговорния процес в рамките на Съвета на ЕС. Министър Петков и министър Будай обмениха и опит в прилаганите политики по отношение на хората с увреждания, пазара на труда и социалното осигуряване.", "date": "2019.03.29", "title": "Бисер Петков и румънският му обмениха опит в политиките за хората с увреждания"}
{"url": "https://www.24chasa.bg/novini/article/7372386", "text": "67 хил. електронни винетки на обща стойност над 2 млн. лв. са продадени на автомобили с румънска регистрация, което нарежда Румъния на второ място след Турция по ползватели на републиканската пътна мрежа от чужбина. От тях близо 37 000 са за леки коли, а над 30 000 – за тежкотоварни над 3.5 тона. Това съобщи министърът на регионалното развитие и благоустройството Петя Аврамова на среща с вицепремиера и министър на регионалното развитие и администрацията на Румъния Василе-Даниел Сучу в Букурещ. Там тя взе участие в съвместното заседание на правителствата на България и Румъния, съобщиха от пресслубжата на кабинета. Министър Аврамова запозна румънския си колега с въведената от 1 януари 2019 г. в България електронна винетка и с предстоящата тол такса за тежкотоварните автомобили над 3,5 тона от 16 август т.г. Тя отбеляза, че с наближаване на Великден и Гергьовден, както и на летния сезон продажбите на е-винетки ще се увеличават. Данните показват, че през 2018 г. Румъния заема първо място сред чуждестранните пазари по брой туристически посещения в България – 1 377 009, като спрямо 2017 г. се отчита ръст от 20,9%. По Великден и Гергьовден в Балчик, Албена, Златни пясъци, Св. Св. Константин и Елена и Слънчев бряг традиционно идват много румънски гости. Затова е добре да водачите да използват всички канали за купуване на електронни винетки. Най-бързият и удобен начин за плащане е през интернет, подчерта министър Аврамова. Само след няколко минути винетките са вече активни и може спокойно да се пътува по платената пътна мрежа в страната. Това спестява и време при влизане в България на граничните пунктове. Електронни винетки могат да бъдат купени онлайн от интернет страниците www.bgtoll.bg, www.vinetki.bg, www.А1.bg и чрез безплатно мобилно приложение BGTOLL. Други канали за придобиване са „Български пощи“, офисите на Easy Pay, бензиностанциите ОМВ и „Лукойл“. За улеснение на румънските водачи на ГКПП „Дунав мост“ край Русе работят 4 терминала за самотаксуване и едно гише за продажба на е-винетки, на което може да се плати и в брой. На ГКПП „Дунав мост“ 2 има два терминала за самотаксуване и едно гише за продажба. По един терминал има и на граничните контролно пропускателни пунктове Силистра, Дуранкулак и Кардам. Двамата министри обсъдиха транспортната свързаност между България и Румъния. Министър Аврамова информира колегата си, че до началото на летния сезон ще бъдат ремонтирани пътища, които се използват най-често от румънските туристи. Едно от най-натоварените трасета е второкласният път Варна - Добрич - Кардам, който обхваща потока от туристи към курортите в Добричка, Варненска и Бургаска област. През миналата година от него бяха ремонтирани 30 км със средства по ОП \"Региони в растеж\"2014-2020. През тази седмица започват ремонтни дейности на оставащия 12-километров участък. Важен е и пътят Силистра - Добрич - Оброчище, който поема туристическия поток от „Дунав мост“ край Русе и от ГКПП „Силистра – Кълъраш“. Пътят е в добро експлоатационно състояние с изключение на близо 11-километрова отсечка, която е в ремонт. Предстои завършване на строително-монтажните работи преди Великден, за да не се затруднява трафикът. В момента приключват дейностите по обновяване на хоризонталната маркировка на територията на област Добрич и на път I-9 Дуранкулак - Варна – Бургас, който е един от най-натоварените в летния сезон, защото се използва за връзка с КК „Албена“ и КК „Златни пясъци“.", "date": "2019.03.29", "title": "Румънци са купили 67 хил. електронни винетки"}
{"url": "https://www.24chasa.bg/novini/article/7372433", "text": "Почина Влади Киров /1949-2019/ сценарист и писател, член на Съюза на българските филмови дейци, съобщиха от СБФД. Поклонението ще се състои на 31 март, от 13.30 часа, в храма \"Св. Вмчк. Георги Победоносец\", на бул. \"Патриарх Евтимий\" 90, посочва БТА. Влади Киров е един от най-талантливите и емблематични сценаристи в българското кино. Автор е на повече от 30 документални и телевизионни игрални филма, като сред най-успешните са \"По начин най-благороден\", \"Копнеж по нови неща\", \"Как Европа влезе в България\", посочват от СБФД. Влади Киров е роден на 28 ноември 1949 г. в София. Завършва немската гимназия, а след това и специалност германистика в Софийския университет. Написва романи като „Розенбуш“, „Делта“, „Историята на Кадъм и Хармония“, „Картографирането на Рая“.", "date": "2019.03.29", "title": "Почина сценаристът и писател Влади Киров"}
{"url": "https://www.24chasa.bg/novini/article/7372449", "text": "Гърция и Румъния подкрепят европейската перспектива на Северна Македония, но и на други балкански страни - на Сърбия и на Албания, заяви гръцкият премиер Алексис Ципрас след срещата си с румънския премиер Виорика Дънчила в рамките на Четиристранната среща на високо равнище между България, Гърция, Румъния и Сърбия в Букурещ, съобщи АНА-МПА, цитирана от БТА. Двамата премиери обсъдиха регионалните процеси и по-конкретно европейската перспектива на Западните Балкани, особено в контекста на румънското председателство на Съвета на ЕС и на възможностите, които се откриват с Преспанското споразумение между Атина и Скопие. Ципрас, който е на първото посещение на гръцки премиер в Румъния от 2008 г. насам, подчерта тесните исторически връзки между двете страни, както и ролята, която могат да изиграят заедно като стабилен полюс на сътрудничество и сигурност на Балканите. Румъния и Гърция са двете икономически най-силни страни на Балканите и сътрудничеството им има ключова роля за стабилността и развитието на региона, каза Ципрас.", "date": "2019.03.29", "title": "Ципрас и Дънчила подкрепиха европерспективата на Сърбия, Албания и Северна Македония"}
{"url": "https://www.24chasa.bg/novini/article/7372352", "text": "Телефонна измамничка влиза в затвора, след като призна вината си и сключи споразумение с Районна прокуратура-Благоевград, одобрено от съда. Е. С. получи ефективно наказание от осем месеца. Чрез телефонни обаждания група престъпници въвели в заблуждение няколко граждани с цел имотна облага. На пострадалите от техните действия било заявено, че съдействат на органите на реда за провеждане на полицейска операция по залавяне на измамници. По този начин те ги мотивирали да оставят парични суми на различни места. Подсъдимата участвала в схемите за измама, като обещала и оказала помощ на други съучастници в престъплението във вземането на парични суми от заблудените граждани. Около обяд на 8 октомври 2018 г., на ул. \"Даскал Козарев\" в Сандански, Е. С. взела торбичка, закачена на външната входна врата на парцела от измамената жена, със сумата от 2 000 лева в нея. Няколко часа по-късно, на ул. \"Иван Михайлов\" в Благоевград, друга пострадала хвърлила през терасата на дома си пакет с 4 230 лева, които подсъдимата също взела. Малко по-късно обаче била заловена от полицията.", "date": "2019.03.29", "title": "Телефонна измамничка влиза в затвора в Благоевград"}
{"url": "https://www.24chasa.bg/novini/article/7372467", "text": "Ако европейските националисти запазят набраната инерция на предстоящите европейски избори, ЕС никога повече няма да бъде същият. Това заяви лидерът на БСП – София Калоян Паргов по време на дискусия на тема „Избори за Европейски парламент – България в ЕС след 2019 г.“ организирана от Фондация „Славяни“. Той отбеляза в словото си, че когато гласоподавателите отидат да гласуват през май, за да изберат нов Европейски парламент, схващането ни за ЕС, като обединено пространство с хармонизирани политики по основни въпроси и съвместен ангажимент за демокрация и правова държава, ще бъде изложено на риск. Паргов прогнозира, че като сбор системните партии ПЕС, ЕНП и АЛДЕ ще спечелят повече места от националистическите. Но въпреки това парламентът в Страсбург ще е неуправляем. Особено по отношение на основния избор - Европа на нациите или Федерална Европа. Както и по отношение запазването на материалните ползи от ЕС и неговата роля по отношение на външната политика, правата на човека и върховенството на закона. Това са и основните залози на тези избори. „Засега е ясно, че страните членки на ЕС не успяха колективно да се справят с проблемите на миграцията и бежанския поток, с отношението си към Русия, с киберсигурността и други“, категоричен бе лидерът на столичните социалисти, съобщиха от пресцентъра на БСП-София. В анализа си на сегашното състояние на Европейския съюз Калоян Паргов акцентира върху това, че хората вече се интересуват много повече от стандарта си на живот, отколкото от харизматичния образ на свободата, демокрацията и свободните пазари. „Свидетели сме на реална институционална промяна, на преместване на властта от избрани представители към назначени чиновници, от местна власт към централни бюрократи, от национален парламент към Брюксел и Страсбург. А това променя изцяло картината“, заяви Паргов. Той цитира бившия президент на Чешката република проф. Вацлав Клаус: “ЕС не е Европа“. Според Клаус Европа е исторически развита, културна и цивилизационна единица с приети географски граници, докато ЕС е създадена от човека конструкция. А това поставя на дневен ред въпросите за националния суверенитет и преодоляването на държавата. Председателят на БСП – София попита суверенната национална държава остарял исторически анахронизъм ли е. Според него бъдещият ЕС трябва да гарантира, че няма да има подчинени държави, региони и провинции и ще се намалява силата на бюрократичната централна администрация в Брюксел. „Важните икономически параметри като валута, валутни курсове, лихвени проценти, задължителни икономически стандарти и други да не превръщат някои региони на ЕС в победители, а други в губещи. Сега са благоприятни за северната част на Европа и са пагубни за европейския юг. Нужно е взаимноизгодно сътрудничество, което да намали дълбоките различия между европейския север и юг, както и между европейския изток и запад“, каза още Паргов. В заключение той посочи важните за българите каузи, с които трябва да се ангажират бъдещите ни представители в Европейския парламент. Сред тях са еднакво заплащане за еднакъв труд за целия ЕС, българските граждани да не бъдат третирани като второ качество потребители на храни и продукти, съизмерима за целия ЕС минимална заплата и пенсия като процент от БВП. „България трябва да отстоява националните си приоритети в рамките на общите европейски политики на сигурност, миграция и човешки права, както и да развива собствени ядрени мощности и транзитна газопреносна система. България може да бъде мост към възстановяването на диалога на Европейския съюз с Русия“, убеден е Калоян Паргов.", "date": "2019.03.29", "title": "Паргов: ЕС никога повече няма да бъде същият, ако европейските националисти запазят набраната инерция"}
{"url": "https://www.24chasa.bg/novini/article/7372473", "text": "Сръбският премиер Ана Бърнабич заяви днес, че правителството не влияе на редакционната политика на нито една от медиите и в страната има свобода на медиите, предаде Танюг, цитирана от БТА. \"Всички медии могат да изразят своите позиции, да критикуват властите и президента, както правят най-често\", каза Бърнабич на пресконференция след среща с еврокомисаря по разширяването Йоханес Хан. Тя подчерта, че нито една медия досега не е била санкционирана за работата си и че на всички събития правителството кани всички медии и отговаря на всички поставени въпроси. \"Опозицията, която обвинява властите в намеса в редакционната политика на държавната телевизия РТС, е същата опозиция, която нахлу насилствено в същата тази телевизия с искане редакционната й политика да съответства на това, което те искат\", каза Бърнабич.", "date": "2019.03.29", "title": "Бърнабич: Правителството не влияе на редакционната политика на нито една медия"}
{"url": "https://www.24chasa.bg/novini/article/7372485", "text": "Хиляди ученици пропуснаха учебните занятия днес, за да излязат на улиците на Берлин като част от засилващото се световно младежко движение, призоваващо правителствата да предприемат по-бързи действия за борба с климатичните промени, предаде Асошиейтед прес. Младежите издигаха лозунги \"Искам сняг за Коледа\" и \"Климатът се променя, ние защо не го правим?\" Те се събраха в парк близо до главната гара на Берлин, за да преминат през правителствения квартал, предаде БТА. Шведската тийнейджърка Грета Тунберг, която вдъхнови протестите в Германия и на други места, организирайки всяка седмица протести на учениците, беше начело на шествието. Очаква се по-късно тя да произнесе реч пред събралите се пред емблематичната Бранденбургска врата. Предстои и нейна среща с учени от Потсдамския институт за изследвания на последиците от изменението на климата. В Германия днес са организирани над 20 подобни протести.", "date": "2019.03.29", "title": "Хиляди ученици протестират в Берлин срещу промените в климата"}
{"url": "https://www.24chasa.bg/novini/article/7371949", "text": "С няколкото броеве в ръка са създателите на културен център \"Магура\" в чикагското предградие Арлингтън Хайтс - Надя Желязкова, Станислав Станимиров и Валентина Лимов. Новият 7 брой вече е на пазара с основна тема  Научете от първа ръка за пътя в неизвестното - от смъртта към живота. Какво се случва с човек, докато е в кома? \"Космос\" ще ви отведе на пътешествие и към древноримските интриги, съзаклятия и дългата ръка на Преторианската гвардия. На страниците ще намерите още: ", "date": "2019.03.29", "title": "\"Космос\" вече е в Чикаго"}
{"url": "https://www.24chasa.bg/novini/article/7372499", "text": "Tунис арестува служител на ООН, участващ в наблюдаването на международно оръжейно ембарго върху Либия, въпреки че той има дипломатически имунитет, каза днес говорител на световната организация, цитиран от Ройтерс и БТА. Тунизиецът Монсеф Картас, който е член на експертна група на ООН, имаща за задача да наблюдава оръжейно ембарго, наложено на Либия през 2011 г., е бил арестуван, след като е пристигнал на летището в столицата Тунис във вторник, заяви говорителят Фархан Хак. \"Поддържаме връзка с тунизийските власти, за да установим причините за неговото арестуване и задържане, както и условията, при които е държан\", каза Хак. Вътрешното министерство заяви, че двама неназовани тунизийски граждани са били арестувани във вторник по подозрение в шпионаж за чужди страни. Ведомството каза, че властите са иззели тайни документи, подкопаващи националната сигурност, и че разследването продължава. Не е ясно дали един от задържаните е Картас.", "date": "2019.03.29", "title": "В Тунис е арестуван служител на ООН, наблюдаващ оръжейно ембарго върху Либия"}
{"url": "https://www.24chasa.bg/novini/article/7372600", "text": "Съвместна декларация беше приета в рамките на заседанието на правителствата на България и на Румъния в Букурещ. В документа се изразява волята на двете страни да засилят сътрудничеството си в сфери, изискващи съгласувани усилия и общи инициативи по двустранни, регионални, европейски, евроатлантически и международни теми. Това съобщиха от пресцентъра на Министерския съвет. България и Румъния изразяват интерес от засилване на сътрудничеството във всички секторни области от общ интерес, с акцент върху транспорт и енергетика, регионално развитие, туризъм, култура, образование, здравеопазване, селско стопанство. В декларацията се отбелязва значението на диверсификацията на енергийните доставки по оста Север-Юг, както и ангажимента за завършване на газовата компресорна станция Podisor и осигуряването на оптимални условия за функционирането на газовата връзка България-Румъния с оглед постигането на реверсивен газов поток. Потвърждава се желанието да продължат най-добрите практики при изпълнението на Програмата за трансгранично сътрудничество в рамките на бъдещия финансов период. Двете правителства приветстват откриването през 2018 г. на нов гранично контролно-пропускателен пункт Добромир - Крушари, който заедно с гранично контролно-пропускателния пункт Кайнарджа - Липница, открит през 2017 г., подпомага свързаността в полза на бизнеса и гражданите. На регионално ниво се поставя акцент върху насърчаването на европейската перспектива на Западните Балкани, която е приоритет на Румънското председателство на Съвета на Европейския съюз, основавайки се на постиженията на българското председателство. Подчертава се също така значението на Южния газов коридор и изграждането на липсващата инфраструктура в Югоизточна Европа, включително на междусистемната газова връзка между Гърция и България, която е ключов участък на Южния газов коридор и е от геостратегическо значение за диверсификация на доставките на газ в региона. В декларацията се приветства създаването на регионални газоразпределителни центрове, в контекста на европейските цели за създаване на взаимосвързан и интегриран паневропейски газов пазар, насочен към подобряване на сигурността на доставките и диверсификация на източниците на природен газ. България и Румъния потвърждават ангажираността си по отношение на дебата за бъдещето на Европа, с цел да се допринесе за по-силна, по-единна и по-сплотена Европа. Подчертава се значението на насърчаването на солидарността(кохезията) във всичките й измерения. Двете страни заявяват решимостта си да гарантират вътрешната сигурност на Европейския съюз, по-специално чрез укрепване на външните граници на Съюза, и подчертават във връзка с това, че бързото присъединяване на Румъния и Република България към Шенгенското пространство ще допринесе значително за тази обща задача и отговорност. На евро-атлантическо ниво двете страни се съгласяват да засилят сътрудничеството и координацията в рамките на Европейския съюз и НАТО, заедно с двустранното сътрудничество в областта на отбраната, включително чрез редовни консултации по въпроси от общ интерес и участие в съвместни учения. Румъния и България остават изцяло ангажирани с по-нататъшното задълбочаване на отличното си партньорство и тясното си сътрудничество за пълноценнотo постигане на неговия потенциал, в полза на своите граждани, региона и единството на Европа.", "date": "2019.03.29", "title": "България и Румъния засилват сътрудничеството си в редица сфери"}
{"url": "https://www.24chasa.bg/novini/article/7372598", "text": "По разпореждане на вицепремиера и министър на външните работи Екатерина Захариева в сградата на МВнР бе извикан посланикът на Република Турция Хасан Улусой и му бе направен демарш относно  , съобщиха от пресцентъра на външното ни министерство. На посланика бе обяснено, че приоритет на българската външна политика е да поддържа диалога и сътрудничеството с нашите съседи, което включва спазването на принципите на взаимно уважение и ненамеса във вътрешните работи. Изказването на външния министър Мевлют Чавушоглу бе окачествено като неприемливо. Посланик Улусой твърди, че думите на неговия министър са извадени от контекста и представени погрешно, като в никакъв случай г-н Чавушоглу не е желаел да се намесва във вътрешните работи на страната. Посланикът увери българското МВнР, че турската страна не е имала намерение да обижда страната ни или да оказва влияние върху законодателния процес.", "date": "2019.03.29", "title": "Външно министерство: Изказването на Чавушоглу е неприемливо"}
{"url": "https://www.24chasa.bg/novini/article/7372619", "text": "Най-малко 10 000 ученици се събраха пред Бранденбургската врата в Берлин в петък, за да протестират за по-добра защита на климата. Този път на трибуната се изправи и самата инициаторка на петъчните протести, които вече се провеждат в целия свят – 16-годишната шведка Грета Тунберг. „Ние просто искаме да имаме бъдеще. Не ни залъгвайте, че всичко ще бъде наред, времето ни изтича“, заяви момичето, което бе номинирано дори за Нобелова награда заради ефекта, който произведе организираният от нея протест. Грета започна да протестира сама през лятото на 2018 година, като обяви, че в петък няма да ходи на училище, а ще настоява от шведските политици по-добра политика за защита на климата. Постепенно примерът й бе последван от стотици хиляди ученици в Европа и от есента на 2018 г. всеки петък в европейските градове се провеждат протести на учащи. ", "date": "2019.03.29", "title": "Грета Тунберг в Берлин: Времето ни изтича"}
{"url": "https://www.24chasa.bg/novini/article/7372632", "text": "Русия никога не е говорила за корекция на границите между Сърбия и Косово, това е идея, подкрепяна от американски представители, заяви руският посланик в Албания Александър Карпушин, цитиран от Танюг, предаде БТА. В интервю за албанската телевизия A2 CNN руският дипломат припомни, че през август 2018 г. съветникът на американския президент Джон Болтън говори за евентуално изпълнение на този сценарий, а в началото на март 2019 г. за това спомена и помощник държавният секретар Матю Палмър. Карпушин каза, че не е имало нито един случай, при който руски лидер да е говорил за промяна на границите в региона. Русия изцяло подкрепя диалога между Белград и Прищина и президентът Владимир Путин няколко пъти подчерта, че Москва е готова да приеме всяко взаимноприемливо решение, до което Сърбия и Косово стигнат в рамките на диалога, каза посланикът.", "date": "2019.03.29", "title": "Руски дипломат: Промяната на границите на Косово е американски проект"}
{"url": "https://www.24chasa.bg/novini/article/7372620", "text": "Европейската комисия съжалява за днешното решение на британския парламент, се посочва в изявление на институцията   предаде БТА. Отбелязва се, че Европейският съвет прие на 22 март решение, според което сега следва Великобритания да напусне без споразумение на 12 април. Великобритания трябва да посочи какво следва преди тази дата и да го съобщи на Европейския съвет, пояснява ЕК. Днес възможността за раздяла без сделка изглежда вероятна. ЕС се подготвя за това от декември 2017 г. и е напълно готов за това развитие, се допълва в изявлението. Комисията добавя, че оттегляне на Великобритания без споразумение може да се очаква в полунощ на 12 април. ЕС ще остане единен. Ползите от споразумението за оттегляне, включително преходният срок, няма да бъдат заменени при никакви обстоятелства при напускане без споразумение. Частични споразумения не са възможни, заявява ЕК.  Европейският съвет ще заседава извънредно на 10 април заради днешното решение на британския парламент.", "date": "2019.03.29", "title": "Еврокомисията: Следва Великобритания да напусне без сделка на 12 април"}
{"url": "https://www.24chasa.bg/novini/article/7372638", "text": "Министър-председателят Бойко Борисов пристигна в резиденция \"Снагов\" край Букурещ, където предстои да започне Четиристранната среща на високо равнище между България, Гърция, Румъния и Сърбия, съобщи БТА. Лидерите на балканските държави се събират за седми път в този формат, който е по инициатива на премиера Борисов. Премиерите Бойко Борисов, Алексис Ципрас, Виорика Дънчила и президентът Александър Вучич ще обсъдят напредъка по общите проекти в региона в сферите на транспорта, инфраструктурата и енергетиката. Сред инициативите, които имат сериозен потенциал да допринесат за свързаността в региона и за икономическото му развитие, са изграждането на интерконекторните връзки, създаването на интермодален коридор, свързващ Егейско и Черно море, както и разширяването на транспортните връзки по река Дунав. Фокус на срещата между държавните и правителствени ръководители ще бъде също задълбочаването на регионалното сътрудничество и развитието на добросъседските отношения. Европейска перспектива на Западните Балкани е друга тема, която е от голямо значение за региона.", "date": "2019.03.29", "title": "Борисов пристигна в резиденция \"Снагов\" за четиристранната среща на лидерите"}
{"url": "https://www.24chasa.bg/novini/article/7372646", "text": "Премиерът Тереза Мей трябва да се оттегли и да остави Брекзит в ръцете на нов лидер, заяви днес депутатът консерватор Стив Бейкър, цитиран от Ройтерс. Според Бейкър Мей трябва да признае, че със сделката й за Брекзит е свършено, предаде БТА. След като споразумението на премиера бе отхвърлено днес за трети път от британския парламент, Бейкър, който е заместник-председател на влиятелната Група за европейски изследвания (подкрепяща Брекзит), заяви, че на Великобритания й е нужен нов лидер. \"Сделката не бе одобрена. Тя няма да бъде одобрена. Много съжалявам, че трябва да го кажа, но е време Тереза Мей да спази обещанията си и да отстъпи поста на нов лидер, който да договори споразумение за Брекзит и парламентът да го одобри\", изтъкна Бейкър. След поредното поражение на постигнатата от нея сделка с ЕС Мей заяви, че депутатите са изчерпали вариантите за излизане от Европейския съюз. \"Последствията от решението на Камарата на общините ще са много сериозни. Камарата отхвърли излизането без сделка, отхвърли анулирането на Брекзит, а в сряда отхвърли всички други варианти на сделката. Днес парламентът отхвърли сделката. Опасявам се, че процесът по Брекзит в Камарата на общините бе изчерпан\", подчерта тя.", "date": "2019.03.29", "title": "Консерватор: Мей трябва да се оттегли и да остави Брекзит в ръцете на нов лидер"}
{"url": "https://www.24chasa.bg/novini/article/7372647", "text": "Хиляди йорданци протестираха срещу решението на САЩ да признаят израелския суверенитет върху Голанските възвишения и срещу засилването на враждебността между Израел и палестинската ислямистка организация Хамас в Газа, предаде Асошиейтед прес, цитирана от БТА. Три хиляди демонстранти се включиха в шествие по улиците на йорданската столица. Те носеха плакати с антиизраелски надписи и скандираха лозунги в подкрепа на Хамас и против контрола на Израел върху Източен Ерусалим, който палестинците искат за столица на своя бъдеща държава. Протестиращите призоваха да бъде защитена намиращата се в Ерусалим джамия \"Ал Акса\", която е под йорданско попечителство. Шествието беше организирано от движението \"Мюсюлмански братя\" и други организации, противопоставящи се на мирния договор между Йордания и Израел от 1994 г. Годишният протест, известен като Ден на земята, е възпоменание за събитията през март 1976 г., когато Израел конфискува земя от северни арабски села и това доведе до убийството на шестима палестинци.", "date": "2019.03.29", "title": "Хиляди хора в Йордания се включиха в годишен протест срещу Израел"}
