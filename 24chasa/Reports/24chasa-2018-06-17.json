{"url": "https://www.24chasa.bg/novini/article/6917958", "text": "Протестиращи се събраха в центъра на германския град Майнц днес, подновявайки демонстрациите заради  , предаде ДПА. Според разследващите 14-годишната Сузана Ф. е била изнасилена и убита във Висбаден през май. Основният заподозрян - 20-годишният кандидат за убежище от Иракски Кюрдистан Али Б, избяга от страната, след което бе върнат обратно, предаде БТА. Демонстрациите са свикани от дясната инициатива \"Направете нещо!\" и според полицията в днешния протест са се включили около 100 души. Две контрадемонстрации в Майнц под лозунга \"Майнц не е място за мизантропи - бежанци, добре дошли\" са събрали около 120 души, съобщи говорител на полицията. Няма съобщения за инциденти при никоя от демонстрациите. Али Б. първоначално успя да се върне в Ирак, но бе депортиран и върнат в Германия. Германската прокуратура съобщи миналата седмица, че той е признал убийството на тийнейджърката, но отрича да я е изнасилил. Експерти по право изразиха скептицизъм за начина, по който заподозреният е бил открит и върнат в Германия. Иракското правителство в Багдад също критикува трансфера му като незаконен, тъй като между Ирак и Германия няма сключен договор за екстрадиция.", "date": "2018.06.17", "title": "Нови демонстрации в Германия заради убийството на 14-годишната Сузана"}
{"url": "https://www.24chasa.bg/novini/article/6917829", "text": "Очаква се тази седмица да бъде обявен краят на съвместните военни учения на САЩ и Южна Корея като част от засилващото се разведряване в отношенията между американския президент Доналд Тръмп и севернокорейския лидер Ким Чен Ун, предаде Ройтерс. Тръмп направи изненадващото съобщение за края на ученията, които отдавна предизвикват недоволството на Пхенян, при срещата с Ким в Сингапур миналата седмица, предаде БТА. Американският държавен глава днес пусна туит за решението си за военните учения. \"Спирането на \"военните игри\" по време на преговорите беше по мое искане, защото те са МНОГО СКЪПИ и дават лош пример при добросъвестните преговори. Доста провокативни, също така\", заяви Тръмп. \"Могат да бъдат възобновени веднага, ако преговорите се провалят, което се надявам да не стане\", допълни той. Военните власти от Сеул и Вашингтон водят близки преговори по въпроса от срещата на върха на 12 юни, посочи южнокорейската агенция Йонхап, позовавайки се на свой източник. По думите му властите вероятно ще включат клауза, позволяваща им да възобновят мащабните съвместни военни учения, ако Северна Корея не изпълни обещанията си за денуклеаризация. Американското командване в Южна Корея заяви в изявление по-рано тази седмица, че не е получавало \"осъвременени указания\" за редовните военни учения в региона. Министерството на отбраната на САЩ бе принудено да увери съюзниците в региона, че американските съюзи остават \"железни\".", "date": "2018.06.17", "title": "Очаква се тази седмица САЩ и Южна Корея да обявят края на съвместните си военни учения"}
{"url": "https://www.24chasa.bg/novini/article/6917840", "text": "Министърът на вътрешните работи на Германия Хорст Зеехофер заяви днес, че разривът между неговата баварска партия и канцлера Ангела Меркел е сериозен, но може да бъде преодолян - сигнал, че той може да направи компромис, за да избегне мащабна коалиционна криза, предаде Ройтерс, цитирана от БТА. Баварският ХСС решава утре дали да започне прелагането на план, изготвен от Зеехофер, да се отхвърлят мигрантите, които вече са регистрирани в други страни от ЕС. Меркел е против тази едностранна мярка. Разривът може да застраши тримесечното й коалиционно правителство и да нанесе удар по шенгенската система в момент, когато разногласията в ЕС относно мигрантите са дълбоки, посочва Ройтерс. \"Спойката (кохезията) на Европа е поставена на карта, както и тази на Германия. Ситуацията е сериозна, но може да бъде преодоляна\", написа Зеехофер в статия за \"Франкфуртер алгемайне цайтунг\", публикувана днес. Той потвърди, че желае правото да връща мигранти от Германия, но подчерта също, че иска европейско решение. \"Жизненоважно е срещата на върха в края на юни да постигне споразумения, признаващи бремето на Германия в мигрантската политика\", каза той. ЕС, добави министърът, трябва да гарантира защитата на външните граници на съюза, справедливото разпределяне на хората, на които е позволено да останат, и бързото връщане на онези без това право. Канцлерът Ангела Меркел не планира специална среща с представители на няколко други страни от ЕС, засегнати от мигрантската криза, заяви правителствен говорител днес, опровергавайки информация на в. \"Билд\", предаде ДПА. \"Специална среща на върха не се планира. Свикването на подобна среща на върха би било работа на институциите на ЕС\", каза говорителят. \"Очевидно германското правителство води дискусии в този контекст с различни страни членки и с ЕК\", добави той. \"Билд\" съобщи, че Меркел планира да обсъди евентуални решения за кризата с Гърция, Италия, Австрия и други страни преди съмита на 28-29 юни. Информацията дойде на фона на публичния спор между Меркел и Зеехофер относно неговия план да втвърди германската политика спрямо мигрантите и да затегне граничния контрол. Сегашната позиция на Меркел е да търси решение за незаконната имиграция на европейско равнище на срещата на върха на ЕС, като същевременно моли германските си политически партньори за търпение. Зеехофер, ветеран от ХСС, заплаши да заобиколи канцлера и да приложи плановете си да депортира мигранти без надлежни документи на германската граница. Меркел възразява срещу плановете, които според нея ще прехвърлят бремето с бежанците върху съседите на Германия и ще подкопаят европейската солидарност. Меркел се опитва да подготви реакция на ултиматума, поставен от Зеехофер, който иска решение до утре, предаде ДПА. Тя е поканила неколцина лидери от нейния ХДС на кризисна среща днес следобед в Берлин, преди да гледат заедно мача Мексико-Германия от Световното по футбол.", "date": "2018.06.17", "title": "Зеехофер: Коалиционният спор заради мигрантите е сериозен, но може да бъде преодолян"}
{"url": "https://www.24chasa.bg/novini/article/6917922", "text": "Очаква се Германия да назначи нов ръководител на Федералната служба за миграцията и бежанците (БАМФ) само дни, след като предишната шефка на ведомството Юта Корт бе уволнена в разгара на скандал за неправомерно одобряване на молби за убежище, предаде ДПА. Според правителствени източници постът ще бъде поет от Ханс-Екхард Зомер, който отговаря за законодателството за чужденците и търсещите убежище е министерството на вътрешните работи на южната германска провинция Бавария, предава БТА. Федералният министър на вътрешните работи Хорс Зеехофер освободи миналата седмица Юта Корт от поста, който тя заемаше от 2017 година. БАМФ е обвинена, че в периода 2013-2016 г. е одобрила неправомерно над 1200 молби за убежище чрез офиса си в Бремен, като е възможно това е ставало срещу плащане на подкуп.", "date": "2018.06.17", "title": "Берлин обмисля баварски представител от вътрешното министерство да поеме Агенцията за бежанците"}
{"url": "https://www.24chasa.bg/novini/article/6917873", "text": "“В първия момент въобще не можах да повярвам. Бях шокиран, че за такава дреболия някой може да извади оръжие, при условие че нищо не е станало. След това бях по-скоро ядосан, че законност, ред може за някого нищо да не означава. Посред бял ден си правим каквото искаме, все едно сме в 90-те години.” Това разказа пред “24 часа” заплашеният с пистолет на магистрала “Хемус” депутат от БСП Явор Божанков. Случката се разиграла към 14 ч в петък, докато той и негов приятел се прибирали с личната шкода на депутата към Горна Оряховица. Около 15-ия км на магистрала “Хемус” той се движел в лявата лента, когато зад него се приближил сив мерцедес и започнал да му присвятва с фарове. Щом се прибрал в дясната лента, другата кола се изравнила с него, а “Около 10 секунди хората, които ми размахаха пистолета, караха успоредно до мен. Бяха ядосани, техният прозорец беше свален и нещо крещяха, но моят не беше и нямаше как да чуя. Първоначално реших, че е някой, който ужасно бърза, а те - недоволни, че мудничко съм се прибрал в дясната лента, не харесали стила ми на шофиране. А преди това изобщо не сме се засичали, не ги познавам, не сме имали какъвто и да е контакт”, разказа Явор Божанков. Той подал сигнал на тел. 112 и полицията реагирала много бързо. Мъжете били спрени около 56-ия км на “Хемус”. Те са родом от Левски, не са познати на МВР, казаха разследващи. Според Божанков едва в полицията в Правец станало дума, че е депутат, защото имало въпрос дали тази агресия не е свързана с работата му. Категоричен е, че на спешния телефон не е казвал, че е депутат. Докато чакали да им снемат обяснения, мъжете от Левски не направили дори опит да се извинят. Версията им за случилото се е друга - обяснили пред полицията, че шофьорът на мерцедеса наистина присветнал 2 пъти на шкодата да отбие. Депутатът обаче не се подчинил и дори 2 пъти натиснал спирачки, което е могло да предизвика катастрофа. Когато се изравнили, шофьорът на мерцедеса вдигнал ръце към депутата с въпрос: “Какво правиш, бе?”. Тогава Божанков показал през прозореца депутатската си карта. Отричат да се е вадило оръжие. Полицията обаче е иззела от мерцедеса законен пистолет. Двамата били задържани за 24 ч и след това пуснати. Прокурор не е удължавал ареста им. Обвинения все още не са повдигнати на никого, тъй като прокуратурата в Ботевград събира доказателства, случаят не е изяснен. Божанков е решен да внесе законодателни промени, но не казва какви, преди да ги обмисли. Щял да вземе опита на други европейски страни. Отдава по-голямото внимание към случая на това, че е депутат, но е убеден, че подобни случки искат много сериозен анализ.", "date": "2018.06.17", "title": "Двамата с мерцедеса, заплашили депутата, не са познати на МВР (Обзор)"}
{"url": "https://www.24chasa.bg/novini/article/6917949", "text": "Природозащитници излязоха на протест тази вечер в центъра на София. Той е организиран в социалните мрежи и е под надслов \"Спаси България\". В него участваха представители на близо 30 неправителствени групи от страната, предаде  . С плакати \"Да спасим природата\" и \"Няма да мълчим\" протестиращите за пореден път се обявиха срещу промените в плана за управление на парк Пирин и срещу застрояването на Корал. Много бяха дошли и да кажат \"не\" на рестарта на АЕЦ \"Белене\" и на изграждането на АМ \"Струма\" върху антично селище край Благоевград. Природозащитниците настояват за нова законодателна рамка и за честен диалог на управляващите с гражданското общество, което да участва при решаването на важните екологични проблеми.", "date": "2018.06.17", "title": "Природозащитници протестираха в София"}
{"url": "https://www.24chasa.bg/novini/article/6917783", "text": "Кметицата на София Йорданка Фандъкова ще провери реконструкцията на бул. \"Тодор Каблешков\" от 12.00 ч. на 18 юни, понеделник, съобщиха от пресцентъра на Столичната община. Извършва се реконструкция и разширение на булеварда в участъка между бул. \"Цар Борис Трети\" и магазин \"Кауфланд\".                                                                                                                                                                                                                                                                                                                       ", "date": "2018.06.17", "title": "Кметицата на София ще провери реконструкцията на бул.\"Тодор Каблешков\""}
{"url": "https://www.24chasa.bg/novini/article/6917794", "text": "Всяка четвърта жертва на катастрофа е при завой. Това показва доклад на комисия по безопасност на пътя, предаде Нова тв. Оказва се, че една от основните грешки, които правят шофьорите, е да установят, че неволно карат по-бързо от разрешеното. Това става ясно от индекса на безопасно шофиране, изготвен от най-големия застрахователен брокер у нас. Всеки четвърти пък попада в задръстване, което е могъл да избегне при по-добро планиране на маршрута. Пътят става още по-опасен, когато започне да вали дъжд заради натрупания прах. Когато сбъркаме скоростта, с която влизаме в завой, автомобилът може да презавие или недозавие. Грешим не само на завоите. Ежедневието разсейва, а българският шофьор не осъзнава, че да е зад волана е отговорност към него, близките му и за другите на пътя. Този извод правят застрахователните експерти, които стоят зад индекса за безопасно шофиране. Липсата на добро обучение и кратките часове, в които се учим да управляваме автомобила, продължават да са една от основните причини да грешим на пътя. Не са малко и хората, които са направили поне един път умишлено високо рисково нарушение през последната година.", "date": "2018.06.17", "title": "Всяка четвърта жертва на катастрофа е при завой"}
{"url": "https://www.24chasa.bg/novini/article/6917804", "text": "Македонските депутати, които присъстваха днес на подписването на договора за името между Македония и Гърция, се срещнаха в Псарадес със свои гръцки колеги от управляващата партия СИРИЗА, предаде гръцката агенция АНА-МПА. На срещата депутатите се договориха да поддържат контакт и да разгледат в кои области двете страни могат да си сътрудничат, предаде БТА. По информация на АНА-МПА на срещата е присъствал и секретарят на централния комитет на СИРИЗА Панос Ригас.", "date": "2018.06.17", "title": "Македонските и гръцки депутати се срещнаха днес в Псарадес"}
{"url": "https://www.24chasa.bg/novini/article/6917818", "text": "Проливен дъжд се изля и над София. През целия следобед валежите ту се усилваха, ту намаляваха. Освен в столицата, поройни дъждове заляха и други градове в страната.", "date": "2018.06.17", "title": "Проливен дъжд над София (Снимки)"}
{"url": "https://www.24chasa.bg/novini/article/6917826", "text": "Със среща на Председателската тройка започна заключителното събитие от Парламентарното измерение на Българското председателство на Съвета на Европейския съюз в София. В нея участваха председателите на комисиите по европейски въпроси на предходното, настоящото и бъдещото председателство – Естония, България и Австрия, както и от делегацията на Европейския парламент. Това съобщиха от пресцентъра на Народното събрание. Срещата има подготвителен характер и резултатите от дискусията ще бъдат представени на останалите делегати в началото на Конференцията на комисиите по европейските въпроси на парламентите на ЕС (59-ти Пленарен КОСАК), която ще бъде открита на 18 юни 2018 г. в 9.00 часа, в зала 3 на НДК. Освен, че утвърди работната програма на утрешния парламентарен форум, Председателската тройка обсъди и постигна компромис по заключителния документ, който се очаква да бъде приет в края на Софийската пленарна среща. КОСАК може да предоставя на вниманието на Европейската комисия, Европейския парламент и Съвета становища, които отчитат общи позиции и виждания на националните парламенти по актуални и ключови теми от европейския дневен ред. Проектът на принос изготвен от Комисията по европейски въпорси и контрол на европейските фондове на Народното събрание е посветен на водещи приоритети за Българското председателство и неговото парламентарно измерение. Сред тях са необходимостта от силна и ефективна Кохезионна политика след 2020г., задълбочаването на европейската интеграция на страните от Западните Балкани и подобряването на свързаността в региона и връзките му с Единния пазар, засилване на социалното измерение на Европа и на ролята на националните парламенти в дебата за приближаване на Европа по–близо до гражданите. Председателят на Комисията по европейски въпорси и контрол на европейските фондове Кристиан Вигенин благодари на участниците в срещата за активното участие и конструктивното сътрудничество на Австрия, Естония и ЕП през изминалите шест месеца. Той изрази надежда, че Българското председателство и неговото парламентарно измерение с всички включени в календара му дейности, срещи и събития, е допринесло за придвижването напред на дебатите по важни европейски теми и за приближаването към една по–добра, сигурна, защитаваща, балансирана и обединена Европа.", "date": "2018.06.17", "title": "Със среща на председателската тройка започна заключителното събитие от европредседателството на България"}
{"url": "https://www.24chasa.bg/novini/article/6917664", "text": "\"Такава хуманна работа като пожарната - може би само лекарите, полицаите. Животните бягат от огъна, ние вътре в него. Не съм дал 5 години преди мен да влезе някой в пожар\". Това си припомни Бойко Борисов при  . \"Сградата на Светия синод гори, имах няколко много добри пожарникари. На първо място – Васил Стоев, Бог да го прости - голям здрав, красив пожарникар, или трае, или не говори. Вървим с него по една греда, много голям голям пожар беше, Светият синод почти целият изгоря. Аз пред него, той зад мен и ме хванал за колана и казва: \"Взводен, ще паднем, ще се пребием, високо е!\". А аз: \"Васо, тук сме в Божията къща. Господ над нас, няма страшно!\". И както си говорим, че няма страшно, отгоре като поддаде, а то се оказа, че там бетон няма. Стените са от дървени дъсчици и рабицова мрежа, замазани и посредата въздух. И пожарът през нея дръпна отгоре надолу. Отгоре падаме, през един етаж, втори етаж и право в кабинета на патриарха. Аз падам на кожения диван, по гръб, а Васо – пада до мен и си чупи 4 ребра. Обръща се към мен и казва: Взводен, и тук ли ред има? Аз на дивана, а той до мен”, разказа премиерът.", "date": "2018.06.17", "title": "Борисов: 5 години като взводен не съм дал преди мен някой да влезе в пожар (Видео)"}
{"url": "https://www.24chasa.bg/novini/article/6917674", "text": "Баварските съюзници на германския канцлер Ангела Меркел отрекоха медийната информация, че ще й дадат две седмици, за да постигне европейско решение за мигрантската политика, преди да приложат, в предизвикателство срещу нея, плана на вътрешния министър Хорст Зеехофер бежанци да бъдат връщани още на границата, предаде БТА. Подобно отлагане би успокоило сегашната разпра, която застрашава партньорството на Меркел с баварския консервативен Християнсоциален съюз (ХСС) и дори би могла да сложи край на коалицията й, предаде Ройтерс. Анонимни източници от ръководството на ХСС бяха заявили пред в. \"Билд\", че партията ще приеме плана, изготвен от Зеехофер, но ще отложи прилагането му за след срещата на върха на ЕС на 28-29 юни. Ако не бъде постигната задоволителна сделка в рамките на ЕС, германската полиция ще започне да връща обратно мигрантите, регистрирани в други страни от ЕС, според информацията на \"Билд\". В. \"Ханделсблат\" също съобщи за отлагане с две седмици. Но генералният секретар на ХСС Маркус Блуме заяви, че информацията на \"Билд\" е \"чиста дезинформация\". \"Няма никакви договорености в нито една посока\", каза той. 18 юни е срокът, поставен от ХСС, да започне прилагането на националния план, който Меркел отхвърля като отрицание на нейната политика на отворените врати от 2015 г., подкопаващо авторитета й. Освен това едностранната германска политика би нанесла удар на шенгенската система на отворени граници, отбелязва Ройтерс. Макар че Меркел би се зарадвала на отлагането, което би спасило от сегашната криза управляващата коалиция, подобна стъпка в същото време би засилило натиска над канцлера да постигне сделка в ЕС, където разделенията а дълбоки, а темата излезе на преден план през изминалата седмица, след като италианското правителство отказа да приеме кораб със стотици мигранти. В отчаян опит да избегне кризата в последния момент, Меркел бе поискала от ХСС да й даде две седмици, за да договори двустранни сделки за мигрантите с европейски партньори, например Гърция и Италия, подобни на споразумението между Турция и ЕС от 2016 г. Днес правителствен говорител заяви, че Меркел търси разговори с някои страни от ЕС по мигрантската политика преди срещата на върха на ЕС в края на месеца, но отрече информацията на \"Билд\", че канцлерът се опитва да уреди специална среща на върха по въпроса. Зеехофер и ХСС - комуто предстои труден регионален вот през октомври - и Меркел неведнъж са били в конфликт заради миграционната политика през последните три години. Кулминацията беше миналата седмица, когато Меркел блокира неговия твърдолинеен план. \"Велт ам зонтаг\" цитира думите му пред депутати от ХСС по адрес на канцлера: \"Не мога да работя повече с тази жена\". Ако Зеехофер предизвика канцлера и приложи плана си утре, канцлерът би била принудена да го уволни, отбелязва Ройтерс. Дори се говори, че 70-годишният консервативен парламентарен алианс между ХДС и ХСС може да пропадне. Без ХСС коалицията на Меркел, която включва и социалдемократите, би загубила парламентарното си мнозинство. Зеехофер заяви пред \"Билд ам зонтаг\": \"Никой в ХСС няма интерес да сваля канцлера или да разваля парламентарния съюз ХДС/ХСС, нито да взривява коалицията\". По същество обаче той не показа признаци, че променя позицията си, а други водещи представители на ХСС заявиха, че държат прилагането на новата политика да започне бързо . Редица видни фигури от ХДС, повечето от които не искат Меркел да падне, макар че предпочитат твърдата политика на ХССС за мигрантите, призоваха за компромис.", "date": "2018.06.17", "title": "Бавария засилва натиска над Меркел за сделка за мигрантите в рамките на ЕС"}
{"url": "https://www.24chasa.bg/novini/article/6917678", "text": "Депутатът от бившата управляваща Републиканска партия на Армения и бивш заместник-министър на отбраната Манвел Григорян е бил задържан по подозрения в кражба на техника и храни, предназначени за армията. Това съобщи днес арменският премиер Никол Пашинян, цитиран от ТАСС. Григорян е заподозрян в незаконно придобиване и съхранение на оръжие и боеприпаси, като има и основателни предположения, че той е присвоявал помощи, събрани от населението за въоръжените сили, посочи Пашинян, предаде БТА. \"Има технически средства и продукти. Той си е присвоил тези продукти и ги е дал за храна на домашните си любимци - мечки и тигри\", каза премиерът. Григорян е задържан вчера при специална операция на Службата за национална сигурност (СНС) в град Ечмиадзин, на около 15 км от Ереван. Според арменската конституция, ако му бъде предявено обвинение, арестуването му може да бъде разрешено само от парламента с голямо мнозинство. Стотици негови поддръжници протестират пред сградата на СНС днес. Между демонстрантите и полицията за борба с безредиците избухнаха сблъсъци, но няма съобщения за арести, допълва Асошиейтед прес.", "date": "2018.06.17", "title": "Армения задържа депутат за кражба, негови поддръжници протестират в Ереван"}
{"url": "https://www.24chasa.bg/novini/article/6917681", "text": "Няколко души са ранени в инциденти по време на протест за \"защита на гръцкия характер на Македония\" в село Писодери близо до Псарадес, където днес Гърция и Македония подписаха споразумение, с което името на бившата югославска република става Република Северна Македония. Агенция МИА, позовавайки се на гръцки медии, съобщи, че инцидентите започнали, когато полицията попречила на демонстрантите да тръгнат за Псарадес. Насъбралите се демонстранти нападнали полицията с различни предмети, а полицаите отвърнали на няколко пъти със сълзотворен газ. След около 4 часа безредици ситуацията се успокоила, а няколко души, чийто брой не е потвърден официално, са били откарани в болница, някои от тях с дихателни проблеми от сълзотворния газ, а други - ранени при инцидентите, предаде БТА. \"Македония е гръцка\", \"Тук свършва Северна Македония\", пишеше на плакатите, носени от демонстрантите, които с черни знамена в ръце протестираха срещу подписването на договора. Според гръцките медии общо 80 автобуса с демонстранти са пристигнали тази сутрин от Солун и други градове от Северна Гърция.", "date": "2018.06.17", "title": "Инциденти, ранени и сълзотворен газ на протестите от гръцката страна на Преспанското езеро"}
{"url": "https://www.24chasa.bg/novini/article/6917693", "text": "Британският вътрешен министър Саджид Джавид заяви в интервю за в. \"Сън\" днес, че преди няколко месеца е станал жертва на обирджии с мотопед, които успели да откраднат мобилния му телефон, и се закани да въведе промени в полицейските правила за справяне с нарастващия проблем, предаде Ройтерс. Обирите с мотопед, при които престъпниците нападат изневиделица пешеходци и грабват чантите или телефоните им, зачестиха в Лондон и привлякоха национално внимание. Случаят с Джавид е станал преди назначението му за министър, предаде БТА. \"Случи се за миг. Бях застанал пред гара Юстън и си извадих телефона, за да повикам такси. Беше съвсем нов. Докато разбера какво става, всичко свърши. Те профучаха край мен, грабнаха го и си заминаха\", разказа Джавид. Министърът иска да промени правилата, които не позволяват на полицаите да преследват заподозрени на мотопеди, ако не носят каски. \"Това е смешно. Полицията трябва да има възможност да си върши работата. Ако някой извърши престъпление и полицаи искат да го подгонят, трябва да имат много по-голяма свобода да го направят\", обясни министърът.", "date": "2018.06.17", "title": "Британският вътрешен министър станал жертва на уличен обир, взели му телефона"}
{"url": "https://www.24chasa.bg/novini/article/6917592", "text": ", предаде Ройтерс. Майк Пар, който е на 73 години, искаше с изпълнението си да напомни за жестокостите, извършвани от колонизаторите към аборигените. Той влезе в контейнера късно в четвъртък, след което пътят над него беше запечатан, предава БТА. В контейнера се подаваше кислород и предварително беше поставена достатъчно вода, както и материали за четене и писане, отоплителен уред, кофа за хигиенни нужди, но не и с храна. В случай на спешност Пар можеше да използва стрес бутон. Пърформансът беше организиран в рамките на фестивала на черните изкуства \"Дарк Мофо\". Целта му е да насочи вниманието към древни ритуали.", "date": "2018.06.17", "title": "Австралийски артист излезе жив, след като три дни бе \"погребан\" под натоварен път"}
{"url": "https://www.24chasa.bg/novini/article/6917615", "text": "Не преставайте да употребявате името Македония, призова днес лидерът на опозиционната македонска партия ВМРО-ДПМНЕ Християн Мицкоски на протестно шествие в Битоля срещу подписания днес договор за новото име на Македония, съобщава агенция Макфакс. Мицкоски заяви, че на днешния ден, на който се навършват 28 години от основаването на ВМРО-ДПМНЕ, Македония е обхваната от \"силен ураган\". Подписването на договора за новото име Република северна Македония е \"срамна капитулация на държавата\", заяви опозиционният лидер, като добави, че докато премиерът Зоран Заев се снима, \"южните\" /гърците/ празнуват, предава БТА. \"Не преставайте да използвате името Македония. Македония е основната причина за всяка наша стъпка и действие. Нашите предци са дали живота си за независима Македония\", каза Мицкоски. Той заяви още веднъж, че за никаква цена няма да подкрепи това \"срамно дело\" и няма да подкрепи промяна на конституцията. \"Ще дойде време, когато ще се отговаря за тази капитулация, която сервираха на страната\", заяви Мицкоски.", "date": "2018.06.17", "title": "Лидерът на македонската опозиция: Не спирайте да употребявате името Македония"}
{"url": "https://www.24chasa.bg/novini/article/6917620", "text": "Най-малко 20 души бяха ранени рано тази сутрин при стрелба по време на продължил цяла нощ арт фестивал в американския щат Ню Джърси, предаде ДПА. Един стрелец е убит, а друг е в ареста, посочиха властите в град Трентън. Шестнайсет души са с огнестрелни рани, а още четирима, включително 13-годишно момче, са в критично състояние. По време на стрелбата в района е имало около 1000 души. Засега няма информация какво може да я е предизвикало, предава БТА. Властите са установили самоличността на двама стрелци, но казаха, че може да има и други. Убитият е 33-годишен. Открити са няколко оръжия.                                                                                                                                                                                                                                                            ", "date": "2018.06.17", "title": "Най-малко 20 ранени при масова стрелба на фестивал в САЩ, единият нападател - убит (Снимки)"}
{"url": "https://www.24chasa.bg/novini/article/6917636", "text": "Мъж, жена и тригодишно дете са путъвали в автомобила, който бе затиснат от дърво по пътя Созопол - Бургас. Инцидентът е станал около 15.30 ч. днес близо до бургаския квартал \"Крайморие\", съобщиха от пресслужбата на ОД на МВР. Тримата са пътували с \"Рено Клио\" от Созопол в посока Бургас.  Няма сериозно пострадали, информираха от полицията. Движението в района е затруднено.", "date": "2018.06.17", "title": "Мъж, жена и детенце са пътували в затиснатата от дърво кола на пътя Созопол - Бургас"}
{"url": "https://www.24chasa.bg/novini/article/6917647", "text": "Пороен дъжд, който се излива от сутринта в Истанбул, заля улици, площади, подлези, жилища и офиси в мегаполиса. По улиците потекоха бурни реки, заляха тротоарите, безброй коли бяха блокирани от водите. В опит да се предпазят от дъжда минувачите задръстиха спирките на автобусите и метрото, магазините, заведенията. Един от централните подлези на града - Инджирлик в района Бакъркьой в европейската част на мегаполиса бе залят от потопа. Граждани и леки коли се оказаха в плен на водата. Пожарни коли и екипи на общината бяха изпратени на мястото, за да спасяват хората, предаде БТА. От синоптичната служба в Истанбул съобщиха,че валежите се очаква да продължат до вечерта. Дъждът заля и голяма част от площада Йеникапъ на брега на Мраморно море, който е богато украсен със знамена, флагове и постери на управляващата Партия на справедливостта и развитието /ПСР/ и на турския президент Ердоган. В 17 часа на площада се предвижда да започне предизборният митинг на \"Коалиция за републиката\" на управляващата ПСР и на Партията на националистическото действие /ПНД/. На митинга ще говори Ердоган, който е единственият кандидат на Коалиция за републиката за президент на изборите на 24 юни и се очаква да отправи важни послания. За тази цел на площада е построена специална сцена, а речта на Ердоган ще се излъчва от гигантски лед-екрани. В митинга се очаква да участват лидерите на коалицията и много симпатизанти от Истанбул и други райони на страната. Голяма част от симпатизантите на коалицията от крайградските и по-далечните райони се превозват с безплатен транспорт, с автобуси и моторници. Освен това по случай Рамазан байрам билетите на градския транспорт до полунощ са с 50 на сто намаление, което също улеснява симпатизантите. Заради предстоящия митинг бяха отцепени за движение редица булеварди на Истанбул, на кръстовищата са разположени екипи на силите за сигурност. Засилени бяха мерките за сигурност, извършват се строги проверки с детектори и кучета, на площада се влиза през определени места. От сутринта по пътя към площад Йени капъ и пристанището се образуваха колони от автобуси и коли. Предизборен митинг свиква днес и прокюрдската Демократична партия на народите /ДПН/, чийто кандидат за президент Селяхаттин Демирташ е в затвора. Митингът ще се проведе в район Бакъркьой и за митинга са се стекли симпатизанти от различни краища на мегаполиса и от страната, съобщиха медиите. За охраната на митингите са мобилизирани над 18 хиляди полицаи, шест хеликоптера, пет морски катера, 56 броя бронирани коли и 85 броя специализирани автомобили за изстрелване на сълзотворен газ и водни оръдия при улични демонстрации и стълкновения.", "date": "2018.06.17", "title": "Пороен дъжд залива Истанбул, 18 000 полицаи ще охраняват митингите тази вечер"}
{"url": "https://www.24chasa.bg/novini/article/6917651", "text": "Положително мнение за Европейския съюз имат 39 процента от гражданите на Сърбия, според проучването на общественото мнение Евробарометър, цитирано от Танюг. В сравнение с проучването през миналата година сега броят на гражданите с позитивно мнение за ЕС е намалял с 2 процента, а сред тях най-добро мнение за съюза има имат младежите от 15 до 24 години, особено студентите. Отрицателно мнение за ЕС имат 22 процента от анкетираните, а неутрално - цели 37 процента. Проучването е направено в периода от 17 до 28 март и в него са участвали около 33 души от страните членки и кандидат-членки на ЕС. Резултатите на Евробарометър показват, че гражданите на Сърбия нямат доверие нито на ЕС, нито на националните институции. Сръбското правителство се ползва с доверието на 44 процента, парламентът - 33 процента, а недоверие към тези институции са изразили 49 процента от сърбите. Доверие в Европейския съюз са заявили 36 процента, а недоверие - 48 процента от анкетираните сръбски граждани.", "date": "2018.06.17", "title": "Анкета: 39% от сърбите имат положително мнение за ЕС"}
{"url": "https://www.24chasa.bg/novini/article/6917653", "text": "Връщайки се на гръцка територия след среща и обяд в Отешево от македонската страна на Преспанското езеро, гръцкият премиер Алексис Ципрас заяви, че атмосферата там е била много добра и е било \"весело като на сватба\", съобщава македонското издание \"Независен весник\". На въпрос къде е вратовръзката, която му подари македонският премиер Зоран Заев, Ципрас отговори, че я пази, но не си я е сложил, предаде БТА. \"Храната беше прекрасна, езерото хубаво\", каза Ципрас, като добави, че е щастлив за подписания днес договор за името на северната съседка и планира да посети Скопие. За протестите по време на подписването на договора Ципрас каза, че организаторите очаквали милион души, а дошли около 5 хиляди, което може да се пренебрегне. Според информациите демонстрантите са пристигнали на протеста с 80 автобуса и 400 автомобила, а сред тях е имало най-много привърженици на крайнодясната партия Златна зора. Агенция АНА-МПА отбеляза днес, че Ципрас е първият гръцки премиер, стъпил на територията на Бившата югославска република Македония.", "date": "2018.06.17", "title": "Ципрас: В Отешево беше весело като на сватба"}
{"url": "https://www.24chasa.bg/novini/article/6917723", "text": "Корабът \"Орионе\" на италианския военноморски флот с последната група мигранти, спасени от кораба \"Акуариус\" в Средиземно море, пристигна на испанското пристанище Валенсия, предаде ДПА, като се позова на съобщение в Туитър на испанското подразделение на Върховния комисариат на ООН за бежанците (ВКБООН). \"Орионе\" пристигна с около 250 мигранти и бежанци от \"Акуариус\". От Испанското бюро на ВКБООН казаха, че хуманитарни работници са разговаряли с част от непридружените непълнолетни, които идвали от Етиопия, Судан и Еритрея. \"Ужасяващи истории: насилствено изселване, задържане, малтретиране и посегателства от страна на дилъри, трафиканти и милиции по пътя през Судан и Либия\", писа бюрото, предаде БТА. Преди \"Орионе\" във Валенсия пристигна друг италиански кораб - \"Датило\" - с 274 мигранти, а после и самият \"Акуариус\", със 106 мигранти. Испанската полиция съобщи, че пристигналите мигранти ще имат 45 дни, преди да започнат да уреждат правния си статут в Европа. Служители на службите за спешна помощ казаха, че някои от мигрантите са в шок от преживяното. Испанските власти казаха, че ще проучат всеки отделен случай, за да установят кой има право на убежище, посочва Асошиейтед прес. Испания предложи да приеме мигрантите от \"Акуариус\", след като миналата седмица Италия и Малта отказаха. Испанският министър на миграцията Магдалена Валерио каза, че сагата на мигрантите от \"Акуариус\" би трябвало да накара Европейския съюз да промени из основи имиграционната си политика. Организацията \"Лекари без граници\", наела заедно с друга НПО - \"Ес О Ес Медитеране\" - кораба \"Акуариус\", разкритикува отношението към мигрантите, спасени край бреговете на Либия, но принудени да останат в морето цяла седмица, преди да пристигнат днес в Испания, посочва Франс прес. \"Макар Италия да е права, че европейските правителства не поемат своя дял от грижата за бежанците, нищо не оправдава унизителното отношение към пътниците на \"Акуариус\", заяви в комюнике координаторката на спешните операции в \"Лекари без граници\" Карлин Клейер. \"Скандално е, че италианските власти затвориха пристанищата си за тези 630 спасени и ги накараха ненужно да бродят в морето заради един политически избор\", допълни тя. \"Мъжете, жените и децата на борда на \"Акуариус\" са избягали от войната и мизерията, преживели са ужасите в Либия, прехвърляха ги от един кораб на друг като стока, а пътуването им по море беше излишно удължено, при толкова тежки условия\", подчерта координаторката. Преди да стигнат до Валенсия спасените 629 души от 26 страни са предприели опасно пътуване от 1500 км, припомня АФП. В съобщение в Туитър папа Франциск призова хората да помагат на мигрантите и бежанците с конкретни жестове на солидарност. Папата засегна темата за миграцията и в неделната си проповед. Той прикани правителствата по света \"да осигурят - отговорно и човечно - помощ и закрила на хората, принудени да напуснат страните си\". \"Но и всеки от нас трябва да бъде близо до бежанците, да намери мигове за срещи с тях, да цени приноса им, така че те да могат по-добре да се приобщят към приемните си общности\", изтъкна Светият отец - син на италианци, емигрирали в Аржентина. Италианският вътрешен министър и вицепремиер Матео Салвини днес заяви, че отказа на Италия да приема кораби на хуманитарни организации със спасени мигранти \"е признак, че нещо се променя\", че страната повече \"не е изтривалката на Европа\". На митинг за местните избори в град близо до Милано Салвини каза също, че Италия \"вече не е окупирана и повече не е роб\" на Европа. Салвини благодари на Испания, че е приела 629-те мигранти и изрази надежда тя да приеме \"още 66 629\". Четиридесет и двама мигранти, спасени тази седмица от американски военен кораб при корабокрушение край Либия, бяха прехвърлени на плавателен съд на италианската брегова охрана и се очаква да пристигнат на италианско пристанище, предаде АФП, като се позова на италиански медии. При корабокрушението са загинали 12 души. На кораба \"Дичоти\" на бреговата охрана вече имало към 500 мигранти, спасени тази седмица при операции в крайбрежието на Либия. В последните години в Италия пристигнаха около 600 000 спасени мигранти, припомня АП. Водачката на френската крайна десница Марин Льо Пен разкритикува правителствено решение Франция да приеме част от пристигналите във Валенсия мигранти. Тя изрази крайно безпокойство, че това маже да се приеме като сигнал, че френските граници остават отворени, и приветства Италия за отказа да приема кораби с мигранти. Миграцията ще е основна тема и на европейската среща на върха в Брюксел на 28 и 29 юни.", "date": "2018.06.17", "title": "В Испания пристигна и последният кораб с мигранти, спасени от \"Акуариус\""}
{"url": "https://www.24chasa.bg/novini/article/6917725", "text": "Албанската полиция задържа в Тирана черногореца Арсение Станкович, издирван с международна заповед от Черна гора по подозрение за  , предаде агенция МИА. Станкович ще бъде екстрадиран в Черна гора. Младият ватерполист Станкович е бил в интимна връзка с Лашманова, която бе убита през май тази година. Полицията откри тялото на украинката в нейния апартамент в Котор. Аутопсията показа, че тя е ударена няколко пъти с тъп предмет по главата, а след това многократно прободена с нож, предаде БТА. Лашманова, която пристигнала в Черна гора преди няколко години и първоначално работела като сервитьорка, за кратко време станала влиятелна личност, а имотът с който е разполагала, се оценява на около 10 милиона евро. Украинката била директорка на компаниите \"Мимоза груп\" и \"Си трейд\" и собственичка на три ресторанта в луксозния комплекс Порто Монтенегро в Тиват и на салон за красота в Будва.", "date": "2018.06.17", "title": "Задържаха черногорец в Албания за убийството на украинска милионерка в Котор"}
{"url": "https://www.24chasa.bg/novini/article/6917742", "text": "Пороен дъжд нанесе значителни щети в Дупница. Цяла улица е разрушена. Тя е буквално разцепена на две, а надолу по нея има голяма пропаст. Според хората минаването оттам е изключително опасно. На улицата има около десетина възрастни хора, които не могат да излязат от домовете си, предаде  . Една жена е пострадала, след като е паднала в шахта, разказа очевидец. От общината са посетили мястото и са казали, че ще отидат отново утре. Общината твърди, че не е отговорни за улицата, а за нея е отговорна ВиК, защото в момента полагат водопровод. От ВиК заявяват, че те са си свършили работата.", "date": "2018.06.17", "title": "Дъждът в Дупница разруши цяла улица, хора са блокирани по домовете си"}
{"url": "https://www.24chasa.bg/novini/article/6917752", "text": "Временно движението по път I-1/Е-79/ Благоевград - Симитли в района на тунел Железница се осъществява в една лента поради ПТП. Това съобщиха от пресцентъра на АПИ. Движението е с пропускателен режим в свободната лента.                                                                                                                                                                                                                                                                                                                       ", "date": "2018.06.17", "title": "Катастрофа ограничава движението по пътя Благоевград - Симитли"}
{"url": "https://www.24chasa.bg/novini/article/6917767", "text": "Албанският премиер Еди Рама заяви, че неговата страна е направила всичко, което се иска от нея за започване на преговори за членство в Европейския съюз и той не може да разбере защо препоръката на Европейската комисия не е задължителна за страните членки на ЕС, предаде Танюг. \"Ако отлагането на преговорите с Албания можеше да помогнала на ЕС против растящата мощ на противниците на съюза и популистите, тогава съм съгласен. Ние направихме всичко, което ЕС искаше от нас. Даже променихме конституцията заедно с опозицията, която почти по всички въпроси е на различно мнение от правителството. Сега се подготвя нова система за назначаване на съдии и прокурори\", подчерта Рама в интервю за австрийския седмичник \"Профил\", като посочи, че започването на преговори с ЕС ще помогне на Албания да продължи реформите, предаде БТА. Говорейки за проблема с наркотиците, Рама подчерта, че Албания успешно води борба с плантажите с канабис. \"Кой обаче се вълнува от проблема с наркотиците в Холандия или Франция? Винаги обвиняват нас, албанците\", каза албанският премиер.", "date": "2018.06.17", "title": "Еди Рама: Не разбирам защо препоръката на ЕК за Албания не е задължителна за членките на ЕС"}
{"url": "https://www.24chasa.bg/novini/article/6917585", "text": "Британският премиер Тереза Мей обеща днес да налее милиарди лири допълнително в изпадналото в криза обществено здравеопазване, най-вече благодарение на икономиите в резултат от излизането на Великобритания от Европейския съюз, предаде Франс прес. Мей обяви, че до 2024 г. в Националната служба за здравеопазване (NHS) ще постъпват допълнително по 20 милиарда лири годишно, предаде БТА. \"След като напуснем ЕС и престанем да плащаме всяка година огромни суми на Брюксел, ще разполагаме с повече пари за приоритети като здравеопазването\", заяви тя в статия за неделния брой на в. \"Дейли мейл\". За да осигурим на службата за здравеопазване финансирането, което ще й нужно в бъдеще, обаче дивидентите от Брекзита няма да са достатъчни и страната ще трябва да съдейства малко повече, допълва министър-председателката. Очаква се Мей да даде по-подробни разяснения за тези проекти утре, в речта си за бъдещето на националната здравна служба, която празнува своята 70-годишнина. Британските медии говорят за повишаване на данъците и за заеми. Отделянето на повече пари за здравеопазването благодарение на икономиите от напускането на ЕС беше един от аргументите на привържениците на Брекзита (сред които и сегашния външен министър Борис Джонсън) в кампанията за референдума през 2016 г. Тогава поддръжници на напускането бяха написали на червен автобус лозунга: \"Пращаме на ЕС по 350 милиона лири всяка седмица. Вместо това да финансираме здравеопазването си\". Огласените от Тереза Мей цифри надхвърлят техните очаквания. \"Това, което обявявам, означава, че през 2023/ 2024 г. в службата за здравеопазване ще постъпват по 660 милиона лири налични пари седмично\", заяви тя в интервю за Би Би Си. Тези пари са предназначени за съкращаване на чакането за медицински грижи, за по-бързото лечение на рака и за подобряване на медицинските грижи в областта на психическото здраве, каза Мей. Предстоящата седмица се очертава да бъде доста хаотична за Тереза Мей. Разбунтували се депутати от нейната консервативна партия може да я поставят пред изпитание при разглеждането на законопроекта за Брекзита, който в сряда ще бъде върнат в Камарата на общините. Допълнителното финансиране за националното здравеопазване \"сега може да обедини всички ни\", писа във в. \"Сънди телеграф\" здравният министър Джереми Хънт, който подкрепяше оставането в ЕС.", "date": "2018.06.17", "title": "Тереза Мей: След като напуснем ЕС, ще разполагаме с повече пари за здравеопазване"}
{"url": "https://www.24chasa.bg/novini/article/6917567", "text": "До края на седмицата може да имаме нов канцлер. Това заяви в интервю за Би Би Си депутатът от Християндемократическия съюз Кай Виттакер. Политическата криза в Грмания се задълбочи и в понеделник ще стане ясно дали коалицията между ХДС на Ангела Меркел и баварския ХСС може да се задържи. Двете партии спорят за това как Германия трябва да реши проблема с прииждащи бежанци на границата. Министърът на вътрешните работи Хорст Зеехофер заплаши, че ще действа на своя глава без разрешението на правителството и ще затвори границите за бежанци, които са регистрирани в други европейски държави. Зеехофер е дал срок на Меркел от две седмици до срещата на върха на ЕС да приеме плана му. Според вестник „Ди Велт ам Зонтаг“ той е заявил пред свои съпартийци: „Не мога повече да работя с тази жена“. В същото време пред други медии пък обяви, че никой няма интерес да сваля точно сега канцлера Меркел. Въпреки това, ако той се наложи, най-вероятно Меркел ще трябва да поиска да се гласува вот на доверие към управлението й в Бундестага. Канцлерката отхвърля плана на Зеехофер за отблъскване на бежанците от германските граници обратно в другите европейски държави и настоява за общо европейско решение. Тя свиква спешна среща на върха на ЕС, която да се проведе преди насрочената за 28 юни. На нея трябва да се обсъдят само проблемите с бежанците и засега участие са заявили Италия, Гърция и Австрия. Все още не е ясно дали страните от Балканския път, сред които и България, ще участват в тази среща, чиято цел е да се намери общо решение на бежанския проблем. Дали е възможно да се намери компромис и да се реши проблемът между ХДС и ХСС ще стане ясно в понеделник. В 9 часа в Берлин се събира ръководството на ХДС, а в 10 часа в Мюнхен ръководството на ХСС, за да се обсъди създалата се ситуация. Меркел се надява да получи подкрепа от партията си за своята политика. Канцлерката смята, че бежанци трябва да се връщат от границата, само ако преди това има подписани споразумения за задължителното им приемане от другите европейски държави. В противен случай всяка членка може да откаже да приема бежанци и това ще е началото на края на ЕС. Зеехофер пък смята, че бежанци с регистрация в друга членка не бива да се допускат в Германия. Тоест всеки, който е с взет пръстов отпечатък в друга страна-членка, трябва да бъде върнат. Това са няколко десетки хиляди души годишно. Меркел и ХДС пък смятат, че връщането трябва да важи за бежанци със започната процедура за статут в друга членка – това са няколко хиляди души годишно. Ако ХСС подкрепи плана на Зеехофер, той ще започне да го изпълнява след двете седмици ултиматум. Ако той прескочи обаче правителството, Меркел няма друг ход освен да го уволни. Това на практика би означавало края на десетилетната коалиция между ХДС и ХСС и края на управлението на Меркел – след по-малко и от 100 дни от новия й мандат.", "date": "2018.06.17", "title": "Германски депутат: До края на седмицата може да имаме нов канцлер"}
{"url": "https://www.24chasa.bg/novini/article/6917570", "text": "\"Невъзможно е\" да се прогнозира колко мигранти от кораба \"Акуариус\" ще приеме Франция, която ще разгледа техните случаи \"един по един\", заяви говорителят на френското правителство Бенжамен Гриво, цитиран от Франс прес. Франция предложи да приеме част от мигрантите на кораба \"Акуариус\", припомня агенцията вчерашно съобщение на испанското правителство, приветствало тази проява на европейско \"сътрудничество\" и \"солидарност\" пред лицето на миграционната криза, предава БТА. Корабите от конвоя, превозващ 629 спасени в морето нелегални мигранти, започнаха да пристигат днес в испанското пристанище Валенсия след едноседмичното пътуване на \"Акуариус\" през Средиземно море. Мадрид се притече на помощ, след като Италия и Малта отказаха \"Акуариус\" да пусне котва в техни пристанища. Мигрантите току-що са слезли на брега, нужно е време, за да се разбере кой от коя страна е и на какво основание иска убежище. На първо време трябва да се уредят нещата с медицинската помощ и настаняването на пристигналите, отбеляза говорителят на френското правителство. \"Франция ще приеме част от тях, ако отговарят на критериите според закона, Франция ще поеме своя дял\", увери той.", "date": "2018.06.17", "title": "Париж: Няма как да се предскаже колко мигранти от \"Акуариус\" ще приеме Франция"}
{"url": "https://www.24chasa.bg/novini/article/6917569", "text": "Получихме сигнали за паднали от бурята дървета на няколко места в града и региона, засега нямаме данни за пострадали хора, съобщи пред \"24 часа\" началникът на Първа пожарна служба Николай Николаев.  Най-сериозно било положението край Крайморие, където дърво затиснало автомобил. \"Веднага пратихме екип натам, нямаме информация за пострадали хора\", уточни Николаев. Приети са обаче десетки сигнали за наводнени улици и мазета, в река се е превърнала подземната улица в центъра на Бургас.   В момента времето се проясни.", "date": "2018.06.17", "title": "Пожарната в Бургас: Дървета паднаха на няколко места, няма пострадали (Видео)"}
{"url": "https://www.24chasa.bg/novini/article/6917315", "text": "Президентът на републиката (2012-2017) Росен Плевнелиев току-що се врече във вечна вярност на избраницата си - красивата Деси Банова. Това се случи на церемония в София. Присъстваха децата на младоженците - синовете му Асен и Павел и дъщеря й Йоанна, тъщата на президента Лили и кумовете на младото семейство.  Десислава Банова-Плевнелиева - така се казва вече булката. Младото семейство се врече и пред закона, и пред Бога. Противно на писанията в жълтите медии, сватбата не е пищна и младоженците не се къпят във вана, пълна с шампанско, а е в най-тесен кръг и тече в момента в София.", "date": "2018.06.17", "title": "Само в \"24 часа\": Плевнелиев се ожени за Деси Банова (Снимки, обновена)"}
{"url": "https://www.24chasa.bg/novini/article/6917313", "text": "Земетресение с магнитуд 4,7 е регистрирано днес в района на град Шибукава от префектура Гума в центъра на главния японски остров Хоншу. Това сочат уточнени данни на Японската метеорологична агенция, след като първоначално бе съобщено за трус с магнитуд 7, предаде ТАСС, цитирана от БТА.  Земетръсното огнище е било разположено на дълбочина 20 км. Не се очакват вълни цунами. Няма съобщения за пострадали и материални щети, информира телевизия Ен Ейч Кей. Според официални източници няма и проблеми с обекти от атомната енергетика на Япония, нито с електроснабдяването в зоната на подземния трус. Във връзка със земетресението в канцеларията на японския премиер Шиндзо Абе започна работа кризисен щаб, допълва ТАСС.", "date": "2018.06.17", "title": "Земетресение разлюля японския остров Хоншу"}
{"url": "https://www.24chasa.bg/novini/article/6917372", "text": "Днес в Преспа започваме да пишем нова щастлива песен, каза гръцкият премиер Алексис Ципрас в кратката си реч по време на церемонията по подписване на договора между Македония и Гърция, предаде агенция МИА, цитирана от БТА.  Ципрас разкри, че е любител на балканската музика, особено на носталгичната, но и на щастливите и весели мелодии от региона и каза, че \"дойде време отново да пеем щастливи песни на Балканите и днес се прави първата смела крачка в тази посока\". \"Една такава нова песен започваме да пишем тук, в Преспа. Целта ни е тази песен на радостта да се пее много векове и от много бъдещи поколения, на нашия език и на вашия език, в нашата страна и във вашата страна, от нашия народ и от вашия народ. Песен, която ще прославя мира\", каза гръцкият премиер. Той характеризира срещата край Преспанското езеро като среща с историята заради историческото значение на областта. \"Днес се намираме тук, гледайки в очите историята на нашите народи, тук сме, за да изпълним и двамата патриотичния си дълг\", каза гръцкият премиер. За договора Ципрас каза, че е патриотичен и призова гражданите на двете страни да го приемат без предразсъдъци.", "date": "2018.06.17", "title": "Ципрас: Дойде време да пеем щастливи песни на Балканите"}
{"url": "https://www.24chasa.bg/novini/article/6917395", "text": "Руски и китайски химици установиха как да синтезират нов свръхтвърд материал, който в бъдеще може да намери приложение в технологиите за пробиване, машиностроенето и други промишлени области, съобщи Лайф. Това бе оповестено от пресслужбата на московския Сколковски институт за наука и технологии. Най-твърдият материал е диамантът, който обаче е и най-скъп. При производството на бормашини например се използва не толкова скъпата композитна сплав от волфрамов карбид и кобалт. Учени от Сколковския институт предсказаха съществуването на новия материал, който може да се синтезира при нормално налягане и успешно да се конкурира с композитната сплав от волфрамов карбид и кобалт по два важни показателя - твърдост и устойчивост към образуване на пукнатини. Що се отнася до устойчивостта към образуване на пукнатини, новият материал отстъпва на композитната сплав с 20 процента, но по твърдостта си я превъзхожда с 50 процента. Новият материал е неизвестно досега съединение, наречено WB5. Много екипи са работили по подобни съединения, но неуспешно. \"С помощта на компютър предсказахме съществуването на стабилни съединения и разгадахме свойствата им - поясни ръководителят на екипа Артьом Оганов. - Всички тези съединения обаче не можеха да се конкурират с въпросната композитна сплав. Бяхме загубили надежда, но изведнъж видяхме светлина в тунела и открихме уникално съединение - WB5.\" Резултатите от изследването са публикувани в Journal of Physical Chemistry Letters.", "date": "2018.06.17", "title": "Химици разработиха уникален свръхтвърд \nматериал"}
{"url": "https://www.24chasa.bg/novini/article/6917405", "text": "Гръцката полиция предотврати инцидент на подписването на договора с Македония, когато протестиращи се опитаха да пробият кордона от полицаи, които в голяма численост охраняваха церемонията в село Псарадес, съобщи македонската Нова ТВ, цитирана от БТА.  Демонстрантите хвърляха различни предмети срещу полицията, която отговори със сълзотворен газ. Около 80 автобуса с демонстранти от северна Гърция пристигнаха в село Псарадес, за да протестират против подписването на договора. Те носеха импровизирана бесилка, транспаранти против правителството, гръцки и черни знамена и скандираха \"Стоп на договора\" и \"Предатели\".", "date": "2018.06.17", "title": "Гръцката полиция предотврати инцидент в Псарадес"}
{"url": "https://www.24chasa.bg/novini/article/6917403", "text": "Израелският премиер Бенямин Нетаняху е заявил пред руския президент Владимир Путин и държавния секретар на САЩ Майк Помпейо, че еврейската държава ще взема мерки срещу военното присъствие на Иран в цяла Сирия. Това съобщи днес самият министър-председател на Израел на седмичното заседание на кабинета, предаде ТАСС, цитирана от БТА.  \"В края на седмицата разговарях с президента на Русия Владимир Путин и с държавния секретар на САЩ Майк Помпейо - каза Нетаняху. - Повторих нашите основни принципи: първо, Иран трябва да се изтегли от цялата територия на Сирия; второ, ние ще вземаме мерки и вече предприемаме действия срещу усилията за установяване на военно присъствие на Иран и негови сателити край границата (с Израел, бел. на ТАСС) и дълбоко в Сирия.\" \"Ще действаме против тези усилия в която и да е точка на Сирия\", добави премиерът, цитиран от своята канцелария. В петък Кремъл съобщи, че Путин и Нетаняху са обсъдили по телефона ситуацията в Сирия в контекста на общите усилия за гарантиране на сигурността по сирийско-израелската граница. Двете страни са изразили \"готовност за засилване на координацията по сирийското направление, включително с оглед противодействие срещу международния тероризъм\", и са договорили контакти на различни нива.", "date": "2018.06.17", "title": "Нетаняху към Русия и САЩ: Израел ще вземе мерки срещу военното присъствие на Иран в Сирия"}
{"url": "https://www.24chasa.bg/novini/article/6917421", "text": "Един тинейджър загина и още трима души пострадаха при катастрофа с пътнически влак, дерайлирал на жп линията между казахстанската столица Астана и най-големия град на централноазиатската държава - Алмати. Това съобщи днес говорителят на комитета по извънредните произшествия към вътрешното министерство на Казахстан Руслан Иманкулов, предаде ТАСС. Пътниците от композицията са изпратени с попътен влак до голямата възлова гара Шу, добави той. По-рано казахстанското вътрешно министерство информира, че в южната Жамбилска област са дерайлирали осем вагона от пътнически влак, три от които още лежат на една страна. На местопроизшествието са изпратени спасителни екипи, допълва ТАСС.", "date": "2018.06.17", "title": "Тинейджър загина при катастрофа с пътнически влак в Казахстан"}
{"url": "https://www.24chasa.bg/novini/article/6917430", "text": "Председателят на ПГ на ГЕРБ и зам.-председател на партията Цветан Цветанов ще посети област Благоевград на 18 юни 2018 година (понеделник). Той ще бъде придружаван от народния представител и областен координатор на ГЕРБ - Благоевград Даниела Савеклиева и народните представители на ГЕРБ от Благоевградска област. В 9.30 ч. Цветан Цветанов ще се срещне в сградата на Община Благоевград с кмета на града д-р Атанас Камбитов. В 10.15 ч. в общинския офис на партията на бул. „Св. св. Кирил и Методий“ ще започне срещата на Цветанов с новото общинско ръководство на ГЕРБ в Благоевград. В 12:00 ч. в конферентната зала на хотел „Лъки-Банско” е предвидена среща на Цветан Цветанов с кмета на Община Банско Георги Икономов и с общинското ръководство. Час по-късно в общинския офис на ГЕРБ-Разлог, намиращ се ул. „Възраждане” 16, ще започне срещата на Цветанов с ръководството на партията в Разлог. На срещата ще присъства и кметът на Разлог инж. Красимир Герчев. В 16.00 часа в Гърмен ще започне срещата на председателят на ПГ на ГЕРБ с общинските партийни ръководства на Сатовча, Хаджидимово и Гърмен. Разговорът ще се проведе в заседателната зала на Община Гърмен. За 18.00 часа е насрочена среща с актива на ГЕРБ в община Гоце Делчев. Събитието ще се проведе в партийния офис в града.", "date": "2018.06.17", "title": "Цветан Цветанов ще посети област Благоевград на 18 юни"}
{"url": "https://www.24chasa.bg/novini/article/6917433", "text": "Между един и два милиона лева ще са нужни за допълнителното изместване на трасето на магистрала \"Струма\" заради археологическото откритие край Благоевград. Искаме този обект да остане на място и изцяло, защото е важен за нас и за историята на града, каза на пресконференция в БТА инж. Калин Анастасов - член на групата за запазване на Скаптопара. Очакваното удължаване на срока на строителството на този участък на магистралата е около шест месеца, без това да се отрази върху целия лот 3 на магистралата. Анастасов информира, че разчетите са на независими експерти, привлечени от групата за запазване на разкопките и става дума за българска проектантска група, проектирала магистрала в Румъния. Той съобщи, че тези разчети са предоставени на всички ресорни по темата институции. Социализирането на този обект е свързано с използването на всички законови възможности, включително и привличането на частния бизнес в развитието и стопанисването му чрез отдаване на концесия, смятат от групата за запазване на Скаптопара. Експерти определят намерените архитектурни останки като римска вила, която е втората по големина в България и петата на Балканите. Калин Анастасов показа копия от документи, според които през 1973 г. обектът е определен като културна ценност с местно значение, като и по сегашното законодателство този статут се запазва. Здравка Чимева - управител и собственик на туристическа фирма, изтъкна, че обектът би могъл да се превърне в архитектурен парк на открито и в него да бъдат изложени всички намерени артефакти от региона. Според нея така ще могат да бъдат разкрити около 500 работни места. Сред тях и за млади археолози, сред които безработицата е много голяма, коментира Павел Деспотов, магистър по археология. Красимира Лука - председател на Българското археологическо сдружение, изтъкна, че в сегашния си вид Законът за културното наследство дава предпоставки за конфликт на интереси, като се обслужват лични такива по отношение на възлагането на археологическите проучвания при големите инфраструктури обекти.", "date": "2018.06.17", "title": "Между 1 и 2 млн. лева ще са нужни за изместването на трасето на магистрала \"Струма\""}
{"url": "https://www.24chasa.bg/novini/article/6917401", "text": "27-годишният Теньо Енчев, задържан за смъртта на 19-годишната си приятелка Ивета Тинева, е бил пиян и дрогиран по време на побоя, научи \"24 часа\". Той употребявал наркотици и преди инцидента, има данни, че момичето също е вземало от време на време, разкриха осведомени.  По време на зверския побой, при който Теньо буквално смачкал главата на Ивета с юмруци, в дома им в Айтос бил и 3-годишният им син. След като Ивета се срутила безжизнена на земята уплашеният Теньо се обадил на баба си. Възрастната жена живее в близкото село Лясково и редовно помагала финансово на внука си, разказаха местни. Едва след като тя пристигнала в дома на Теньо и Ивета се обадила на тел.112. След задържането му Теньо признал за побоя. Натривки от  кокалчетата на юмруците му и от кожата под ноктите са установили наличие на кръв и ДНК на жертвата, научи \"24 часа\". Очаква се всеки момент 27-годишният мъж да бъде задържан с прокурорско постановление за срок от 72 часа. Той е криминално проявен, лежал в затвора за кражби. Преди около година в полицията в Айтос постъпил сигнал от съседи за скандал в дома на Теньо и Ивета на ул.\"Хаджи Димитър\", но Ивета не подала жалба. \"По случая са проведени множество оперативно-следствени действия, уведомена е окръжната прокуратура. Изчакваме аутопсията, за да се установи начина, по който е настъпила смъртта на момичето\", каза пред наш репортер шефът  на Областната дирекция на полицията в Бургас старши комисар Калоян Калоянов. ", "date": "2018.06.17", "title": "Първо в \"24 часа\": 27-годишният Теньо, пребил до смърт Ивета, бил дрогиран"}
{"url": "https://www.24chasa.bg/novini/article/6917296", "text": "Лек автомобил \"Пежо\" е изгорял след катастрофа край великотърновското с.Ново село на главния път София-Варна. Произшествието станало призори в неделя, съобщиха от пожарната. Жертви и пострадали хора няма. Колата с двама мъже се движела в посока София, когато в района на селото излетяла от пътя и се спряла в крайпътна нива. Пежото обаче префучало през ниски храсти, които вероятно са скъсали бензинопроводите и колата изухнала в пламъци. Двамата мъже обаче успели да излязат и са невредими. Те подали сигнал на тел.112. На мястото пристигнала пожарна с трима огнеборци от Велико Търново, но автомобилът е унищожен напълно. Причините за инцидента се изясняват.", "date": "2018.06.17", "title": "Кола изгоря като факла на пътя София - Варна, няма пострадали"}
{"url": "https://www.24chasa.bg/novini/article/6917477", "text": "Анджелина Джоли посети лагер за сирийски бежанци в Северен Ирак като специален пратеник на ООН, съобщи Ройтерс, цитирана от БТА.  Холивудската актриса разгледа лагера Домиз, където живеят 33 000 бежанци от Сирия. Тя се срещна и разговаря със семейства. Вчера Анджелина Джоли посети Мосул, който иракските сили миналата година отвоюваха от \"Ислямска държава\", след като беше бастион на джихадистите. Актрисата се срещна със семейства и разгледа опустошените улици. \"Това е най-голямата разруха, която съм виждала през всичките години, в които работя за Върховния комисариат на ООН за бежанците - каза Джоли. - Хората тук са загубили всичко. Те са отчаяни. Нямат достатъчно лекарства за децата, мнозина нямат питейна вода и основни услуги. . . Призовавам международната общност да не забравя Мосул\". Анджелина Джоли работи за Върховния комисариат на ООН за бежанците от 2001 г. Това е петото й посещение в Ирак.", "date": "2018.06.17", "title": "Анджелина Джоли посети лагер за сирийски бежанци в Ирак"}
{"url": "https://www.24chasa.bg/novini/article/6917499", "text": "Премиерите на Македония и Гърция Зоран Заев и Алексис Ципрас и делегациите, които присъстваха днес на подписването на договора за името Северна Македония в Псарадес, от гръцката страна на Преспанското езеро, пристигнаха в Отешево, от македонската страна, където е планиран тържествен обяд, предаде агенция МИА, цитирана от БТА.  Присъстват премиерите Заев и Ципрас, върховният представител на ЕС за външната политика и сигурността Федерика Могерини, еврокомисарят Йоханес Хан, посредникът на ООН Матю Нимиц и посланикът на ЕС в Македония Самуел Жбогар. След обяда се очаква двустранна среща между премиерите Заев и Ципрас. Това е исторически ден за двете страни, както и за ЕС, и за Балканите, каза Могерини при пристигането в Отешево. \"Мнозина бяха скептични за договора, но двамата премиери и външни министри бяха упорити, за да го постигнат. Двете страни ни накараха да се гордеем, ние европейците, с договора, от който спечелиха и двете страни. Надявам се това да бъде вдъхновение за мнозина в региона да направят смели стъпки, както и за цяла Европа. Този договор показа на Европа и на света, че всеки проблем може да се реши с диалог и лидерство\", каза Могерини. Тя обяви, че ЕС ще следи прилагането на договора, тъй като той е важен не само за двете страни, а и за Европа и света. \"Необходимо беше много време и /да се измине/ много път, за да стигнем там, където сме днес. Това е исторически ден и възможност за гражданите на Северна Македония да получат позитивни отговори на евроантлантическите интеграции. В края на деня всички ще видят, че договорът е добър компромис, в който всички печелят по нещо\", каза и еврокомисарят Хан.", "date": "2018.06.17", "title": "Премиерите на Македония и Гърция и делегациите пристигнаха на македонска страна"}
{"url": "https://www.24chasa.bg/novini/article/6917511", "text": "Това е исторически ден за двете страни, както и за ЕС, и за Балканите, каза Могерини при пристигането в Отешево, предаде БТА. \"Мнозина бяха скептични за договора, но двамата премиери и външни министри бяха упорити, за да го постигнат. Двете страни ни накараха да се гордеем, ние европейците, с договора, от който спечелиха и двете страни. Надявам се това да бъде вдъхновение за мнозина в региона да направят смели стъпки, както и за цяла Европа. Този договор показа на Европа и на света, че всеки проблем може да се реши с диалог и лидерство\", каза Могерини. Тя обяви, че ЕС ще следи прилагането на договора, тъй като той е важен не само за двете страни, а и за Европа и света. Тя обяви, че ЕС ще следи прилагането на договора Това е исторически ден за двете страни, както и за ЕС, и за Балканите, каза Могерини при пристигането в Отешево, предаде БТА. Гърция и Македония подписаха договора за името (ВИДЕО+СНИМКИ) \"Мнозина бяха скептични за договора, но двамата премиери и външни министри бяха упорити, за да го постигнат. Двете страни ни накараха да се гордеем, ние европейците, с договора, от който спечелиха и двете страни. Надявам се това да бъде вдъхновение за мнозина в региона да направят смели стъпки, както и за цяла Европа. Този договор показа на Европа и на света, че всеки проблем може да се реши с диалог и лидерство\", каза Могерини. ВИЖТЕ СНИМКИ ОТ ПОДПИСВАНЕТО НА ИСТОРИЧЕСКИЯ ДОКУМЕНТ Тя обяви, че ЕС ще следи прилагането на договора, тъй като той е важен не само за двете страни, а и за Европа и света. Зоран Заев: Регионът вече има една нова реалност \"Необходимо беше много време и /да се измине/ много път, за да стигнем там, където сме днес. Това е исторически ден и възможност за гражданите на Северна Македония да получат позитивни отговори на евроантлантическите интеграции. В края на деня всички ще видят, че договорът е добър компромис, в който всички печелят по нещо\", каза и еврокомисарят Хан.", "date": "2018.06.17", "title": "Могерини: Исторически ден за Македония, Гърция, ЕС и Балканите"}
{"url": "https://www.24chasa.bg/novini/article/6917508", "text": "Безкомпромисната тактика, възприета от новото популистко правителство на Италия, е начин да бъдат убедени партньорите в Европейския съюз \"да сменят темпото\" относно миграцията, заяви новият италиански външен министър, цитиран от ДПА. Правителството на крайнодясната партия \"Лига\" и антисистемното Движение \"Пет звезди\" на практика затвори пристанищата си за кораби на хуманитарни организации, спасяващи мигранти. \"Целта ни е да събудим съвестта на /европейските/ правителства и да ги накараме да сменят темпото\" по отношение на миграцията, каза пред в. \"Кориере дела сера\" Енцо Моаверо Миланези, технократ и бивш съдия в съда на ЕС, предаде БТА.  Италия иска ЕС да създаде приемни центрове в страните, от които идват и през които минават транзитно мигрантите, и там да се обработват молбите за убежище и да бъдат убеждавани някои мигранти да не тръгват към Европа, каза министърът. Това ще са места за помощ и подслон, където можеш да промениш намеренията си и да се върнеш у дома с финансова подкрепа от ЕС, обясни Моаверо. Той каза, че Италия ще поднови също призивите за задължителен европейски механизъм за преразпределяне на кандидатите за убежище в Евросъюза. Досега опитите за въвеждане на такъв са безуспешни. Моаверо се разграничи от изказванията за \"ос на желаещите\" между Италия, Австрия и Германия, която би се заела с каузата за по-строги европейски мерки срещу незаконната миграция. Той определи като неуместна думата \"ос\", която напомняла за съюза между нацистка Германия и фашистка Италия през Втората световна война, и призова всички склонни страни от ЕС да си сътрудничат. Моаверо - министър по европейските въпроси в предишни италиански правителства, е най-проевропейски настроеният член на преобладаващо евроскептичния нов кабинет, отбелязва ДПА. В днешния си брой германския вестник \"Билд\" съобщи, че канцлерът Ангела Меркел планира специална спешна среща с няколко други страни от ЕС, засегнати по сходен начин от регионалната криза с мигрантите. Според вестника срещата можело да се състои преди насрочената за 28 и 29 юни редовна среща на върха на ЕС. Меркел смятала да обсъди решения на кризата със срани като Гърция, Италия и Австрия. По-късно обаче правителствен говорител отрече Меркел да има такива намерения. \"Не се планира специална европейска среща на високо равнище. Свикването на подобна среща зависи от институциите\" на ЕС, каза говорителят, цитиран от ДПА. Очевидно германското правителство води дискусии в този контекст с различни страни членки и с Еврокомисията, допълни той.", "date": "2018.06.17", "title": "Италианският външен премиер: Европа трябва да смени темпото относно миграцията"}
{"url": "https://www.24chasa.bg/novini/article/6917515", "text": "Алексис Ципрас е първият гръцки министър-председател, който посещава Република Македония. Това предаде държавната агенция в Атина АНА-МПА, цитирана от БГНЕС. Агенцията уточнява, че това става след преодоляването на дипломатически спор между Гърция и Македония и подписването на историческо споразумение за промяна на името й от Бивша югославска република Македония, както бе официалното название до днес, на Северна Македония, предаде БТА.  На среща на брега на Преспанското езеро, на границата между двете държави, под споразумението, слагащо край на спора, започнал преди 27 години, поставиха подписите си гръцкият министър на външните работи Никос Кодзияс и македонският му колега Никола Димитров. След това двете делегации преминаха границата и се отправиха към Отешево, в Република Македония, където Заев дава официален обяд. Министрите на външните работи на Македония и на Гърция Никола Димитров и Никос Кодзиас подписаха днес в Преспа договора между двете страни. С него се слага край на 25-годишния спор за името. Договорът предвижда ерга омнес име /за всеобща употреба/ - Република Северна Македония. Договорът е със заглавие Окончателна спогодба за решаване на различията, описани в резолюции 817 и 845 на Съвета за сигурност на ООН за прекратяване на силата на Временната спогодба от 1995 г. и за установяване на стратегическо партньорство между страните.", "date": "2018.06.17", "title": "Ципрас е първият гръцки премиер, който посещава Македония"}
{"url": "https://www.24chasa.bg/novini/article/6917114", "text": "Пратеникът на ООН за Йемен Мартин Грифитс продължава започналите спешни дискусии за стратегическия пристанищен град Ходейда, намиращ се под контрола на бунтовниците хуси, предаде Франс прес. Евентуално продължаване на започналата в сряда офанзива на правителствените сили за отвоюване на Ходейда предизвиква притеснения за евентуално прекъсване на хуманитарната помощ за страната, по-голямата част от която преминава през пристанището на града. Помощта е от жизненоважно значение за страната, обхваната от война от повече от три години. Според ООН хуманитарната криза в Йемен е най-тежката в света, предаде БТА.  Според кореспондент на АФП се очаква Грифитс да предложи на бунтовниците хуси да предадат контрола над Ходейда на комитет под надзора на ООН, за да се избегнат нови сблъсъци. Обединените арабски емирства (ОАЕ) изразиха подкрепата си за мисията на Грифитс. ОАЕ е важен член на водената от Саудитска Арабия коалиция, която подкрепя правителствените сили, отбелязва АФП. \"Жителите на Ходейда искат да бъдат освободени възможно най-скоро\", заяви в Туитър външният министър на Обединените арабски емирства Ануар Гаргаш. \"Коалицията ще продължи с военната и хуманитарната си подготовка, за да постигне възможно най-бързо този резултат\", добави той.", "date": "2018.06.17", "title": "Пратеник на ООН преговаря за край на боевете в йеменския град Ходейда"}
{"url": "https://www.24chasa.bg/novini/article/6917121", "text": "Слабо земетресение разлюля Югозападна България в 5:39 часа сутринта, информира Европейския сеизмологичен център. Епицентърът е бил на 12 км северно от Разлог, на 27 км източно от Благоевград и на 79 км южно от София. Огнището е било на 8 км дълбочина. Засега няма данни за пострадали хора или нанесени материални щети.", "date": "2018.06.17", "title": "Земетресение в Югозападна България"}
{"url": "https://www.24chasa.bg/novini/article/6917116", "text": "Най-малко 17 души загинаха тази седмица в райони на Североизточна Индия, обхванати от мощно наводнение, предаде ТАСС, цитирана от БТА.  По данни на медиите мощните мусонните дъждове в региона са довели до рязко повишаване на равнището на водата в реки в щатите Асам, Мизорам и Трипура и са довели до множество свличания на земни маси. Засегнати от наводнението са най-малко 425 000 души. Властите са организирали лагери за временно настаняване на бежанците и оказват помощ на пострадалите.", "date": "2018.06.17", "title": "Най-малко 17 жертви на наводнение в Индия (Снимки)"}
{"url": "https://www.24chasa.bg/novini/article/6917129", "text": "Турция смята да изгради собствена научна база на Антарктида следващата година. Това заяви президентът на страната Реджеп Ердоган на официалната си страница в Twitter, цитиран от БГНЕС. \"До 2019 г. ще създадем собствена научна база, благодарение на която Турция ще се присъедини към 30-те страни, които имат научни полярни станции на Антарктида\", се казва в съобщението.", "date": "2018.06.17", "title": "Турция ще изгради собствена научна база на Антарктида"}
{"url": "https://www.24chasa.bg/novini/article/6917132", "text": "Към Преспанското езеро се заканиха да тръгнат част от протестиращите пред парламента в Атина. На площад „Синтагма” снощи имаше сблъсъци с полицията. За да разпръснат демонстрантите, според които Македония е гръцка, силите на реда използваха сълзотворен газ, предаде NOVA.  Протестите приключиха около полунощ. Постепенно се успокоява политическото напрежение в Гърция. Алексис Ципрас оцеля при вчерашния вот на недоверие и той остава на поста премиер на страната. Днес той пътува към Преспанското езеро, за да участва при подписването на историческия договор между Гърция и Македония за промяна на името на Македония.", "date": "2018.06.17", "title": "Размирици и сълзотворен газ на протеста в Атинa"}
{"url": "https://www.24chasa.bg/novini/article/6917144", "text": "Северна Корея (КНДР) няма да се откаже от ангажимента си да проведе пълна денуклеаризация в замяна на гаранции за сигурността си от страна на САЩ, заяви японският външен министър Таро Коно в интервю за канала Ен Ейч Кей, цитирано от ТАСС. \"В Северна Корея обещанието на върховния лидер има особено значение, особено ако е дадено в писмен вид\", подчерта министър Коно. \"Важно е и това, че за пълната денуклеаризация е съобщено в страната. Мисля, че в подобна ситуация КНДР няма да се откаже от ангажимента си\", добави той, цитиран от БТА.  На срещата между президента на САЩ Доналд Тръмп и севернокорейския лидер Ким Чен-ун, състояла се на 12 юни в Сингапур, беше подписан съвместен документ. В него се обявява, че Пхенян е готов да приеме пълна денуклеаризация на Корейския полуостров, а в замяна САЩ поемат отговорност да предоставят на КНДР гаранции за сигурността на страната, без да уточняват какви конкретно. В рамките на споразумението с КНДР Вашингтон е предявил искания по 47 пункта, добави Таро Коно. Те са били представени от държавния секретар на САЩ Майк Помпейо по време на посещението му в Пхенян. Той е съобщил пред севернокорейските власти, че САЩ разбират под \"пълна денуклеаризация\" ликвидирането на ядреното и други видове оръжия за масово унищожение по проверим и необратим начин. \"Ако искането за пълна денуклеаризация в това разбиране не бъде изпълнено, няма да бъдат отменени и санкциите\", подчерта японският външен министър. За момента не се обсъжда въпроса за съкращаване на американския военен контингент в Южна Корея, заяви министърът. \"За това не може да става дума, докато не се промени кардинално ситуацията в областта на сигурността в региона\", добави той.", "date": "2018.06.17", "title": "Северна Корея ще спази обещанието \nси за денуклеаризация"}
{"url": "https://www.24chasa.bg/novini/article/6916861", "text": "Истински слон видях в зоологическата градина в София - там ме заведоха мама и тате. Слонът беше сив, грамаден и добър, но ми се стори малко тъжен. За да изглежда по-весел, ми хрумна да го преоблека в цветни дрехи. Изпъстрих го целия с оранжеви и жълти цветя, сложих и по клепналите му уши и в хобота. Очите му направих като на момиче - хубави и нежни”, описва 6-годишната Александра Георгиева от плевенската школа “Колорит”. “Слонът е като жив! Същинска пролетна градина”, насърчава я ръководителката Майя Ананиева. Александра Георгиева спечели златен медал от 9-ия международен конкурс “Ароматът на изкуството” в Хайдерабад, Индия. Най-високото отличие на форума е за двете ѝ живописни творби “Цветен слон” и “Риба в червено”. За рибата артпедагожката Ананиева дава трудна творческа задача - изисква при изграждане на картината да се наслоят хиляди нюанси на червеното. Рибата я сънувах, преди да я нарисувам. “Уж е червена, а прилича на златната рибка от приказката”, казаха ми първите, които видяха рисунката. Моята “Риба в червено” наистина стана златна заради медала от Индия. И нали вълшебната рибка сбъдва желания - нека чуе моето: Иска ми се един ден да стана голяма художничка. Тогава ще отида в Париж и ще нарисувам Айфеловата кула - толкова е висока и красива”, размечтава се Алекс. “Александра е в “Колорит” от 2 г. Бързо прие основното правило в школата: художникът вижда невидимото за другите и с преживяванията и емоциите си създава свой неповторим приказен свят. Александра притежава артистичен потенциал и отвежда в тайнството на невидимото с нестандартно мислене, композиционни и колоритни послания”, оценява Майя Ананиева. “Вкъщи Алекс рисува постоянно и на каквото ѝ падне. В портретите ѝ сме цялото семейство, включително и малкото ѝ братче. Виктор се роди през декември, а Алекс първо на него показва рисунките си. Слага ги в легълцето му и дълго и подробно разказва всяка. В Ловеч я заведохме да разгледа Покрития мост. Вековният архитектурен шедьовър така я развълнува и вдъхнови, че веднага го нарисува. Събираме творбите ѝ - вече сме напълнили 3 папки. Образите и боите не я оставят и нощем. На сън сме я чували да си приказва за топли и студени цветове. Нямаме си домашен любимец, но тя много обича да рисува животни”, казва майката на Алекс Весела Георгиева Александра учи в първи клас в елитното училище “Христо Ботев” в Плевен. Като научили за наградата от Индия, съучениците ѝ се изредили да я поздравяват. Всеки ден я посрещат с думите: “Какво нарисува вчера? Показвай всичко!”. А през междучасията се трупат да разглеждат обагрените в топли и ярки бои рисунки на първокласничката. Едва на 5 г. Алекс получава златен плакет и първа награда от петото международно биенале на детската рисунка в Свищов. Отличието е за творбата ѝ “Тукан”, изпълнена в сложна живописна техника. На световния детски конкурс “Малък зограф 2017” ѝ дават поощрителна награда за рисунката “Тъжният вълк”. В Индия се заговори за България, тъй като към Плевен тръгват още награди за деца от “Колорит”. Журито на международното състезание присъжда почетен медал на Ана Танова за “Приказни бухали”. “В рисунката ѝ загадъчните сложни нюанси сякаш експлодират”, признават капацитети в детското творчество. Почетен медал има и “Жена с цветя” на 10-годишната Белослава Митева. В Плевен пристигат 3 дипломи, те са за 9-годишния Йордан Гъдулков, който се представя с “Рак”, изпълнен изящно с пастели, за експресивната “Котка с котенца” на Тони Ангелов, на 5 г., и за поетичната рисунка “Момиче с котета” на Калина Христова, 9-годишна. “Навсякъде по света художници и зрители, докато се любуват на рисунките на децата от “Колорит”, опитват да разгадаят защо са толкова изразителни. Отговорът може би е, че в тях има ярка емоционалност и преживяване. Детето не разграничава реалното от онова, което не може да се случи. Затова в рисунките си по невероятен начин съчетава нещата от живота и мечтите си. На платното се появява реалното, потопено в приказното и в мечтата”, обяснява Майя Ананиева. Художничката създава “Колорит” преди 27 г. Наградите за школата вече са над 6000, пристигат от всички краища на планетата. Ананиева сравнява работата в школата с безкрайна олимпиада. Хубаво е да покориш върха и да станеш първи сред 20 000. За да запазиш шампионската титла обаче, освен дарование е нужен и характер на боец. Децата се радват на наградите, но не се опияняват от успеха. Задава се нова тема и започват отначало. В непознатия и чуден свят на изкуството няма лесни пътеки - всички са с равен старт и винаги трябва да се доказват. За да попаднат в “Колорит”, малките трябва да са навършили 4 г., такова е задължителното условие на Ананиева. Водят ги родители и педагози от забавачниците, които първи са усетили увлечението им. Задачата на педагога е да ги отведе в лабораторията на творчеството. “Може би не всички ще станат художници. Голямата цел е да умеят да открояват красотата дори в мидата, изхвърлена на пясъка от морето, в пеперудата или в някаква странна тревичка”, разсъждава учителката. За високите си постижения като ръководител на “Колорит” Майя Ананиева е отличена със специален сертификат на художествената академия “Чуби” в Токио. Носител е на най-високите отличия в Португалия, Русия, Италия, Полша, Македония, Украйна, Словакия, където е преподавала в майсторски арткласове. Членува в международната асоциация за пластични изкуства към ЮНЕСКО. Има 14 самостоятелни изложби. Възпитаниците ѝ работят по света - в Италия, САЩ, Великобритания, Германия, Швейцария.", "date": "2018.06.17", "title": "Алекс сънувала рибата, преди да я нарисува в червено"}
{"url": "https://www.24chasa.bg/novini/article/6917147", "text": "Когато човек има нарушение в храненето, непрекъснато мисли какво да яде, колко да яде и мисли само за калории, вместо да следва естественото хранене като баланс. Това посочи пред   Детелина Стаменова, психотерапевт и специалист по хранителни разстройства и емоционално хранене. Прекаляването с храната може да значи глад, преяждане или очистване, посочи специалистът и по думите й това се случва, когато не се доверяваме на тялото си и се разкъсваме между душата и тялото си. Сред „новите” хранителни разстройства е орторексията, което се характеризира с концентрация само на био и органична храна, както и веганство. Друго разстройство е хиперфагия – синдром на нощното преяждане. Човек гладува, после се събужда нощем и тайно започва да яде. Сблъсъкът на Нели с орторексиятя и хиперфагията започва с думите „трябва да сваля няколко килограма.”", "date": "2018.06.17", "title": "Какво е емоционално хранене?"}
{"url": "https://www.24chasa.bg/novini/article/6917149", "text": "Южна Корея и САЩ се очаква да оповестят тази седмица, че ще прекратят провеждането на големи съвместни военни учения, но при условие, че те ще бъдат подновени, ако Северна Корея не спази обещанието си да се откаже от ядрените си оръжия, предаде днес агенция Йонхап, цитирана от БТА.  Агенцията цитира неназован правителствен източник в Сеул, според когото прекратяването ще се отнася най-вече за трите големите съвместни маневри, които САЩ и Южна Корея провеждат всяка година, но не и за рутинните военни учения от по-малък мащаб. След историческата среща на върха в Сингапур между президента на САЩ Доналд Тръмп и севернокорейския лидер Ким Чен-ун, Тръмп каза, че ще спре \"провокативните, неуместни и скъпи\" съвместни военни маневри с южнокорейските въоръжени сили, които Пхенян смята за подготовка за нахлуване на Север, отбелязва Йонхап. В момента военните власти на САЩ и Южна Корея провеждат консултации относно съвместните големи учения, които Тръмп обеща да прекрати, и се очаква резултатите от тези консултации да бъдат обявени тази седмица, съобщи източник, пожелал анонимност. Правителствени източници в Сеул съобщиха също така, че Южна Корея е предложила Северна Корея да изтегли дългобойната си артилерия от силно укрепената граница между двете страни като стъпка към намаляване на напрежението. Предложението е било направено на състоялите се в четвъртък разговори между висши военни представители на Севера и Юга. Тази среща на равнище генерали е първата от над 10 години. Южнокорейските военни са предложили редица мерки за намаляване на напрежението, включително изтеглянето на далекобойните артилерийски единици на около 30-40 км от военната демаркационна линия,разделяща двете Кореи, съобщиха запознати с въпроса, цитирани от Йонхап. Тази среща е имала за цел да се подготвят конкретни мерки в изпълнение на Декларацията от Панминчжон, приета на 27 април при историческата среща на върха между лидерите на Севера и Юга в граничното селище. В нея се призовава за съвместни усилия за намаляване на военното напрежение и \"практическото елиминиране на опасността от война\". Агенцията цитира южнокорейската Бяла книга по въпросите на отбраната от 2016 г., според която Северът разполага с 14 100 артилерийски единици, включително 5500 мобилни ракетни установки, повечето от които са разположени близо до границата. Те представляват непосредствена заплаха за южнокорейската столица Сеул, която се намира само на 60 км от границата. На срещата в четвъртък двете страни са се договорили напълно да възстановят западната и източната военни комуникационни линии между тях и да изпълнят в пълен обем споразумението от 2004 г. за предотвратяване на случайни военни сблъсъци в морето на Запад от тях. Те са обсъдили също начини за демилитаризиране на граничното селище Панминчжон.", "date": "2018.06.17", "title": "Южна Корея и САЩ ще обявят отказа си от \nголеми военни учения"}
{"url": "https://www.24chasa.bg/novini/article/6917153", "text": "\"Целувайте децата си поне веднъж на ден. Казвайте им, че ги обичате, дори и да ви ядосват\", сподели пред bTV Тя се спускала на водна пързалка, когато веднага след нея се е спуснало друго дете, което я ударило в корема. Била е откарана с линейка в една болница, после – в друга, но е починала, сърцето ѝ е спряло. \"Ако след Вивиан не се беше пуснало веднага следващото дете, сега нашето щеше да е живо\", твърди Антония Вачева. Родителите били разпитвани от полицаи за цвета на банския на детето, за това как изглежда, но в крайна сметка се оказало, че годни кадри от камерите в аквапарка няма. Те търсят свидетели на инцидента от 7 юни. Подозират, че записите от камерите са изтрити. По думите им в курорта е имало много българи по това време. Освен това те не са получили никакви медицински документи, дори не са им издали смъртен акт за Вивиан. \"Ако има добри хора, които са били на 7 юни на съоръжението, нека да кажат истината и да свидетелстват. Това е важното. Ние сме отишли там, за да се забавляваме. Аз я държах за ръка, като се пуска по пързалката я пуснах. Не мога да изчисля кога следващият ще се пусне и с каква сила\", разказва опечаленият баща.  Родителите разказват, че линейката е дошла много бързо. \"Като я качваха видях само посинялата й ръчичка. Казаха, че има пулс и я качват за операция\". Лекарите говорели на турски и родителите така и не разбрали защо дете в такова състояние е водено на 100 км.", "date": "2018.06.17", "title": "Родителите на Вивиан: Ако след нея не се беше пуснало веднага друго дете, нашето щеше да е живо"}
{"url": "https://www.24chasa.bg/novini/article/6917157", "text": "Броени минути остават до официалната церемония по подписване на споразумението за разрешаване на македонско-гръцкия спор за името и за стратегическо партньорство между правителствата на Република Македония и на Република Гърция. Събитието е предвидено за 10.30 ч. в гръцкото село Псарадес на брега на Преспанското езеро. Драконови са мерките за сигурност. Алексис Ципрас се очаква да пристигнат около 10:30 часа заедно с външния министър Никос Котзя, специалния пратеник на ООН Матю Нимиц вицепрезидента на Европейската комисия и върховния представител на ЕС Федерика Могерини, комисаря на ЕС, отговарящ за разширяването Йоханес Хан и представител на генералния секретар на ООН Антонио Гутиерес, Розмари Ди Карло, заместник-генерален секретар за политически въпроси. От другата страна ще пристигне министър-председателя на Македония Зоран Заев, заедно с външния министър Никола Димитров, с лодка през езерото, ако позволи времето. Ако не позволи, тъй като се очакват валежи според прогнозата, ще пристигне с автомобил от новия граничен пункт в района Мъглявината, който наскоро започна да работи. Гръцкият министър-председател и други длъжностни лица ще посрещнат на яхтеното пристанище гостите и пеша, на няколко метра, ще се отправят към озеленен подиум, където ще се проведе церемонията по подписване. След приключване на церемонията, двамата премиери, външни министри и официални гости ще се качат на лодки и ще отидат от другата страна на езерото, от македонската страна и по-специално в град Отесово, където ще има официален обяд. В церемонията по подписването ще присъстват от гръцка страна също заместник-министър на външните работи Георгиос Катругалос, заместник-министър на външните работи Йоанис Аманатидис и депутати на СИРИЗА от района на Македония. От македонска страна, също ще присъстват вицепрезидентът и министър на отбраната, заместник-председател и министър на вътрешните работи. Интересът на медиите към церемонията по подписването на споразумението е голям. Около 170 журналисти, режисьори и техници са акредитирани от Гърция и БЮРМ, но и от България и Сърбия. Псарадес до 1928 г. се наричат Нивици. Това е единственото гръцко селище на брега на Голяма Преспа и е обявено за традиционно селище. В Псарадес през 1949 г. се играе едно от последните действия на гръцката гражданска война. В селската църква на 25 и 26 март 1949 г. тогавашният лидер на ККЕ Никос Захариадис провъзгласява правото на самоопределение на \"македонския\" народ, пишат гръцки медии. Снощи след тридневни дискудии в гръцкия парламент вотът на недоверие срещу правителството на премиера Алексис Ципрас, внесен от опозиционната Нова Демокрация бе отхвърлен със 153 гласа. Поводът бе споразумението за името на Македония, което Атина и Скопие обявиха по-рано тази седмица. От общо 280 членове, присъстващи 127 депутати от опозицията, Димитрис Каменнос от АНЕЛ и независимия депутат Йоргос Кацантонис гласуваха \"за\", а 153-ма от СИРИЗА и АНЕЛ гласуваха против него. Освен това Парламентарната група на ККЕ напусна дебата, а депутатът от Златна зора Янис Сакинидис отсъстваше от гласуването.", "date": "2018.06.17", "title": "Минути остават до историческия акт на подписване в Псарадес"}
{"url": "https://www.24chasa.bg/novini/article/6917170", "text": "В сезона на летните отпуски хиляди българи потеглят за почивка през границата. По данни на Министерството на туризма миналото лято над 300 000 българи са почивали в чужбина. Голяма част от тях избират по-близките дестинации - като Гърция, Турция, Сърбия, и предпочитат да пътуват със собствен транспорт. За да избегнат неприятни срещи с властите по пътя, е важно шофьорите предварително да проучат какви са основните правила за движение в съответната държава, към която тръгнат, съветват от Съюза на българските автомобилисти (СБА). „Сериозно перо” за българския джоб са паричните санкции в Гърция. За използване на антирадар от шофьорите се налага глоба от 2000 евро, лишаване от свидетелство за управление за месец и сваляне на регистрационните табели за 60 дни. Преминаването на червен светофар се санкционира с глоба от 700 евро. Освен това се отнемат регистрационните табели на автомобила за 60 дни, както и шофьорската книжка на водача за 20 дни. Глоба от 700 евро и 20 дни лишаване от право на управление е наказанието и при неправилно изпреварване или изпреварване на жп прелез. Забранен обратен завой „бърка в джоба” на провинилия се шофьор с 200 евро, отнемат се регистрационните табели на автомобила и шофьорската книжка на водача за срок от 20 дни. Предприемане на опасна маневра се наказва с 700 евро, 30 дни без книжка и 10 дни без регистрационни табели. За превишаване на максимално допустимата скорост с 30 км/ч, както и движение по автомагистрала с над 150 км/ч, виновните шофьори получават глоба от 350 евро и 90 дни лишаване от право на управление. Пияните водачи се наказват с глоба от 200 до 700 евро, в зависимост от количеството употребен алкохол и отнемане на книжката за три месеца (90 дни). Според гръцките закони при заплащане на наложените глоби в 10-дневен срок, размерът на дължимото наказание се намалява с 50% от указаното в квитанцията. От април т.г. в Сърбия действа нов Закон за движение по пътищата. Глоба от 10 000 динара (около 85 евро) се налага за шофиране без колан или мръсни регистрационни табели. Същото е наказанието при шофиране в населени места със скорост по-висока с 20 до 30 км/ч от разрешената или използване на мобилен телефон без устройство „свободни ръце”.", "date": "2018.06.17", "title": "Какви са санкциите за шофьорите нарушители в съседните ни страни?"}
{"url": "https://www.24chasa.bg/novini/article/6917183", "text": "Китайските имиграционни власти усъвършенстваха процедурите за даване на постоянно местожителство на чужденци. От създаването на Националното управление по имиграционните въпроси на 2 април тази година 1 881 чужденци са получили право за постоянно пребиваване в страната, което се равнява на общия им брой за 2017 г., а времето за получаването на разрешителното бе значително съкратено, предаде bulgarian.cri.cn.  „Получавайки постоянно местожителство, мога да се възползвам от всички социални услуги, които се предлагат на китайските граждани и това ме кара да се чувствам като у дома си в Китай.\", споделя един от чужденците, получил документа на церемония в гр. Ханджоу, специално организирана за случая.", "date": "2018.06.17", "title": "Китайските имиграционни власти ускориха процедурите за постоянно местожителство на чужденци"}
{"url": "https://www.24chasa.bg/novini/article/6917181", "text": "Министерството на търговията на Китай съобщи в събота, че ще наложи временни антидъмбингови мита за внасяната от САЩ и Япония йодоводородна киселина, както и за внасяния от САЩ, Саудитска Арабия, Малайзия и Тайланд етаноламин, предаде  В предварителното си решение министерството посочва, че компаниите продават на китайския пазар големи количества евтини киселини и етаноламин, внесени от горепосочените държави, и подобен внос е причинил значителни щети на местната индустрия. От 23 юни за внесената йодоводородна киселина трябва да се заплати депозит на китайската митница в рамките на 41,1% до 118,8%, а за етаноламина процентът варира между 11,7% и 97,3%.", "date": "2018.06.17", "title": "Китай предприема антидъмпингови мерки за вносните химически вещества"}
{"url": "https://www.24chasa.bg/novini/article/6917192", "text": "19 годишно момиче от Айтос е било пребито до смърт на 16 юни, за убийството е задържан нейният приятел. Той е на 27 г. от столицата, криминално проявен, съобщиха от пресцентъра на ОД МВР Бургас. Сигнал за тежкия инцидент  е получен в полици около 20,25 ч. на 16 юни. В жилище на ул. \"Хаджи Димитър\" е открито младо момиче в безсъзнание, с множество травми по главата и тялото. Пострадалата Ивета Т. е откарана в болница с тежка мерепно-мозъчна травма, но издъхва в 02,40  ч. на 17 юни, вследствие на нараняванията си. От полицията съобщиха още, че са извършени  множество процесуално-следствени действия  - оглед на местопроизшествието, разпит на свидетели, изземване на образци, натривки. По случая е образувано досъдебно производство, уведомена е Бургаска окръжна прокуратура.", "date": "2018.06.17", "title": "19-годишна пребита до смърт в Айтос, задържаха приятеля й (Обновена+снимки)"}
{"url": "https://www.24chasa.bg/novini/article/6917198", "text": "Председателите на Македонската академия на науките и изкуствата и на Българската академия на науките Таки Фити и Юлиан Ревалски ще информират днес в Охрид за подписания вчера договор за сътрудничество, предаде агенция МИА, цитирана от БТА.  Става въпрос за Платформа за сътрудничество на академиите и помощ при реализирането на Договора за приятелство, добросъседство и сътрудничество между Македония и България, поясниха от МАНУ.", "date": "2018.06.17", "title": "Председателите на МАНУ и БАН ще помагат за Договора за сътрудничество между България и Македония"}
{"url": "https://www.24chasa.bg/novini/article/6915949", "text": "Делът на тока от възобновяеми източници за ЕС да стигне до 32% от общия енергиен дял до 2030 година. За това се договориха само преди ден Европейската комисия, Европарламентът и Съветът на ЕС. Директивата за възобновяема енергия е била затворена късно вечерта в четвъртък след 9-часови разговори. Това съобщи зам.-министърът на енергетиката Жечо Станков. През 2023 г. целите на ЕС ще бъдат прегледани отново с възможност да бъдат завишени. Според Европейската комисия това ще допринесе сериозно за постигането на политическия приоритет, оповестен от председателя Жан-Клод Юнкер преди 4 години, а именно - ЕС да се превърне в световен лидер по производство на енергия от възобновяеми източници. Те имат за цел да помогнат на Европейския съюз да постигне към 2030 г. целта си да намали изхвърляните от човешка дейност парникови газове с поне 40% под нивото от 1990 г. Това е ангажиментът, поет от 28-те страни членки към Парижкото споразумение за климата, опитващо да намали глобалното затопляне до не повече от 2 градуса в края на века. В момента от страните-членки на ЕС, се изисква да имат 16% дял от ВЕИ в енергийния микс. За сравнение, България е изпълнила отдавна критерия с 18,8%. Според статистика на Евростат другите страни отличнички в ЕС са още Чехия, Дания, Естония, Хърватия, Италия, Литва, Унгария, Румъния, Финландия и Швеция. С най-ниски дялове на произведена ВЕИ енергия са Люксембург, Малта и Холандия. За да влезе в сила, директивата за възобновяемите източници трябва да бъде официално одобрена от Европейския парламент и Съвета на ЕС. ", "date": "2018.06.17", "title": "32% дял на ВЕИ в микса електроенергия до 2030 г."}
{"url": "https://www.24chasa.bg/novini/article/6917106", "text": "Президентът на САЩ Доналд Тръмп поздрави вчера унгарския премиер Виктор Орбан за преизбирането му и сформирането на ново правителство, предадоха ДПА и Асошиейтед прес, цитирайки изявление на Белия дом. Двамата лидери разговаряха по телефона, като обсъдиха нуждата от силни национални граници. Освен това те обсъдиха неотдавнашната среща на високо равнище между Тръмп и севернокорейския лидер Ким Чен-ун, предаде БТА.  Унгарският премиер е известен с твърдите си възгледи против имиграцията и с критиките си срещу инвеститора и политически активист Джордж Сорос, отбелязва АП, добавяйки, че за разлика от политиката на предишни президенти, Тръмп открито възхвалява авторитарни лидери. Орбан и Тръмп обещаха да поддържат силни двустранни отношения. Това е нов пример как президентът на САЩ търси по-близки контакти с европейски правителства, които се отнасят критично към ЕС и са твърди по отношение на имиграцията. Неотдавна Тръмп похвали новия италиански премиер Джузепе Конте, чието правителство заема твърда позиция по въпросите на миграцията. Твърдата съпротива на Орбан срещу имиграцията и бежанците го доведе до сблъсък с ЕС. Миналата седмица унгарският премиер нарече вълната от бежанци и мигранти, заляла Европа през последните години, заговор на спекуланти да увеличат печалбите си, като посочи специално американския инвеститор и филантроп Джордж Сорос. При управлението на Тръмп САЩ се оказват все по-изолирани, отбелязва ДПА.", "date": "2018.06.17", "title": "Тръмп поздрави Орбан за сформирането \nна ново правителство"}
{"url": "https://www.24chasa.bg/novini/article/6917108", "text": "Договорът за разрешаване на македонско-гръцкия спор за името и за стратегическо партньорство между правителствата на Република Македония и на Република Гърция ще бъде подписан тази сутрин в Псарадес, от гръцката страна на Преспанското езеро, след което официалната среща на двете делегации ще продължи от македонската страна на Преспа, в Отешево, съобщи македонската правителствена пресслужба, цитирана от БТА.  Подписи под договора ще положат министрите на външните работи на Македония и на Гърция Никола Димитров и Никос Кодзиас и посредникът в спора посланик Матю Нимиц. Във водената от премиера Зоран Заев македонска делегация ще бъдат външният министър Никола Димитров и вицепремиерите Буяр Османи, Радмила Шекеринска и Оливер Спасовски. Македонската делегация ще бъде посрещната в Псарадес от гръцкия премиер Алексис Ципрас и външния министър Никос Кодзиас. Предвидено е премиерите Зоран Заев и Алексис Ципрас да направят обръщения на церемонията. След това делегациите на двете страни заминават на македонска територия, където ще имат официална среща, двустранен разговор и тържествен обяд в Отешево. На церемонията в Псарадес и в Отешево ще присъстват върховният представител на ЕС за външната политика и сигурността Федерика Могерини, еврокомисарят Йоханес Хан, както и Розмари ди Карло - заместник генерален секретар на ООН. Както припомнят македонските медии, два дни преди подписването на постигнатия договор за името Република Северна Македония премиерът Заев остава на позицията, че тази стъпка ще донесе само ползи за двете страни и целия регион. Подписването на договора ще бъде съпроводено и от протести. Населението на Северна Гърция се мобилизира за протести в Преспа. Демонстрациите са организирани от \"Комитета за защита на гръцкия характер на Македония\", който организира и превоз с автобуси за онези, които желаят да участват в протестите. Опозиционната македонска партия ВМРО-ДПМНЕ организира протестен марш в Битоля. Според ВМРО-ДПМНЕ \"договорът е вреден и противоречи на националните интереси\". Подписаният договор най-вероятно ще бъде внесен на правителствено заседание в понеделник сутринта, а до средата на следващата седмица и в парламента. Преди да получи зелена светлина на пленарно заседание договорът ще трябва да мине и през парламентарната комисия за външна политика, председателствана от ВМРО-ДПМНЕ, а дебатите не са ограничени във времето, отбелязва телевизия Сител. След ратификация в парламента договорът трябва да бъде подписан от президента Георге Иванов, който вече заяви, че не възнамерява да подписва документ, предвиждащ промени в конституцията и име за всеобща употреба.", "date": "2018.06.17", "title": "Днес Атина и Скопие подписват договора \nза името на Македония"}
{"url": "https://www.24chasa.bg/novini/article/6917110", "text": "Германската канцлерка Ангела Меркел, която се бори да предотврати свързана с въпроса за миграцията криза в своето коалиционно правителство, се опитва да организира среща на страни от ЕС, които да обсъдят проблема преди срещата на европейските лидери на 28 и 29 юни, предадоха Ройтерс и ТАСС, цитирайки в. \"Билд\". Снощи в. \"Билд\" съобщи на сайта си, че Меркел иска да обсъди възмони решения с Гърция, Италия и Австрия. \"Все още не е прието, на етапа на планирането сме. Не е ясно и кога ще се състои тази специална среща\", заявява пред вестника член на италианското правителство, предаде БТА.  Според \"Билд\" е възможно срещата да бъде организирана следващия уикенд. Засега няма коментар от германското правителство. Сред страните от ЕС няма единодушие относно начина за справянето с големите групи хора, бягащи от конфликти, особено в Близкия изток. Проблемът излезе на преден план тази седмица, след като ново италианско правителство отказа да позволи на кораб със стотици мигранти да акостира на негово пристанище. Меркел заема твърда позиция, че миграционната политика може да бъде договаряне и прилагана само на европейско равнище. Съюзниците й от баварския Християнсоциален съюз (ХСС) и вътрешният министър Хорст Зеехофер искат едностранни действия. Според в. \"Билд\" не е ясно дали Испания и други страни от Балканите ще участват в организираната от Меркел среща.", "date": "2018.06.17", "title": "Меркел организира среща за миграцията със страни от ЕС заради криза в правителството си"}
{"url": "https://www.24chasa.bg/novini/article/6917112", "text": "Общо 629 спасени в морето мигранти пристигат днес в испанското пристанище Валенсия след девет дни в морето, но въпросът за европейския подход към имиграцията остава открит, предаде Ройтерс, цитирана от БТА.  Испания се притече на помощ на мигрантите, предимно от Субсахарска Африка, след като Италия и Малта отказаха да му позволят да пусне котва в техни пристанища. Италианското правителство използва кораба, за да покаже антиимигрантската си позиция, а наскоро встъпилият в длъжност испански премиер Педро Санчес демонстрира по-либерално отношение, но проблемите около кораба \"Акуариус\" подчертаха липсата на единна позиция на ЕС за справянето с потоците от хора, бягащи от бедността и конфликтите. \"Хората идват в Европа, търсейки европейски ценности, солидарност и подкрепа\", заяви вчера генералният секретар на Червения кръст Елхаджи ас Си на пресконференция във Валенсия. \"Всичко друго е предателство към самата Европа\", добави той. Екип от 2320 души очакват във Валенсия \"Акуариус\" и двата италиански кораба, които поделиха пътуващите в него, за да направят пътуването по-безопасно. Антимигрантските настроения в Италия се засилиха, след като над 600 000 души пристигнаха в страната за последните пет години. Това помогна на националистическата партия \"Лига\" да стане част от коалиционното правителство. В Испания за момента пристигат далеч по-малко, но броят им нараства бързо. Повечето испанци подкрепят приемането и оказването на помощ на бежанците, показват проучванията на общественото мнение. Според италианското правителство трафикантите се възползват от неправителствените хуманитарни организации, поради което им забрани да водят в италиански пристанища мигранти, спасени от техни кораби. Италианският твърдолинеен вътрешен министър Матео Салвини заяви във Фейсбук, че \"Тези хора трябва да разберат, че Италия повече не желае да насърчава бизнеса с незаконната имиграция, така че ще трябва да намерят други [неиталиански] пристанища, към които да се насочат\". В отговор една от неправителствените организации, \"Мишън Лайфлайн\", написа на немски език в Туитър \"Когато фашистите ни популяризират...\" Салвини отвърна с гневен туит, заявявайки, че \"обидите и заплахите няма да ни спрат\". Италианците ще управляват собствената си страна, обеща той. Няколко часа по-късно италианският министър на транспорта Данило Тонинели отправи в Туитър призив към Холандия, където са регистрирани корабите на организациите, \"да ги накара да се върнат у дома\". Спасителните мисии на хуманитарните организации нарушават международните правила, защото не разполагат с адекватни за целта средства и може да поставят под заплаха живота на хора, заяви министърът. \"Мишън Лайфлайн\" отхвърли това твърдение.", "date": "2018.06.17", "title": "629 мигранти от \"Акуариус\" пристигат \nв Испания въпреки политическата буря"}
{"url": "https://www.24chasa.bg/novini/article/6917191", "text": "И аз, и Десислава Радева сме достатъчно свободолюбиви да изразяваме свободно мнението си и очевидно така се чувстваме, дали сме еднакви не мога да кажа. Това каза по  Светлана Дончева, съпруга на вицепремиера Томислав Дончев по повод поста си във Фейсбук за циганите. Тя бе запитана намира ли, че има еднакво свободомислие с Десислава, съпругата на президента Румен Радев. Светлана Дончева уточни, че не следи постовете на Десислава Радева и това, което научава е от медиите. Не съм расист, не мразя циганите, не смятам, че са по-долна категория от нас, но и тук монетата има две страни, каза Дончева. Всеки трябва да има и права, и задължения. Постът ми във „Фейсбук” е насочен към това. Поводът са две случки, които са я провокирала. Първата е от Габрово. „Видях видео от мой приятел в Габрово – на пръв поглед нищо необичайно, докато не пуснах звука и се чу оглушителна циганска музика, явно огласяща целия квартал. Това е кварталът, където Томислав е израснал и се вижда и блока му. Видеото е заснето в 20 ч. вечерта, а музиката идва от апартамент в блок”, посочи тя. Музикалният тормоз бил денонощен, а полицията има ограничени правомощия. „ На пръв поглед е лесно – подаваш сигнал до полицията, която трябва да осигури обществения ред. Но не е така. Полицията може само да направи забележка, не може да влезе вътре или да отнеме устройството, а тормозът е денонощен”, каза Дончева. Вторият повод е репортаж за бой на столично кръстовище заради кон, отново с участие на роми. „Съчетавайки двата повода това провокира моята реакция. Това е предисторията на този според мен изкуствен скандал”, каза тя. Смята, че за момента ромската интеграция е илюзия, макар че отговорът не е еднозначен. „Има много цигани, които са успели да се интегрират и да излязат от ужасния социален модел, има цигани, които завършват медицина, стават инженери. Те са пример, че не са по-долна класа от нас, но голяма част от тях не са осъзнали задълженията си към това общество”, посочи тя. По думите на Дончева тя се е извинала за поста си, защото „по инерция сложих циганите под общ знаменател и тези, които са се образовали и са се интегрирали могат и ще се почувстват засегнати.” Томислав реагира както само той може – сдържано и с уважение. Ние сме равноправни и живеем така от много години, каза още жената до вицепремиера. „Мисля, че със случката допринесох за имиджа му, не, че той има нужда от това, той има достатъчно позитивен имидж.” Постът е пример да се говори извън матрицата, не политически коректно. Елитът и медиите са подложени на законна цензура, казва се само половината, а проблем с решава като се сложи на масата, каза Дончева.", "date": "2018.06.17", "title": "Светлана Дончева: И аз, и Десислава Радева сме достатъчно свободолюбиви да изразяваме мнението си"}
{"url": "https://www.24chasa.bg/novini/article/6917203", "text": "\"В първия момент въобще не можах да повярвам., Бях шокиран, че за такава дреболия някой може да извади оръжие, при условие, че нищо не е станало. След това бях по-скоро ядосан, че законност, ред може за някой нищо да не означава. Посред бял ден си правим каквото искаме, все едно сме в 90-те години\", разказа пред \"24 часа заплашеният с пистолет на магистрала \"Хемус\" депутат от БСП Явор Божанков. Случката се разиграла след работния ден в петък, докато Божанков и негов приятел се прибирали с личния му автомобил към Горна Оряховица, където живее. Около 15-тия километър на магистралата той се движел в лявата лента, когато зад него се приближил сив автомобил и интензивно започнал да му светка с фаровете. Щом се прибрал в лявата лента, другата кола се изравнила с него, а човекът до шофьора извадил боен пистолет. \"Около 10 секунди хората, които ми размахаха пистолета, караха успоредно до мен. Бяха ядосани, техният прозорец беше свален и нещо крещяха, но моят не беше и нямаше как да чуя. Първоначално реших, че е някой, който ужасно бърза, а те -недоволни, че мудничко съм се прибрал в лявата лента, не харесали стила ми на шофиране. А преди това изобщо не сме се засичали, не ги познавам, не сме имали какъвто и да е контакт\", разказа Явор Божанков. Той подал сигнал на тел.112 и полицията реагирала много бързо. Хулиганите били спрени около 56-ти км на магистралата. Според Божанков едва в полицията в Правец станало дума, че е депутат, защото имало въпрос дали тази агресия не е свързана с работата му.Категоричен е, че на спешния телефон не е използвал заниманието си, за да разчита на адекватна намеса. \"Не вярвам да има общо с работата ми. Това за мен си беше нелепа агресия в най-чиста форма\", каза Божанков. Докато чакали да им снемат обяснения, нарушители не направили дори опит да се извинят. Срещу мъжете от Левски е образувано досъдебно производство, а депутатът е подписал документ, че не се коментират подробности по разследването. Великотърновският депутат непрекъснато шофира и е ставал свидетел на агресия по пътищата, но казва, че досега някой да извади оръжие, не е виждал. \"Това, което се случва в България, е тема на много сриозен анализ. Тук въобще не става въпрос за изолиран случай. Това малко ме възмущава - че към моя случай има огромно внимание и така трябва, за да противодейства обществото, но това се случва на много хора, а не знам дали там реагират чак толкова\" казва народният представител. След конкретната случка Божанков обмисля самостоятелна законодателна инициатива, свързана с агресията на пътя, но не пожела да коментира подробности. \"Интересно е, нещо което е правено в други държави, в България не е въведено, но искам да го обмисля добре, преди да го оповестя\", каза младият депутат.", "date": "2018.06.17", "title": "Заплашеният с пистолет депутат от БСП: Не е свързано с работата ми, беше нелепа агресия"}
{"url": "https://www.24chasa.bg/novini/article/6917207", "text": "Броят на жертвите при вчерашната самоубийствена терористична атака в афганистанската провинция Нангархар, отговорност за която пое джихадистката групировка \"Ислямска държава\", достигна 36, съобщиха днес местни служители, цитирани от ДПА. Атентаторът са самовзриви с кола бомба по време на безпрецедентно общо празненство на бунтовници талибани, афганистански правителствени войници и цивилни граждани, радващи се на тридневното примирие по случай ислямския празник Айд ал Фитр, който бележи края на свещения месец Рамазан. Подобни масови празненства вчера имаше в столицата Кабул и в още редица провинции и градове на страната, предаде БТА.  Повечето от загиналите са талибани, но сред тях има и правителствени служители и обикновени граждани, дошли на празненството. Ранените са най-малко 65. Инцидентът стана малко след като афганистанският президент Ашраф Гани, че обявеното от правителството 8-дневно прекратяване на огъня с бунтовниците талибани ще бъде продължено. Самите талибани са обявили 3-дневно примирие. Така за първи път от години жителите на страната можаха да излязат спокойно по улиците и да празнуват без страх. Стигна се до незапомнени сцени на веселие с участие както на талибани, така и на правителствени войници и обикновени граждани. Обявеното от правителството 8-дневно примирие приключва в сряда. Талибаните засега не са отговорили на предложението на президента за продължаването му. След снощния кървав атентат обаче, за който те веднага съобщиха, че нямат нищо общо с него, тяхното командване забрани на талибаните да участват в публични събирания, да влизат в градовете и да се срещат с местни хора, нито пък с правителствени войници и служители, по време на примирието. За решението на бунтовниците талибани съобщи техният говорител Забихула Муджахид, цитиран от ДПА. Ройтерс съобщи, че днес ще има пресконференция на Върховния афганистански съвет за мир, който бе създаден преди време с цел да насочва мирния процес в страната. Това очевидно е свързано с надеждите, породени в страната от примирието и с шанса то да бъде продължено. В снощното си обръщение към народа президентът Гани, след като предложи продължаване на примирието, се обърна към талибаните с покана за начало на преговори за мир. Той каза, че иска на тях да се обсъдят \"въпроси от взаимен интерес със съседните страни и присъствието на чуждестранни сили\". Единственият досега опит за преки преговори между талибаните и афганистанското правителство бе през 2015 г., но той се провали почти веднага след началото му. ООН, НАТО и САЩ приветстваха сегашното примирие.", "date": "2018.06.17", "title": "Жертвите от снощния атентат в Афганистан \nса вече 36"}
{"url": "https://www.24chasa.bg/novini/article/6917260", "text": "Трима души са загинали при 14 катастрофи в страната през изминалото денонощие, 13 са ранените, няма опасност за живота им, съобщи МВР. В София са станали две тежки и 31 леки пътни произшествия с двама ранени.                                                                                                                                                                                                                                                                                                                       ", "date": "2018.06.17", "title": "Трима души са загинали при катастрофи в страната през изминалото денонощие"}
{"url": "https://www.24chasa.bg/novini/article/6917262", "text": "„Ще изскочат смачкани преписки и подменени констатации. Аз очаквам лавина от разкрития в „Медицински одит”. Говорим за корупция в най-зловещия й вариант. До там бяха стигнали нещата, че те го бяха приели като стил за работа”. Това прогнозира пред   Димитър Евлогиев, бивш главен секретар в „Медицински одит” Той заема длъжността „главен секретар” в „Медицински одит” около 2 години, но за кратко време казва, че забелязва нередности, за които сигнализира на шефовете си. „Проблеми във всяка администрация има, но около 2016 г. сигналите от колегите зачестиха и нещата започнаха да се влошават. Това започна да става ежедневие. Всеки Божи ден при мен идваше колега с оплакване – за оказване на натиск, за това, че е свършил работа, че има разкрития по нарушенията”, каза още Димитър Евлогиев, бивш главен секретар в „Медицински одит”. „Обвиненията ми са към всички тези хора, към цялото ръководство. Защото ги запознах с проблема, написах го и го депозирах и те, вместо да се коригират, направиха мобилизация и се направи една организирана кампания за публичното ми очерняне – експертно, в личен план, изолация и т.н.”, добавя Димитър Евлогиев. След напускането му обаче той не е виждал доклада за нарушенията в „Медицинския одит”. На въпрос защо само той говори за нарушенията, Димитър Евлогиев заяви: \"Репресиите са страхотни\".", "date": "2018.06.17", "title": "Бивш главен секретар в „Медицински одит”: Очаквам лавина от разкрития"}
{"url": "https://www.24chasa.bg/novini/article/6917265", "text": "Всичко е готово за подписването. Програмата се движи с половин час закъснение. Гръцките политици вече пристигнаха. Първо външният министър Никос Котзя. Няколко минути по-късно Алексис Ципрас пристигна в района, аплодиран от присъстващите като се отправи към яхтеното пристанище, където посрещне премиера на БЮРН Зоран Заев, който пристигна с лодка през езерото заедно с външния министър Никола Димитров. Мерките за сигурност са драконови. Торта е подготвена за специалния пратеник на ООН Матю Нимиц, който днес има рожден ден. Той ще бъде едно от лицата, който заедно с двамата външни министри ще положи подпис под споразумението.", "date": "2018.06.17", "title": "Торта за Матю Нимиц в Псарадес, който празнува рожден ден днес"}
{"url": "https://www.24chasa.bg/novini/article/6917279", "text": "Историческото споразумение за разрешаване на македонско-гръцкия спор за името и за стратегическо партньорство между правителствата на Република Македония и на Република Гърция бе подписано преди минути в гръцкото селище Псарадес. След подписването и официалните слова гръцкият премиер получи подарък червена вратовръзка. Този символичен акт вероятно е първата стъпка към излизане на Гърция от кризата. Припомняме, че Алексис Ципрас обеща да сложи вратовръзка, когато Гърция излезе от кризата. След церемонията политическите лица ще отпътуват с лодки за Северна Македония, където ще има официален обяд.", "date": "2018.06.17", "title": "Официално! Историческото споразумение е факт, Ципрас получи червена вратовръзка (Всичко по темата)"}
{"url": "https://www.24chasa.bg/novini/article/6917284", "text": "В началото на активния летен, сезон има дефицит със спалните места на БДЖ. Причината: недостиг на спални вагони и липсата на единна информационна система за продажба на билети. От държавната железница обещават, че системата ще заработи от началото на юли и проблемът с купуването на запазените места ще отпадне, предаде  До края на септември пък предварителни продажби на билети ще се правят за 15 дни преди пътуването, а не както досега - само 5. Проблемът е най-голям в София. Оказва се, че само няколко дни след пускането на билетите в продажба, те се изчерпват, а за определени влакове няма спални места повече от три седмици преди датата на пътуването. В началото на летния сезон, опашките пред касите на централната гара са големи, а на хората понякога им се налага да изчакат над 20 минути, за да разберат, че билети няма. Хората, които искат спален вагон, купуват билетите си 30 дни преди датата на пътуването. Не могат, обаче, да си резервират места от Варна и Бургас за София , тъй като системата за продажба на билети не функционира. Новата система за продажба на билети ще заработи от 1 юли. Тогава се очаква да отпадне и проблемът със запазените места към столицата. От БДЖ признават, че в летния сезон търсенето е по-голямо от предлагането, затова от компанията се опитват, когато е възможно, да осигурят и допълнителни вагони за най-натоварените маршрути.", "date": "2018.06.17", "title": "Недостиг на билетите за влаковете за Варна и Бургас"}
{"url": "https://www.24chasa.bg/novini/article/6917288", "text": "Камбоджанският принц Нородом Ранарид бе ранен, а съпругата му Оук Пхала загина при автомобилна катастрофа днес, предаде агенция Синхуа, цитирана от БТА.  Джипът, с която двамата пътували, бил блъснат от такси в югоизточната провинция Преах Сианук, съобщи генерал Чуон Нарин - шеф на полицията в провинцията, цитиран от сайта \"Фреш нюз\". 74-годишният принц бил откаран с хеликоптер в болница в столицата Пном Пен с травми на главата и единия крак, които обаче, според Синхуа, не са животозастрашаващи. 39-годишната му съпруга обаче е починала в местна болница около 3,5 ч след катастрофата, която станала в 9 ч местно време тази сутрин. Колата на принца се блъснала челно в таксито, в което имало пет души и които също са пострадали. Ранарид е син на покойния крал Нородом Сианук и е видна политическа фигура в Камбоджа, която сега е конституционна монархия. Той е председател на роялистката партия ФУНСИНПЕК и от 1993 до 1997 г. дори разделяше премиерския пост със сегашния силен човек на властта Хун Сен. Но след остър конфликт между двамата, Хун Сен отстрани своя съперник с фактически преврат. По-късно принцът бе и председател на Националното събрание на страната. Сега е член на Върховния таен съвет при крал Нородом Сиамони, който му е кръвен брат. Загиналата днес Оук Пхала е негова втора съпруга (от 2010 г.), макар че двамата имат връзка и от по-рано, довела до развод с първата му жена Нородом Мари Ранарид, с която имаха 42-годишен брак. Интересно е, че принцът и сегашната му съпруга за втори път попадат в тежка автомобилна катастрофа. През април 2015 г. колата, с която те пътуваха, се блъсна в камион в Тайланд. Тогава принцът пострада леко, но Оук Пхала получи сериозна травма. Принц Нородом Ранарид има три деца от първия брак и две от втория.", "date": "2018.06.17", "title": "Камбоджанският принц пострада при автомобилна катастрофа, а жена му загина"}
{"url": "https://www.24chasa.bg/novini/article/6917294", "text": "Премиерът Бойко Борисов поздрави колегите си Алексис Ципрас (Гърция) и Зоран Заев (Македония) за договора за името на Македония, който бе подписан днес. Той го определя като \"храбра и важна крачка\". \"Договорът за спора за името отваря пътя на Република Македония към ЕС и НАТО. България винаги е подкрепяла нашата съседка по този път. Най-важното сега е гражданите на всички страни на Балканите да разберат, че този договор не води до териториални претенции или бъдещи проблеми, а напротив - ще ни помогне да живеем заедно по-добре\", написа Борисов във фейсбук. \"Времето ще покаже, че усилията са си стрували. Надявам се до края на месеца Съветът на ЕС в рамките на Българското председателство да отвори вратата за преговори, а през юли нашата съседка да получи зелена светлина за НАТО. Днешният ден е добър и за България - никой не може да е проспериращ и щастлив, ако съседите му не са\", написа външният министър Екатерина Захариева във фейсбук.", "date": "2018.06.17", "title": "Борисов поздрави Македония и Гърция за \"храбрата крачка\""}
{"url": "https://www.24chasa.bg/novini/article/6917308", "text": "Германският вътрешен министър Хорст Зеехофер, председател на баварския Християнсоциален съюз (ХСС), оцени скептично перспективите си за по-нататъшна работа в кабинета на канцлерката Ангела Меркел. Това пише днес \"Велт ам зонтаг\", цитиран от ТАСС. \"Не мога повече да работя с тази жена\", заявил според изданието Зеехофер в четвъртък, когато министрите от ХСС имали съвещание с водача на провинциалната група на ХСС в Бундестага Александер Добринт. Зеехофер повтори тези думи най-малко два пъти, пише вестникът, цитиран от БТА.  Според Ройтерс Зеехофер все пак добавил пред вестника, че \"никой в ХСС няма интерес от свалянето на канцлерката... или от развалянето на коалицията\". ТАСС припомня конфликта между ХСС и неговия по-голям партньор - Християндемократическия съюз на Меркел, във връзка с борбата срещу нелегалната миграция. Меркел и християндемократите настояват за общоевропейско решение на проблема. ХСС и вътрешният министър обаче искат едностранни действия - според тях мигрантите без документи или с отказани вече молби за убежище в Германия трябва да бъдат връщани от германската граница. Разногласията между двете \"сестрински\" партии крият риск от правителствена криза, отбелязва ТАСС.", "date": "2018.06.17", "title": "Германският вътрешен министър заяви, \nче повече не може да работи с Меркел"}
{"url": "https://www.24chasa.bg/novini/article/6917311", "text": "Любовно писмо от Антоан дьо Сент-Екзюпери с рисунка на Малкия принц беше продадено на търг за 240 500 евро, съобщи Асошиейтед прес, цитирана от БТА.  Това беше най-скъпият лот на търга на \"Аркюриал\" с 49 ръкописа и рисунки от Сент-Екзюпери. Рисунката на Малкия принц е от 1942 г. На нея той седи зад бюро и държи много дълъг свитък - вероятно писмото от 11 страници, написано до жена. Според тръжна къща \"Аркюриал\" това може да е последното писмо на Сент-Екзюпери, преди самолетът му да изчезне през 1944 г. по време на полет през Втората световна война. \"Малкият принц\" е една от най-превежданите книги в света. Тя е публикувана през 1943 г.", "date": "2018.06.17", "title": "Илюстрирано любовно писмо от Екзюпери беше продадено на търг за 240 500 евро"}
{"url": "https://www.24chasa.bg/novini/article/6917521", "text": "Въпреки месеците на протести на мотористи и автомобилисти и политически дебати, скоростта по 400 000 км второстепенни пътища във Франция вече ще бъде ограничена до 80 км/ч вместо 90 км/ч от 1 юли, предаде Франс прес. Две седмици преди влизането в сила на новото ограничение указът за прилагането му бе публикуван днес в Държавния вестник. Ограничението ще важи за двупосочните второстепенни пътища без централно разделително съоръжение (мантинела), представляващи 40 на сто от цялата пътна мрежа във Франция. Обявена на 9 януари в рамките на правителствен план, целящ да се намали броят на жертвите по пътищата, мярката предизвика съпротива от сдружения на мотоциклетисти и автомобилисти, подкрепени от депутати и дори някои министри. Според социологическо проучване, публикувано през април, 76 процента от французите са против новото ограничение. Въпреки това премиерът Едуар Филип заяви, че е \"готов да поеме негативните последици\" от непопулярната мярка, която според него ще спаси живота на 300-400 души годишно. Ако до 1 юли 2020 г. резултатите не потвърдят очакванията на властта, правителството ще поеме своята отговорност, увери Филип. Смъртността по френските пътища стигна исторически минимум през 2013 г. с 3427 загинали, но започна пак да расте и тенденцията се обърна едва през 2017 с 3684 жертви - 1,4 на сто по-малко, отколкото през 2016 г., отбелязва АФП.", "date": "2018.06.17", "title": "Франция: Скоростта по второстепенната пътна мрежа се ограничава до 80 км/ч от 1 юли"}
{"url": "https://www.24chasa.bg/novini/article/6917537", "text": "Дъждове, бури, градушки и падащи температури очакват Гърция през следващите дни. Лошото време „Минос“ – като бе „кръстено“ от метеорологичната служба на Националната обсерватория в Атина – ще удари Гърция от днес до вторник 19 юни. Според метеорологичната служба „Минос“ ще удари Гърция с гръмотевични бури и градушки, първоначално в Йонийско море. Явленията ще обхванат и района на Евия, а тази вечер и остров Крит. В неделя ще засегне почти цялата страна. Силни феномени се очакват и в големите градски центрове в Атика и Солун. Понеделник и вторник се очакват дъждове и гръмотевични бури, които ще бъдат много силни в страната и ще бъдат придружени от градушка. Вятърът в морето няма да надвишава 6 до 7 буфор. Температурата ще падне драстично днес в събота, но след това няма да има значителна промяна. От метеорологичната служба излязоха със специален бюлетин, с който предупреждават населението да избягва пътувания ако не са наложителни, заради непредвидимите последствия.", "date": "2018.06.17", "title": "Ужас! „Минос“ удря с бури и градушки  Гърция (Видео)"}
{"url": "https://www.24chasa.bg/novini/article/6917527", "text": "Подкрепяната от Вашингтон кюрдско-арабска коалиция в Сирия съобщи днес на сайта си, че е превзела селище в източната част от страната, контролирано досега от групировката \"Ислямска държава\", и така е стигнала на 3 км от границата с Ирак, предаде Франс прес. Над 30 джихадисти са убити от снощи в сражения със Сирийските демократични сили (СДС), които си върнаха контрола върху град Дашиша, близо до границата с Ирак, посочи Сирийският център за наблюдение на човешките права, цитиран от АФП. Дашиша бе важна крепост за ИД в провинция Хасака - разположена бе на коридор от ключово значение, съединявал територии на джихадистите в Сирия и в Ирак, отбеляза директорът на центъра Рами Абдел Рахман.", "date": "2018.06.17", "title": "Нова победа над Ислямска държава\" обяви кюрдско-арабска коалиция в Сирия"}
{"url": "https://www.24chasa.bg/novini/article/6917539", "text": "Порой, придружен от градушка, потопи Бургас. Улиците в центъра се превърнаха в реки, а колите едва успяват да се придвижват по тях. Главната улица на града \"Богориди\" също е наводнена. Освен нея, подземната, която минава под площад \"Тройката\", също е залята с вода, а бургазлии съобщават, че е затворена и от двете страни. Районът около жп гарата е почти непроходим. Водата по улиците там залива предните капаци на движещите се по тях автомобили.  Потребители в социалните мрежи сигнализираха и за затруднения по пътя Бургас - Созопол. Нападали дървета от бурята затрудняват движението и там. На място има екипи на \"Гражданска защита\" и полицията.                                                                                                                                                                                                                                                                                                                                                                                                                                                                                                                                                                                                                                              ", "date": "2018.06.17", "title": "Потоп в Бургас - порой и градушка заляха града (Снимки, видео)"}
{"url": "https://www.24chasa.bg/novini/article/6917543", "text": "Турският товарен кораб \"Хакса\" е претърпял авария в района на хърватския остров Ябука в Адриатическо море и потъва вследствие на проникване на вода в машинното отделение, предаде агенция Хина, цитирана от БТА.  Хърватското министерство за морските въпроси, транспорта и инфраструктурата съобщи, че е предприета спасителна операция в координация с италианските спасителни служби, при която екипажът на кораба е евакуиран и никой не е пострадал. В момента на мястото на аварията няма признаци за замърсяване на морето, но тъй като турския кораб превозва 3000 метрични тона синтерован магнезит, а в трюма има около 70 тона корабно гориво и масла, управлението за сигурност на мореплаването в министерството предприема мерки за предотвратяване на замърсяването.", "date": "2018.06.17", "title": "Турски кораб потъва край хърватски остров, има опасност от замърсяване на морето"}
{"url": "https://www.24chasa.bg/novini/article/6917555", "text": "За по-малко от 12 часа коалиционният партньор в гръцкото правителство, партията Независими гърци остана без двама свои членове, предаде агенция МИА, цитирана от БТА.  След като снощи депутатът Димитрис Каменос противно на позицията на партията подкрепи инициативата на Нова демокрация, гласува недоверие на правителството на Алексис Ципрас и бе заличен от партията си, днес и Мадалена Пападопулу съобщи, че напуска. Мадалена Пападопулу, която беше говорителка на Независими гърци и преди пет дни беше натоварена с координацията в партията преди изборите, написа в профила си във Фейсбук преди подписването на договора за името на Македония в Преспа, че напуска Независими гърци. \"Съвестта ми налага да се оттегля от активната политика и да се върна в къщи. Отвратителният договор, който произлезе от престъпните политики в миналото, не трябва да се подписва нито от външния министър, нито от никой друг\", написа тя във Фейсбук. Независими гърци имаха десет депутатски места в 300-членния парламент.", "date": "2018.06.17", "title": "За по-малко от 12 часа партията Независими гърци остана без двама свои членове"}
{"url": "https://www.24chasa.bg/novini/article/6917575", "text": "С погребални песни и стихове от панахиди в Битоля тръгна протестното шествие на опозиционната партия ВМРО-ДПМНЕ против подписания днес договор с Гърция за решаване на спора за името на Македония, съобщава сайтът сакам да кажам. Протестът започна два часа след подписването на договора в Псарадес, от гръцката страна на Преспанското езеро, предава БТА. Начело на протеста, в който според сайта участват около 1500 души, демонстрантите носят транспарат с цитат от Тодор Александров: \"Организацията е народът и народът е организацията\". Те носят и кръст, на който пише \"Република северно от Македония\". Има и портрети на обвинените за нападението срещу парламента на 27 април Никола Митровски и Александър Василевски, които откакто се предадоха сами на полицейско-съдебните органи, са в ареста. Лидерът на ВМРО-ДПМНЕ Християн Мицкоски поне засега не е начело, а в средата на шествието. Демонстрантите оставиха кръста пред сградата на общинската организация на управляващия Социалдемократически съюз и продължиха към градския площад.", "date": "2018.06.17", "title": "Протестът на македонската опозиция срещу иемто започна с цитат от Тодор Александров"}
{"url": "https://www.24chasa.bg/novini/article/6917580", "text": "Жена бе арестувана днес в курорта Сен сюр мер в Южна Франция, след като рани двама души с макетен нож на касата в местен супермаркет, крещейки \"Аллах акбар!\". Това съобщи за Франс прес прокурорът на Тулон Бернар Маршал, предаде агенцията. Купувач, ранен в гърдите, е настанен в болница; касиерката също е пострадала, но по-леко, уточни служителят, като потвърди данни на изданието \"Нис матен\", предава БТА. Вероятно става дума за изолиран случай, дължащ се на психични проблеми, но това не изключва възможността жената да е надъхана с радикални идеи, коментира прокурорът. Арестуваната няма полицейско досие. Инцидентът се разследва от следствените власти в Тулон. Според прокурора жената може да бъде обвинена в предполагаем опит за убийство и пропаганда на престъпленията с терористична насоченост. Жилището й е било обискирано, по-специално за да се установи поддържала ли е връзки с \"Ислямска държава\".", "date": "2018.06.17", "title": "Жена наръга двама в супермаркет във Франция, крещейки \"Аллах акбар!\", задържаха я"}
