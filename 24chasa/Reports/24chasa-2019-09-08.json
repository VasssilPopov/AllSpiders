{"url": "https://www.24chasa.bg/novini/article/7644678", "text": "Горивата в България са най-евтини от 7 месеца, след като в края на миналата седмица повечето от търговците свалиха цените. Така масовият бензин А-95 се продава под 2,20 лв., а дизелът е 2,25 лева по големите вериги бензиностанции. На някои литър струва дори в диапазона 2,14-2,19 лева. При по-малките търговци цените са с 10 и повече стотинки надолу. Причина за поевтиняването са котировките на петрола, които през последния месец намаляваха. В края на миналата седмица обаче имаше повишение до 61 долара за барел, след като се заговори, че може да има край на търговската война между САЩ и Китай. Вашингтон и Пекин се договориха за нови преговори по митата през октомври. В подкрепа на поскъпването на петрола е и споразумението на страните от ОПЕК и Русия за ограничаване на добива. В същото време опасенията от световна рецесия и намаляване на търсенето натискат цените надолу. Редица анализатори твърдят, че ако Париж даде гаранция от 15 млрд. долара на Иран за връщането на страната в ядреното споразумение, това може да понижи цената на петрола с 6-7 долара. Последните данни, които показват увеличение на запасите от петрол на САЩ, също понижават цените. Миналата сряда Американският петролен институт публикува данни, че резервите са се увеличили с 401 000 барела до 429,1 млн. Първоначалните прогнози бяха, че ще има намаление с 2,5 млн. барела.", "date": "2019.09.08", "title": "Горивата най-евтини от седем месеца"}
{"url": "https://www.24chasa.bg/novini/article/7644677", "text": "Автобус, пълен с пътници се удари в тир, спрял в аварийната лента на магистрала „Хемус” край Вакарел. Осем души пострадаха. По първоначална информация, автобусът е пътувал по линията София – Монтана – Лом. МВР работи по две версии – шофиране с несъобразена скорост от страна на шофьора на автобуса и трети водач, който да е причинил катастрофата, предаде  . Пътниците разказват, че автобусът е връхлетял върху движещия се пред него камион и го е ударил отзад. Те добавиха, че инцидентът е станал за секунди и са се притеснили превозното средство да не излезе извън пътя. Шест линейки са пристигнали на мястото на инцидента. Първите три спешни автомобила са отишли на 12-ата минута след подаването на сигнала. Осем от пострадалите са откарани в болници. Водачът е в най-тежко състояние. Той е приет за лечение в УМБАЛ „Св. Анна” със счупени лява и дясна подбедрица. В момента е стабилизиран. Мъжът е на 64 години от Монтана. В същата болница е настанена и 48-годишна жена с травми по лицето. В УМБАЛ „Царица Йоанна - Исул” са приети две жени. В УМБАЛСМ „Н. И. Пирогов” за лечение са настанени четирима от пострадалите, като само един ще бъде хоспитализиран. Шофьорът на камиона твърди, че не е карал бързо и вината не е негова. По думите му, водачът на автобуса казал на полицаите, че двама мотористи го разсеяли. „Версиите се две – или шофьорът е бил разсеян и засечен от някой на пътя, или е възможно да е шофирал с несъобразена скорост”, коментира Николай Спасов, директор на ОД на МВР София. Предстои разследващите да изяснят чия е вината за катастрофата.", "date": "2019.09.08", "title": "Работят по 2 версии за сблъсъка между тир и автобус на АМ \"Хемус\""}
{"url": "https://www.24chasa.bg/novini/article/7644722", "text": "Ръководителят на френската дипломация Жан-Ив Льо Дриан изключи категорично днес възможността за ново отлагане на Брекзит при настоящите обстоятелства, предаде Франс прес. \"При сегашното състояние на нещата това не може да стане\", заяви външният министър в политическо радиопредаване. Британците казват, че искат да предложат други решения, алтернативни варианти за гарантиране на напускането. Ние обаче не сме ги видели, така че - не, няма да започваме отначало на всеки три месеца. Нека британците ни ориентират, заяви Льо Дриан, цитиран от БТА. Тази седмица британският парламент прие предложение за закон, задължаващ премиера Борис Джонсън да отложи с три месеца дата на Брекзита, който сега е насрочен за 31 октомври, ако не постигне споразумение с ЕС за развода до 19 октомври, точно след срещата на Европейския съвет. Британците трябва да приемат положението си. Трябва да ни кажат какво искат, подчерта френският външен министър. За момента не се знае какво искат, тъй като няма мнозинство за никоя от опциите. Има безизходица, която крие рискове за Обединеното кралство, тъй като Шотландия не се е отказала от идеята за независимост, допълни той.", "date": "2019.09.08", "title": "Френският външен министър изключи ново отлагане на Брекзит при сегашните обстоятелства"}
{"url": "https://www.24chasa.bg/novini/article/7644727", "text": "Мощен тропически циклон, наречен Факсай заплашва да връхлети тази вечер Токио. Властите предупредиха жителите на японската столица за ветрове и валежи, които може да се окажат рекордни, предаде Франс прес. Очаква се тайфунът, съпроводен с ветрове със скорост до 216 км/ч, да достигне крайбрежието около Токио най-късно до утре сутринта, посочи Японската метеорологична служба, цитирана от БТА. Метеоролозите предупредиха хората за опасност от силни пориви на вятъра и високи вълни, от свлачища, наводнения и повишаване на нивото на реките. Властите в район западно от Токио призоваха над 3500 души бързо да се евакуират.", "date": "2019.09.08", "title": "Мощният тропически циклон Факсай може да връхлети Токио тази нощ"}
{"url": "https://www.24chasa.bg/novini/article/7644743", "text": "Временно е спряно движението на метровлаковете от станция \"Васил Левски\" до \"Сливница\", защото човек е паднал на релсите, съобщиха за БТА от Столичната община. Мъжът е настанен в лечебно заведение, тъй като при падането си е ударил главата. В момента полицията прави оглед на място. В участъка от \"Васил Левски\" до \"Сливница\" са пуснати за движение автобуси.", "date": "2019.09.08", "title": "Човек падна на релсите на метрото, спряха движението от  „Васил Левски“ до „Сливница“"}
{"url": "https://www.24chasa.bg/novini/article/7644615", "text": "Специални договори, подобни на тези, които подписват спортистите и треньорите с клубовете си, поискаха от Националната асоциация за приемна грижа с писмо до премиера Бойко Борисов, социалния министър Бисер Петков и шефката на парламента Цвета Караянчева. Така приемните родители ще бъдат осигурявани, ще им се гарантират и социалните права, обясняват от асоциацията. В момента приемните родители работят на граждански договори с държавата и общините. Така обаче те не се осигуряват за трудова злополука, болест или безработица, става ясно от исканията на асоциацията. Специалните договори трябва да бъдат предвидени в Закона за социално подпомагане. 840 лв. е възнаграждението за приемните семейства при едно настанено за отглеждане дете от началото на тази година. При две деца заплащането е 896 лв. на месец, а при три или повече е 952 лв. Допълнително от държавата се плащат на приемните семейства пари за издръжката на настанените при тях деца.", "date": "2019.09.08", "title": "Приемните родители искат договори като на футболистите"}
{"url": "https://www.24chasa.bg/novini/article/7644509", "text": "Ще защитим марката „Македония“ и „македонски продукти“, заяви гръцкият премиер Кириакос Мицотакис, докато говори за развитието на гръцката икономика, като увери, че това е от решаващо значение за просперитета на Гърция, но и условие за сигурността на страната, цитира думите му македонският телевизионен ”Канал 5“. „Нашият абсолютен приоритет, за който сме говорили многократно, е да защитаваме и укрепваме македонските продукти, като създаваме и международно сертифицираме колективна марка за тях. Ще защитим марката \"Македония\", истинската Македония, автентичната Македония и ще я подкрепим с голяма комуникационна кампания. За продуктите това без съмнение ще показва тяхното качество и произход спрямо всеки конкурент. Конкретният модел също е успешно тестван за продукти от Крит и ще даде нов тласък на македонските продукти на задграничните пазари “, казва Мицотакис, предаде  . Използването на името Македония и прилагателните македонски / македонски за икономически цели е един от въпросите, които останаха отворени след Споразумението от Преспа. По начало се предвижда никоя от страните да няма изключителни права при използването им, но подробностите трябва да бъдат съгласувани от Междудържавната комисия по търговските марки и търговските палати на двете страни през следващите три години. Подписването на Преспанското споразумение не е скарало гръцките и македонските компании, потвърждава президентът на македонската стопанска камара Данела Арсовска. Сътрудничеството, както и преди, протича гладко. Дали „Мейд ин Македония“ ще влезе в историята, което ще бъде лозунгът на страната и дали изобщо ще се промени, няма официална информация в обществеността за посоката на преговорите на международните комисии. Следващата среща по въпроса трябва да бъде в началото на ноември.", "date": "2019.09.08", "title": "Мицотакис: Ще защитим марката \"Македония\", истинската Македония"}
{"url": "https://www.24chasa.bg/novini/article/7644519", "text": "12-годишно момче е починало при катастрофата на пътя Казанлък - Бургас. Това съобщиха от пресцентъра на МВР.  Според първоначалните данни при катастрофа на лек автомобил е загинало 12-годишно момче. На мястото се извършва оглед. Пътни полицаи регулират и подпомагат движението. Трафикът от камиони над 12 тона е отклонен през Дъбово, Паничерево и Гурково.", "date": "2019.09.08", "title": "12-годишно момче е загинало при катастрофата на пътя Казанлък - Бургас"}
{"url": "https://www.24chasa.bg/novini/article/7644527", "text": "През месец юни и юли силните жеги, които обхванаха Франция, са причинили смъртта на 1500 души. Това съобщи здравният министър Анес Бюзен, цитиран от  . Тя уточни, че в сравнение с рекордните жеги от 2003 г., броят на починалите това лято е 10 пъти по-малко. „Жегите през 2003 г. продължиха 20 дни. Тази година имахме 18 дни на две вълни, но много горещи с изключително високи температури“, припомни Бюзен. Здравният министър съобщи, че половината от починалите тази година са на възраст над 75 години. „Въпреки тези трудни условия, ние успяхме, благодарение на превенцията и правилното информиране на населението, да свалим смъртността с 10 пъти в сравнение с 2003 г.“, подчерта Бюзен и благодари на професионалната мобилизация на служителите от здравния сектор. През юни тази година Франция преживя температурен рекорд от 46 градуса по Целзий.", "date": "2019.09.08", "title": "Жегите във Франция са взели 1500 жертви"}
{"url": "https://www.24chasa.bg/novini/article/7644505", "text": "Талибаните заявиха днес, че решението на американския президент Доналд Тръмп да отмени мирните преговори с ръководителите на движението, ще доведе до нови загуби на американски животи и активи, предаде Ройтерс. Американците ще пострадат повече от всеки друг от отмяната на преговорите, заяви в изявление говорител на групировката. По думите му преговорите са вървели гладко до вчера и двете страни са се съгласили да проведат междуафганистански преговори на 23 септември, предава БТА. Талибаните изразиха увереност, че САЩ ще се върнат към преговорите за финализиране на споразумение, което да сложи край на най-продължителната война, водена от Америка, въпреки решението на Тръмп, допълва АП. Като причина за решението си Тръмп посочи смъртта на американски военнослужещ при атака в Кабул по-рано тази седмица. Критици отбелязват обаче, че по време на преговорите вече бяха убити няколко американски войници.", "date": "2019.09.08", "title": "Талибаните: Американците ще пострадат повече от всеки друг от отмяната на преговорите"}
{"url": "https://www.24chasa.bg/novini/article/7644537", "text": "Лек автомобил е самокатастрофирал край Благоевград. Инцидентът е станал около 17,30 ч в отсечката от главен път Е-79 в района на разклона за с. Било поле, до бензиностанция.  Двама от пътуващите в колата са тежко пострадали. Две линейки транспортираха ранените в болницата в Благоевград, тепърва ще се изяснява състоянието им. На мястото пристигна и пожарен автомобил.", "date": "2019.09.08", "title": "Лека кола се обърна край Благоевград, двама тежко ранени"}
{"url": "https://www.24chasa.bg/novini/article/7644531", "text": "Кралят на Саудитска Арабия Салман замени министъра на енергетиката Халид ал Фалих с един от синовете си - принц Абдулазиз бин Салман, предаде Асошиейтед прес. Принцът, който е по-възрастен брат на 34-годишния престолонаследник принц Мохамед бин Салман, заема един от най-важните постове в страната в момент, когато цените на петрола остават под равнището, необходимо на Рияд, за да покрие разходите си, предава БТА. Халид ал Фалих бе на поста от 2016 година. Принц Абдулазиз има дългогодишен опит в енергийния сектор на Саудитска Арабия и е възприеман като сигурен и стабилен избор за ръководител на министерството. Той е заемал високопоставени позиции във ведомството над три десетилетия, а до неотдавна бе държавен министър по енергийните въпроси. Назначението му бележи първия път, когато принц от управляващата династия Ас Сауд оглавява важното министерство на енергетиката. В момента петролът сорт Брент се котира под 60 д. за барел. Според анализатори Рияд има нужда от цена около 80-85 д. за барел, за да балансира бюджета си.", "date": "2019.09.08", "title": "Кралят на Саудитска Арабия назначи един от синовете си за министър на енергетиката"}
{"url": "https://www.24chasa.bg/novini/article/7644544", "text": ", станала около 17,20 ч. \"Ситроен\" с надпис на общината, е самокатастрофирал. Пътуващите в него мъж и жена са изхвърчали от пикапа, който пък е прекъснал мантинелата и се обърнал по таван. Състоянието на двамата пътници е критично.", "date": "2019.09.08", "title": "Мъж и жена са тежко ранени при катастрофата с общинска кола край Благоевград"}
{"url": "https://www.24chasa.bg/novini/article/7644568", "text": "10-годишно дете пострада, след като се удари с велосипеда си в автобус в района на метростанция \"Стадион Васил Левски\" в столицата. Детето е било със свои връстници и баща си и е загубило контрол над колелото. Откарано е в болница с леки наранявания, предава  . Екип на КАТ е на място и установява причините за инцидента. Няма проблеми с трафика в района.", "date": "2019.09.08", "title": "10-годишeн колоездач се удари в автобус в центъра на София"}
{"url": "https://www.24chasa.bg/novini/article/7644570", "text": "8 души са пострадали при  , съобщи говорителят на ЦСМП - София Катя Сунгарска. Четирима от тях - 3 жени и един мъж са откарани в “Пирогов”, други двама в ИСУЛ \"Царица Йоанна\" и още двама в УМБАЛ \"Света Анна\". Всички са хоспитализирани с по-тежки травми, но не в животозастрашаващо състояние към момента на постъпването им в болниците. На всички се извършват допълнителни прегледи и изследвания. Сигнал за инцидента в ЦСМП - София е постъпил в 15:40 часа. Веднага са изпратени 5 линейки, които пристигнали на място за 12 минути. В последствие е изпратена и 6 кола с медицински екип, който да се погрижи за по-леко пострадалите на място. Сред тях обаче се оказало, че има жена, която се нуждае от допълнителна помощ и е откарана в болница. Приетите в \"Пирогов\" жени са на възраст между 40 и 50 г., а мъжът е на 60 години, съобщиха от болницата.", "date": "2019.09.08", "title": "8 са в болница след катастрофата между автобус и тир на АМ \"Хемус\""}
{"url": "https://www.24chasa.bg/novini/article/7644586", "text": "Турският президент Реджеп Тайип Ердоган, който говори часове след началото на турско-американското патрулиране в Северна Сирия, заяви, че Анкара и Вашингтон постоянно имат разногласия във връзка с установяването на планираната \"зона за сигурност\", предаде Ройтерс. \"Преговаряме със САЩ за зоната за сигурност, но виждаме на всяка стъпка, че това, което ние искаме, и това, което те имат предвид, не е едно и също нещо\", заяви той. \"Изглежда, че нашият съюзник иска да създаде сигурна зона за терористичната организация, а не за нас. Ние отхвърляме подобни разбирания\", предава БТА. Зоната за сигурност се намира в район, контролиран основно от кюрдските Сили за за защита на народа - съюзници на САЩ, които Турция определя като терористична организация. \"Ако преди да е приключил месец септември не създадем зона за сигурност на изток от реката Ефрат, което фактически започнаха нашите военни, няма да имаме друг избор освен да продължим самостоятелно по нашия си път\", заяви Ердоган. Визирайки САЩ, но без да назовава конкретно, той посочи: \"Ние осигурихме в голяма степен сигурността на сирийската граница. Но разбираме, че нашият съюзник преследва създаването на зона за сигурност не за нас, а за терористичната организация. Ние не приемаме и отхвърляме подобно разбиране. Никой не може да застави хората да живеят под заплахата на терористичните организации или на жестоките режими. Ние няма да позволим подобно отношение нито на изток от Ефрат, нито в Идлиб. Ако не бъдем подкрепени в тази борба, ние не можем да спрем мигрантите в нашата страна\". По думите му работата не свършва с това да се направят 3-5 показни полета с хеликоптери или с наличието на няколко стотици войници в района. \"За да осигурим настаняването на около 1 милион души, трябва да осигурим практически сигурността на цялата област. Затова сме решени да използваме толкова наши сили, колкото се налага. Населението на региона ще ни подкрепи\", каза още Ердоган. В речта си в Малатия турският президент обеща на народа, че лихвите в най-близко време ще паднат до едноцифрени числа, в следствие на което инфлацията също ще спадне. Спирайки се на закупените от Турция руски зенитни комплекси С-400, Ердоган заяви, че през месец април 2020 г. ще бъдат доставени в Турция всички части. \"Това показва, че Турция вече няма да бъде \"хан на кръстопът\". Сега работим за създаване на наши бойни самолети. Когато някои се опитват да ни гледат накриво, ние вече знаем как да им отговорим\", каза той.", "date": "2019.09.08", "title": "Ердоган: Преговаряме със САЩ за зоната за сигурност, но това, което искаме, не е едно и също"}
{"url": "https://www.24chasa.bg/novini/article/7644390", "text": "Хърватската полиция за една нощ събра близо 10 000 евро от улицата след грабеж на банкомат в близост до хърватската поща в Сплит, съобщава изданието Slobodna Dalmacija, цитирано от македонския вестник “Независен“. Вестникът съобщава, че малко след полунощ крадецът е отстранил част от предния панел над екрана, свързан с вътрешните инсталации и дал указания на банкомата да подава пари. Той събрал значителна сума, без да знае, че е задействана аларма която е известила компетентната охранителна компания. Техният служител бързо пристигнал на мястото, приближи се до мъжа и го попита дали има нужда от помощ. Крадецът се объркал и не казал нищо, след което служителят по сигурността предположил, че става въпрос за непознат, който не е разбрал въпроса. Тогава крадецът избягал и банкоматът започнал да изхвърля пари на улицата, предава  . Веднага са били повикани полицейски служители, които са събрали около 70 000 куни, или около 9 500 евро. Повече от 30 000 евро са били откраднати от банкомата.", "date": "2019.09.08", "title": "Банкомат изхвърли близо 10 000 евро на улица в Сплит след кражба"}
{"url": "https://www.24chasa.bg/novini/article/7644435", "text": "Тежка катастрофа е станала към 14 ч. малко след кръстовището за пернишкия квартал „Тева“. Лек автомобил „Опел“ се е забил в автобус на градския транспорт, съобщиха преминаващи шофьори пред  . Катастрофата е станала в посока към центъра на града. „Гледката беше потресаваща. Колата се беше ударила в задната част на автобуса, и двете превозни средства бяха в лявото платно на пътя. Лекият автомобил до предното стъкло беше под автобуса и смазан“, разказа шофьор. Все още не е ясно дали има пострадали и жертви и колко са те. На мястото са пристигнали екипи на полицията и Бърза помощ. На мястото на катастрофата полицаите са поставили сигнални конуси. Причините за инцидента са в процес на уточняване.", "date": "2019.09.08", "title": "Кола се заби в автобус в Перник"}
{"url": "https://www.24chasa.bg/novini/article/7644475", "text": "Служители на Пътна полиция отклоняват част от трафика на \"Хемус\" по стария път за София, а други минават през тунела на магистралата на път за столицата, сигнализираха читатели на \"24 часа\". Мярката се налага за да се улесни трафика и да се избегнат задръстванията на Витиня. Там е отворен само единия тунел, а другия е в ремонт. това затруднява движението в последния почивен ден от дългия уикенд. когато тунелът се напълни с коли униформените отклоняват тези след тях по стария път, който се включва в магистралата след няколко километра.", "date": "2019.09.08", "title": "Минаваш по Хемус на късмет - КАТ те пуска или по стария, или по новия път"}
{"url": "https://www.24chasa.bg/novini/article/7644447", "text": "Автобус се е ударил в тир, спрял в аварийната лента, спряла в аварийната лента на \"Хемус\", няма сериозно пострадали, съобщават от МВР.  В 15,50 ч. на около 20-тина километра след София в посока Варна автобус, пътувал по линията София - Монтана - Лом се е ударил в спрял в аварийната лента тир. Към мястото на произшествието незабавно са насочени екипи на Спешна помощ и пожарен автомобил. При инцидента най-сериозно е пострадал водачът на автобуса, който с помощта на пожарникарите е освободен и ще бъде откаран към болница с травма на крака. Пострадалите мъж и две жени са прегледани на място. Движението в участъка не е затруднено и няма да бъде спирано.", "date": "2019.09.08", "title": "Катастрофа с автобус на Хемус, ударил се в тир, спрял в аварийната лента"}
{"url": "https://www.24chasa.bg/novini/article/7644456", "text": "В югоизточната част на полуостров Истрия тази сутрин само за два часа са регистрирани 11 хиляди мълнии, а в морето южно от полуострова и над островите Бриони са забелязани и две торнада, предаде Танюг. В цяла Истрия преди обед времето беше нестабилно, на места с гръмотевични бури, уточнява БТА. Тази нощ метеорологичната станция в района на Ровин е измерила 32 милиметра дъжд на квадратен метър.", "date": "2019.09.08", "title": "11 000 мълнии удариха хърватската част на полуостров Истрия само за 2 часа"}
{"url": "https://www.24chasa.bg/novini/article/7644592", "text": "Разговорите с талибаните за мир в Афганистан са замразени и САЩ ще продължат да оказват натиск върху бунтовниците екстремисти там, като в същото време ще продължат подкрепата си на афганистанската армия, докато не се види сериозен ангажимент от страна на талибаните за мирно уреждане на дългия военен конфликт там, заяви държавният секретар на САЩ Майк Помпейо, цитиран от Ройтерс и БТА. Снощи президентът на САЩ Доналд Тръмп неочаквано обяви, че е отменил среща с \"главните лидери\" на талибаните в президентската резиденция в Кемп Дейвид, щата Мериленд, след като групировката пое отговорност за нападение в Кабул миналата седмица, при което бе убит американски войник и загинаха още 11 души. В интервюто си за телевизия \"Фокс нюз\"днес Помпейо каза също, че Вашингтон е отзовал американския специален пратеник за Афганистан Залмай Халилзад, който преговаряше с талибаните в Доха, столицата на Катар, за да обсъди с него как да се действа по-нататък. Запитан дали водещите се от няколко месеца преговори с талибаните за мир в Афганистан са \"мъртви\", държавният секретар отговори: \"За известно време - да\". Той все пак изрази надежда, че те могат да бъдат подновени, но не уточни кога може да стане това. \"В крайна сметка това ще зависи от талибаните. Те трябва да демонстрират, че са готови да спазват онова, което ние ги помолихме в хода на разговорите\", каза държавният секретар. \"Ако талибаните не се държат добре, ако не спазват, както става вече от няколко седмици, ангажиментите, които поеха пред нас,Е президентът (Тръмп) няма да намали натиска, ние няма да отслабим подкрепата си за афганистанските сили за сигурност, които водят толкова тежка битка там в Афганистан\", каза Помпейо и в интервю за Си Ен Ен, цитирано от Ройтерс.", "date": "2019.09.08", "title": "Помпейо: Преговорите с талибаните са замразени, докато не спазят поетите ангажименти"}
{"url": "https://www.24chasa.bg/novini/article/7644600", "text": "Над 500 граждани на Сърбия получават пенсия повече от половин век, съобщава в. Политика\". Най-старата пенсионерка в страната в момента е на 110 години и от близо 70 години получава пенсия за пълен трудов стаж. След нея е мъж от Крушевац, който е получил първата си инвалидна пенсия през далечната 1951 г., предава БТА. Статистиката на Фонда за пенсионно и инвалидно осигуряване показва, че пенсионерите имат средно 31,5 години трудов стаж, като при мъжете той е 34 години, а при жените средно 29 години. При пенсионерите по инвалидност средният стаж е 24 години - 26 при мъжете и 22 при жените. Средната възраст на пенсионерите е 71 години, а на пенсионерите по инвалидност - 67,5. Мъжете получават пенсията за навършени години и стаж средно 17 години, а жените - 20 години. Инвалидната пенсия също се ползва средно около 20 години, като при мъжете срокът е 19 години, а при жените - 22 години.", "date": "2019.09.08", "title": "Над 500 сърби получават пенсия повече от половин век"}
{"url": "https://www.24chasa.bg/novini/article/7644605", "text": "В понеделник, 9 септември, градският транспорт на мегаполиса Истанбул ще превозва безплатно в часовете между 6 часа сутринта и 14 часа след обяд. Автобусите, метро линиите, метробусите, електрическият влак Мармарай, корабите и катамараните ще превозват безплатно в посочените часове. Изключение ще има само за автобусните превози, обслужващи двете летища на Истанбул. Това съобщи кметът на мегаполиса Екрем Имамоглу, предава БТА. По думите му улеснението е във връзка с новата учебна 2019-2020 година, която започва утре, една седмица по-рано от обичайната дата 15 септември. Със започването на новата учебна година трафикът на мегаполиса става още по-натоварен заради стотиците бусчета, превозващи учениците, които сутрин и вечер се вливат в и без друго натоварения трафик на мегаполиса и се създават огромни задръствания. За да си избегнат задръстванията и за улеснение на гражданите, общественият транспорт преминава от утре, 9 септември, на зимен график, който включва увеличаване на транспортните средства и намаляване на интервалите, през които се движат, допълни кметът. ", "date": "2019.09.08", "title": "Безплатен градски транспорт в Истанбул утре по случай новата учебна година"}
{"url": "https://www.24chasa.bg/novini/article/7644628", "text": "Временно движението по пътя Благоевград - София в посока Дупница се осъществява в една лента поради пътнотранспортно произшествие, съобщават от Агенция \"Пътна инфраструктура\". Трафикът в района се регулира от \"Пътна полиция\".                                                                                                                                                                                                                                                                                                                       ", "date": "2019.09.08", "title": "Катастрофа на пътя Благоевград - София в посока Дупница, движението е в една лента"}
{"url": "https://www.24chasa.bg/novini/article/7644617", "text": "Порнографските снимки на приятелката на десния кандидат за кмет на София Борислав Игнатов, които бяха публикувани от ПИК, са ползвани за шантаж и изнудване. Три дни след появата им и публичната реакция срещу това архитектът пусна своя позиция. “Последните дни станах обект на чудовищна лична атака, която удари най-близкия до мен човек. Моментът е тежък, но смятам, че обществото трябва да знае фактите”, написа шефът на камарата на архитектите в профила си във фейсбук. Борислав Игнатов разказа историята, превърнала приятелката му в жертва на дългогодишен тормоз. “Снимки, направени преди повече от 10 години от човек, когото е обичала и му се е доверила, са използвани за шантаж и изнудване от него, след като тя слага край на връзката им през 2011 г. В безсилието и злобата си той разпространи снимките в интернет чрез фалшиви профили, прониква в електронната ѝ поща и прави всичко, за да я унижи и срине. Тя предприема необходимото снимките да бъдат свалени. Незабавно подава и жалба в МВР, към която предава и флашка с разпространените против волята ѝ снимки. Следствието обаче остава без резултат. Сега, когато тези снимки се тиражират, разбираме, че те не са изчезнали и вече се превръщат в инструмент за долнопробна атака в политическа кампания”, написа още той в статуса си. Публикуването на кадрите бе заклеймено както от премиера Бойко Борисов, така и от конкурентите на архитекта в предизборната кампания за София Йорданка Фандъкова, Мая Манолова, Борис Бонев. Борислав Игнатов обявява, че продължава кампанията и се надява всичко това да послужи на други млади хора да се предпазят от грешки на кого се доверяват и как се държат в дигитална среда. “Благодаря на всички, които искрено ни подкрепят. Давате ни сили в много труден за нас момент. Стоя до моето момиче и я обичам”, гласи още статусът в социалната мрежа, написан от десния кандидат за кмет на столицата. ", "date": "2019.09.08", "title": "Бивш приятел изнудвал от 10 години жената до Игнатов, той обяви, че я обича"}
{"url": "https://www.24chasa.bg/novini/article/7644633", "text": "Парламентът на Грузия одобри днес новото правителство начело с бившия министър на вътрешните работи Гиорги Гахария въпреки съпротивата на опозицията, която го призовава да подаде оставка заради смазването на антируски протести по-рано тази година, предадоха Ройтерс и ТАСС. Предишният премиер Мамука Бахтадзе обяви в началото на месеца, че подава оставка, тъй като е \"изпълнил своята мисия\". Популярността на управляващата партия \"Грузинска мечта\" силно намаля след насилственото разпръскване на антируските протести в Тбилиси през юни, припомня БТА. Новият премиер, 44-годишният Гахария, е завършил Московския държавен университет и бе министър на образованието за година, преди да стане министър на вътрешните работи и вицепремиер през ноември 2017 година, припомня Ройтерс. Работил е в Русия като главен управител на компания за храни и регионален директор на германската авиокомпания Луфтханза (Lufthansa). Бил е и гостуващ лектор в Московския държавен университет, преди да се върне в Грузия и да се откаже от руското си гражданство през 2013 година. През юни протестите избухнаха, след като на гостуващ руски депутат бе разрешено да отправи обръщение към грузинския парламент от трибуната му на руски език. Демонстрацията край сградата на парламента прерасна в сблъсъци с полицията. Участници в движението \"Срамно\" днес доведоха девет овце пред парламента в знак на протест срещу очакваното одобрение на кабинета на Гахария, предаде ТАСС. \"Част от овцете са вътре. Само овце могат да получават заповеди, да натискат копчето за гласуване. Само овцете са такива животни\", заяви един от лидерите на движението пред медии. Движение \"Срамно\" е сред опозиционните сили, които повече от два месеца настояват за оставката на Гахария заради действията на полицията срещу протестиращите през юни.", "date": "2019.09.08", "title": "Бивш министър на вътрешните работи стана премиер на Грузия"}
{"url": "https://www.24chasa.bg/novini/article/7644654", "text": "Двудневната стачка на пилотите на британския превозвач Бритиш еъруейз (British Airways) се очаква да започне в полунощ (местно време - бел. ред.) на фона на продължаващия спор за възнагражденията и условията на труд, предаде Би Би Си. Пътниците са предупредени да не идват на летищата и според авиокомпанията повечето имат алтернативни варианти за пътуванията си, предава БТА. Бритиш еъруейз и синдикатът на пилотите БАЛПА (BALPA) посочиха, че са готови да започнат нови преговори. Въпреки това повечето полети на авиопревозвача от Великобритания в понеделник и вторник (9 и 10 септември) са отменени. Очаква се също така полетите преди и след стачката да бъдат засегнaти от \"ефекта на доминото\". Пилотите по-рано отхвърлиха предложение за вдигане на заплатите с 11,5 процента за три години, което авиокомпанията направи през юли.", "date": "2019.09.08", "title": "Пилотите на \"Бритиш еъруейс\" започват стачка тази нощ, полети няма да има"}
{"url": "https://www.24chasa.bg/novini/article/7644376", "text": "Сирийското правителство осъди започналото тази сутрин турско-американско патрулиране в североизточната част на страната - в сектор, който се очаква да стане \"зона за сигурност\" по силата на споразумение между Анкара и Вашингтон, отхвърлено вече от Дамаск, предаде Франс прес, цитирана от БТА. Днешната първа операция в рамките на тези съвместни действия вече приключи. Тя продължи 2 часа и 20 минути. От турска страна в патрулирането участваха дронове и бронирана техника, съобщи министерството на отбраната в Анкара, цитирано от ТАСС. Споразумението от 7 август предвижда създаването на буферна зона между турската граница и сирийските райони, контролирани от кюрдската милиция \"Сили за защита на народа\", подкрепяна от Вашингтон. Анкара смята тази милиция за терористична организация. \"Сирия осъжда най-решително съвместното патрулиране, осъществявано от САЩ и турския режим\", заяви официалната агенция САНА, като се позова на източник от външното министерство. Тази инициатива е \"агресия\" и \"цели да затрудни и удължи кризата в Сирия\", добавя САНА. Миналия месец сирийският режим отхвърли вече споразумението \"между американския и турския окупатор за създаване на т. нар. зона за сигурност\". За администрацията на президента Башар Асад, успял от 2015 г. досега да си възвърне контрола върху над 60 на сто от сирийската територия с решаващата помощ на Русия, американско-турското споразумение представлява \"явна агресия\" срещу нейния суверенитет. Дамаск търси начин овладее отново в зоните, контролирани от кюрдите, и започна преговори с тях, които обаче не напредват, тъй като властта отказва каквато и да било автономия на етническото малцинство. Веднага след турско-американското споразумение Дамаск обвини кюрдите, че действат като \"инструмент\" в този \"враждебен проект\" заради съюза им с Вашингтон и ги прикани \"да се върнат в лоното на нацията\". Кюрдите, дълго време маргинализирани в Сирия, са създали в северните райони от страната автономна зона, възползвайки се от сирийския конфликт. За 8 години войната в Сирия е взела над 370 000 жертви и е прокудила милиони хора от домовете им, напомня АФП.", "date": "2019.09.08", "title": "Дамаск осъди турско-американското патрулиране в Сирия"}
{"url": "https://www.24chasa.bg/novini/article/7644224", "text": "Френският външен министър Жан-Ив Льо Дриан се противопостави на всякакви забавяния на излизането на обхванатата от политическа нестабилност Великбритания от Европейския съюз на 31 октомври, предава AFP, цитирана от  „При сегашните обстоятелства, казваме не. Няма да минаваме през всичко това на всеки три месеца“, заяви Дриан пред френски медии. По-рано стана ясно, че парламентът в Обединеното Кралство е приел указ, според който премиерът Борис Джонсън ще бъде заставен да забави излизането на страната от ЕС или да сключи бърза сделка с Брюксел. Той от своя страна отговори като изключи депутатите от Консервативната партия, които подкрепиха гласуването и заяви, че ако наредбата бъде окончателно въведена, няма да се съобрази с нея, което предизвика бурни реакци в Лондон.", "date": "2019.09.08", "title": "Франция отхвърли всяко допълнително забавяне на Брекзит"}
{"url": "https://www.24chasa.bg/novini/article/7644226", "text": "Ръководителят на Иранската организация за атомна енергия Али Акбар Салехи заяви днес, че европейските страни, подписали ядреното споразумение от 2015 г., не изпълняват ангажиментите си по сделката, предаде Ройтерс, цитирана от БТА. Агенцията отбелязва, че това става ден, след като Техеран обяви поредни стъпки на отказ от задълженията, поети от него по силата на споразумението с големите световни сили. \"За съжаление европейските страни по сделката не успяват да изпълнят ангажиментите си. Сделката не е еднопосочна улица и Иран ще действа съответно, както правим досега, ограничавайки постепенно своите ангажименти\", каза Салехи след среща в Техеран с изпълняващия длъжността генерален директор на Международната агенция за атомна енергия (МААЕ) Корнел Феруца. Феруца е в иранската столица за разговори на високо равнище с местни представители, включително с външния министър Мохамед Джавад Зариф, съобщиха ирански медии.", "date": "2019.09.08", "title": "Иран: ЕС не изпълнява ангажиментите си по ядрената сделка от 2015 г."}
{"url": "https://www.24chasa.bg/novini/article/7644234", "text": "Десетки хиляди изпълниха улиците на Хонконг в шествие до консулството на САЩ, за да призоват американския Конгрес да приеме предложен законопроект за санкции срещу правителствени служители от Хонконг, уличени в погазване на основните свободи, предаде ДПА, цитирана от БТА. Демонстрантите, които носеха американски знамена, скандираха на английски: \"Окажете съпротива на Пекин, освободете Хонконг\" и \"Санкции срещу тези, които потъпкват свободата, правосъдието и хуманността\". Други пееха американския химн по пътя към дипломатическия комплекс, зорко следен набюлдавани от многобройни сили на полицейски сили за борба с безредици. Фокусът на днешната акция бе върчването в дипломатическата мисия на петиция, призоваваща Конгреса да приеме предложения Закон за човешките права и демокрацията в Хонконг, който би позволил на Вашингтон да отменя визи или да замразява активи на граждани на Хонконг, уличени в нарушения на човешките права.", "date": "2019.09.08", "title": "Протестиращи в Хонконг искат помощ от САЩ (Снимки)"}
{"url": "https://www.24chasa.bg/novini/article/7644121", "text": "Военни от Турция и САЩ започнаха тази сутрин съвместно патрулиране в планираната \"зона за сигурност\" в Североизточна Сирия - първото след споразумението от 7 август, предаде Френс прес. Конвой от шест бронетранспортьора с турски флагове премина границата, за да се присъедини към американските военни на около 15 км източно от турския граничен град Акчакале, близо до сирийския Тел Абияд, предаде Ройтерс, цитирана от БТА.", "date": "2019.09.08", "title": "САЩ и Турция започнаха съвместни патрули в североизточната част на Сирия"}
{"url": "https://www.24chasa.bg/novini/article/7644144", "text": "Един човек загина, а 29 бяха ранени в различна степен при земетресение днес с магнитуд 5,4 в югозападната провинция на Китай Съчуан. Това съобщи китайската телевизия, цитирана от ТАСС и БТА. По нейни данни състоянието на двама от ранените се оценява като тежко. В резултат на подземните трусове са разрушени 17 домове, а 215 са понесли материални щети. Спасително-издирвателната операция продължава. В град Чунцин са отменени над 10 влака. В момента специалисти проверяват целостта на железопътните линии. Според сеизмолозите земетресението станало в 06.42 ч местно време. Епицентърът на стихията е бил на дълбочина 10 км, на 141 км от град Чънду, административния център на Съчуан. Подземни трусове са регистрирани в няколко окръга. Както отбелязва вестник \"Хуанцю шибао\", за последната година в тази провинция е имало най-малко 132 земетресения с магнитуд не по-малко от 3,0. Най-голямото от тях е с магнитуд 6 от юни тази година.", "date": "2019.09.08", "title": "Най-малко един човек загина, а 29 са ранени при земетресение в Китай"}
{"url": "https://www.24chasa.bg/novini/article/7644151", "text": "Хиляди \"жълти жилетки\" излязоха вчера на протести по улиците на големи и малки градове в цяла Франция и в някои райони те влязоха в сблъсъци с полицията. Това стана след намаляване на броя на демонстрациите през последните седмици, се казва в медийни съобщения, цитирани от ДПА и БТА. В Париж полицията задържа временно 89 души. Издадени са и официални предупреждения на 60 лица, заяви в Туитър полицията във френската столица. В Париж се събраха над 800 \"жълти жилетки\", съобщи телевизия БФМ, като се позова на началника на полицията в града Дидие Лалман. Макар и участието да не беше толкова масово, то беше по-засилено в сравнение с последните седмици, заяви той. Като цяло протестите преминаха мирно, добави Лалман. Движението на \"жълтите жилетки\" се зароди през ноември, за да се противопостави на икономическата политика на правителството и в частност на планираното повишаване на акцизите на горивата. В Монпелие в Южна Франция вчера са демонстрирали до 3000 души според информация в медиите. Около 500 от протестиращите са били от така наречения радикален черен блок, съобщи БФМ, като се позова на местните власти. В центъра на града беше хвърлен коктейл \"Молотов\" по полицейски автомобил, а полицията употреби сълзотворен газ срещу протестиращите. Двама души са задържани временно. В северния френски град Руан протестираха неколкостотин души, които пренебрегнаха забраната на местните власти за протестите. Няколко демонстранти са временно задържани, а на над 100 са издадени предупреждения, съобщи в. \"Паризиен\". ", "date": "2019.09.08", "title": "Протестите на \"жълтите жилетки\" набират сила отново в цяла Франция след затишието"}
{"url": "https://www.24chasa.bg/novini/article/7644153", "text": "ЗНС застава зад Мая Манолова и нейната кандидатура за кмет на столицата. София има нужда от ново управление, което да върне демократичността и прозрачността във вземането на решения за съдбата на най-големия град в България и неговите жители. Това може да бъде сторено само от силна гражданска кандидатура, подкрепена от широк кръг обществени и политически организации. Мая Манолова е доказала, че никога не губи своя контакт с обществото, че умее да отстоява граждански каузи и да ги превръща в политика чрез законодателни инициативи и публичен дебат. Столичният град има нужда от драстична промяна, която да сложи край на безперспективното развитие, на съмнителните сделки, на опорочените ремонти и да извади на светло начина, по който се харчи милиардният бюджет на данъкоплатците. Модерните градове по света отдавна се управляват със средствата на електронния достъп до информация и услуги, решенията се вземат с участието на гражданите в реално време и връзката на управлението с обществото е непрекъсната. Това гарантира модерна, чиста и безопасна среда за живот и икономическо развитие, от които София се нуждае все повече. В лицето на Мая Манолова като бъдещ кмет, столицата на България ще намери енергията, желанието и способността тази промяна да бъде извършена, властта и ключовите решения за развитието на града да бъдат върнати в ръцете на гражданите, а изпълнението на тези решения да бъде прозрачно и ефективно. Земеделски народен съюз ще работи за успеха на Мая Манолова на предстоящите избори и ще я подкрепя в реализацията на един успешен управленски мандат.", "date": "2019.09.08", "title": "Земеделски народен съюз подкрепя кандидатурата на Мая Манолова за кмет на София"}
{"url": "https://www.24chasa.bg/novini/article/7644160", "text": "Гръцкият премиер Кириакос Мицотакис посочи популяризирането, защитата и подобряването на продуктите от Северна Гърция, носещи името \"македонски продукти\" и марката \"Македония\" по време на речта си на 84-ия международен панаир в Солун, предаде БГНЕС. „Наш основен приоритет, за който сме говорили много пъти, е защитата и укрепването на македонските продукти чрез формиране и международно сертифициране на колективна марка за тях. Ще защитим марката \"Македония\", истинската Македония, автентичната Македония, и ще я подкрепим с голяма медийна кампания. За продуктите това без съмнение ще показва тяхното качество и произход спрямо всеки конкурент. Конкретният модел също е успешно изпробван за продуктите от Крит и ще даде нов тласък на македонските продукти на задграничните пазари“, заяви Мицотакис. В своето 75-минутно обръщение гръцкият премиер подчерта развитието и икономиката като ключови за Гърция, но и за сигурността и просперитета на страната. Заместник-министърът на вътрешните работи на Гърция, който отговаря за Македония и Тракия, Теодорос Караоглу, също говори за марката \"Македония\" и \"Македонски продукти\" малко преди обръщението на Мицотакис. Той каза, че \"защитата на македонските продукти е от първостепенно значение“. „Нашите инициативи имат двойна цел. От една страна, популяризирането на марката \"Македония\" като име-идентичност, която ще съчетава всички сравнителни предимства на региона, а от друга защита на хилядите предприятия в Северна Гърция, които използват в имената си термините \"македонски, македонска, македонско\". Тези компании вече знаят, че не са сами“, категоричен е Караоглу.", "date": "2019.09.08", "title": "Мицотакис: Нашият приоритет е защита и укрепване на македонските продукти"}
{"url": "https://www.24chasa.bg/novini/article/7644162", "text": "Почетната японска императрица Мичико се оперира от рак на гърдата в университетската болница в Токио, съобщиха световните информациони агенции. Лекарите откриха тумора в ранен стадий при профилактичен преглед през август. Операцията е продължила четири часа под обща упойка. Императрица Мичико, която е на 84 години, вече е преместена в стаята си. Кога ще бъде изписана, не се уточнява, предава БТА. Императрица Мичико е на 84 години. Тя има също исхемична болест на сърцето. Титлата й беше променена на почетна, когато съпругът й Акихито абдикира на 30 април в полза на сина им Нарухито. Почетният император Акихито, който е на 85 години, се е лекувал от рак на простатата. Той си е правил и сърдечна операция.", "date": "2019.09.08", "title": "Оперираха бившата японска императрица Мичико от рак на гърдата"}
{"url": "https://www.24chasa.bg/novini/article/7644167", "text": "Не е важен броят на кандидатите, участващи в избори, а как ще работят те, щом бъдат избрани. Това заяви президентът на Русия Владимир Путин, след като гласува днес на изборите за градски парламент на Москва, предаде ТАСС, цитирана от БТА. Запитан познава ли лично кандидата, за когото е гласувал, Путин отговори: \"Не, не го познавам. Но се надявам да е добър, почтен човек\". Държавният глава изрази надежда, че в днешните избори участват достойни кандидати. Журналисти попитаха не би ли желал кандидатите да са повече и по-разнообразни. \"В някои страни има и по 30, по 50 и по 100. Това не променя качеството на работата им. Не е важно колко са, важно е качеството\", каза Путин. Президентът по традиция гласува в една и съща секция, в сградата на Руската академия на науките, отбелязва ТАСС. Изборите за градски парламент на Москва протичат в 45 едномандатни окръга, в три от които има възможност за експериментално електронно гласуване. Секциите в столицата, където са регистрирани близо 7,3 милиона избиратели, ще работят от 08.00 до 20.00 ч. местно и българско време. Системата за електронно гласуване в Москва се повреди заради претоварване на оборудването за криптиране на бюлетините, но след час заработи отново, съобщи за ТАСС Артьом Костирко от службата за информационни технологии в градската управа. \"Всички гласове ще бъдат отчетени; (действията при) подобни извънредни ситуации бяха успешно тренирани по време на тестовете\", увери експертът. Избори на различни нива, общо над 5000, започнаха днес във всичките 85 региона от федерацията. Шестнайсет от тях избират с пряко гласуване губернатори, ще бъдат избрани 13 местни парламента, в 22 административни центъра се гласува за нов състав на градската управа, а в три регионални столици има вот за кметове. Освен това четири едномандатни окръга ще изпратят допълнително свои представители във федералния парламент.", "date": "2019.09.08", "title": "Путин гласува за непознат кандидат, надявал се да е почтен"}
{"url": "https://www.24chasa.bg/novini/article/7644189", "text": "Системата за онлайн гласуване в изборите за градски парламент на Москва се повреди за втори път днес поради претоварване на оборудването за криптиране на бюлетините. Гласуването по електронен път отново е преустановено за един час, докато бъде сменено оборудването, съобщи Артьом Костирко от службата за информационни технологии в градската управа. По-рано днес също имаше едночасово прекъсване заради повреда по същите причини, информира БТА. Започнаха да се затварят изборните секции на далекоизточния остров Сахалин и в Магаданска област - в регионите на Руската федерация, които първи ще започнат да броят гласовете от днешните избори. Днешният Единен ден за гласуване в Русия включва избори на различни нива, общо над 5000, във всичките 85 региона от федерацията. До един час се очаква да приключат работа и секциите в Хабаровски край, Приморието и Еврейската автономна област, посочва агенцията.", "date": "2019.09.08", "title": "За втори път днес се повреди системата за онлайн гласуване в Москва"}
{"url": "https://www.24chasa.bg/novini/article/7644191", "text": "Шофьор плати две глоби за едно нарушение. Вместо един фиш за 300 лв., заради превишена скорост, Филип Евтимов от Сандански получава глоба в двоен размер. Камера заснема таксито на Евтимов с 95 км/ч – с 40 км/ч над разрешеното. Глобата не закъснява, но пристига в двоен размер. Шофьорът обяснява, че дошли два фиша с различни номера, но за една и съща глоба. Глобата я плаща шефът на Евтимов три години след нарушението, когато е спрян за проверка на пътя. Първоначално помислил, че водачът е сгрешил два пъти, но прави проверка. От полицията отчитат грешката като техническа. Подобни нарушения са единици, уверяват от полицията. Проблемът се решава с подаване на заявление. Надвзетите пари се възстановяват по банков път до 30 дни.", "date": "2019.09.08", "title": "Заради превишена скорост: Шофьор плати глоба в двоен размер"}
{"url": "https://www.24chasa.bg/novini/article/7644193", "text": "Проблемът с климатичните промени изисква незабавни действия, за да се намали количеството на въглерода, отделян в атмосферата в резултат на човешката дейност. Предизвикателството е сериозно, поради което стратегиите за разрешаването му набират популярност. Какво би станало, ако успеем да уловим въглерода и дори да реализираме печалба от него? Например да го превърнем в полезен продукт, който хората ценят и са готови да закупят. Именно с такава цел е създадена канадската стартъп компания CleanO2, пише сайтът ZME Science, цитиран от БТА. Компанията е разработила и продава устройство, наречено CARBiNX, което улавя емисии на въглероден диоксид от индустриални пещи и бойлери, и ги превръща в поташ - богата на калий сол. Така полученият поташ се използва за направата на сапун, перилни препарати и други продукти за фармацевтичната индустрия и земеделския сектор. Сред клиентите на канадската фирма е козметичната компания \"Lush Cosmetics\", която използва калиевия карбонат в част от продуктите си. Устройството CARBiNX с размерите на два хладилника улавя въглеродните емисии, използвайки хидроксид за абсорбирането им. В резултат на химическата реакция се получава поташ, който може да се продава. Към момента в канадските провинции Алберта и Британска Колумбия са инсталирани 14 подобни устройства, като планът е до края на годината броят им да се увеличи до 40.", "date": "2019.09.08", "title": "Канадска компания превръща въглеродни емисии в сапун"}
{"url": "https://www.24chasa.bg/novini/article/7644198", "text": "Сняг заваля в руския черноморски курорт Сочи. Стотици снимки и видеа на необичайното време бяха публикувани в социалните мрежи. Според местните медии, снеговалежът е започнал в събота сутринта в район край Сочи на надморска височина от 2050 метра, а вечерта снежната покривка все още не е била разтопена. Според телевизия Сочи24 толкова ранен снеговалеж не е имало в региона от над 30 години, а през миналата година първият сняг е паднал в началото на октомври, съобщава ", "date": "2019.09.08", "title": "Сняг заваля в руски черноморски курорт (Видео)"}
{"url": "https://www.24chasa.bg/novini/article/7644231", "text": "Предизборната коалиция на Алианс за бъдещето на Косово и Социалдемократическата партия избра Рамуш Харадинай за кандидат-премиер на предстоящите парламентарни избори в Косово, предаде Танюг. Лидерът на Алианс за бъдещето на Косово Харадинай изтъкна, че в листата на коалицията за парламентарните избори са включени хора, които ще заздравят икономиката на страната. \"Нашите кандидати ще положат усилия да увеличат заетостта. Това са хора, които ще направят Косово страна на равноправието и еднаквите възможности\", каза Харадинай, след като бе избран за кандидат-премиер на коалицията, цитиран от БТА. Лидерът на Социалдемократическата партия Шпенд Ахмети каза, че за по-нататъшното развитие на Косово са нужни знания, храброст и отдаденост. В Косово са насрочени предсрочни парламентарни избори на 6 октомври след оставката на премиера Рамуш Харадинай. Харадинай се оттегли от поста на 19 юли, след като бе повикан на изслушване в Специалния съд в Хага във връзка с ролята му в бунта през 1998-99 г. срещу сръбските сили.", "date": "2019.09.08", "title": "Рамуш Харадинай отново е кандидат за премиер на Косово"}
{"url": "https://www.24chasa.bg/novini/article/7644202", "text": "Близо 36 000 души бяха евакуирани днес в град Батипаля от южната италианска област Кампания, за да могат сапьори да обезвредят стара авиационна бомба от Втората световна война. Това съобщиха местните власти, предаде Франс прес, цитирана от БТА. \"Зона с червен код\" за опасност бе очертана в радиус 1,6 км около бомбата, тежаща над 110 кг, и се наложи всички живеещи в района да напуснат домовете си. Градската управа съобщи, че спират да се движат и влаковете, тъй като железницата се намира в опасната зона. Вестник \"Република\" информира на сайта си, че ще бъде затворена и пътна магистрала в околностите на Батипаля. Местната гражданска защита мобилизира стотици доброволци в помощ на екипите, заети с операцията, която се очаква да приключи тази вечер.", "date": "2019.09.08", "title": "Евакуираха близо 36 хил. души в Италия заради бомба от Втората световна война"}
{"url": "https://www.24chasa.bg/novini/article/7644211", "text": "Косово със сигурност няма да бъде прието в Интерпол през октомври, но ако това все пак стане, ще подам оставка, заяви в интервю за в. \"Ало\" сръбският външен министър Ивица Дачич. Сърбия, която не признава независимостта на бившата своя област Косово, блокира членството й в Интерпол, както и в други международни организации. Дачич припомни, че 15 страни в света вече са оттеглили признанието на косовската независимост, обявена през 2008 г., и се очакват нови ноти за отказ, така че скоро броят на страните, признаващи Косово за суверенна държава, ще намалее от 116 до по-малко от 96. \"Това не е моя индивидуална лична акция, договорил съм се за това с президента Александър Вучич, а зад него стои сръбското правителство\", заяви Дачич за \"Ало\".", "date": "2019.09.08", "title": "Дачич: Ще подам оставка, ако Косово влезе в Интерпол"}
{"url": "https://www.24chasa.bg/novini/article/7644222", "text": "Турският президент Реджеп Тайип Ердоган заяви в събота, че очаква да се срещне с американския си колега Доналд Тръмп в ООН по-късно този месец, за да обсъдят военните операции в североизточната част на Сирия, където Турция планира да върне един милион сирийски бежанци, предаде Ройтерс, цитирана от БТА. Турция и САЩ започнаха тази сутрин съвместно патрулиране в планираната \"зона за сигурност\" в Североизточна Сирия в рамките на споразумение от 7 август. Турция, която е приютила 3,6 милиона бежанци от Сирия и вече контролира територии в северозападната част на страната, иска да засили военното си присъствие в североизточната част, за да изтласка от границите си сирийските кюрдски милиции и да създаде условия за връщане на бежанците. Говорейки за плана си за среща с Тръмп в рамките на Общото събрание на ООН, Ердоган каза, че ще обсъдят \"какъв вид стъпки ще предприемат\" по протежение на сирийската граница източно от река Ефрат. \"Има различия между това, което се говори, и това, което се прави. Трябва да решим това\", каза Ердоган. Турският президент заяви, че неговата страна не може да приеме военно обучение на сирийските кюрдски Сили за защита на народа /СЗН/ от страна на САЩ. СЗН бяха главен съюзник на САЩ в Сирия в борбата срещу Ислямска държава, но Турция ги смята за терористична организация. Ердоган отново припомни плана, който бе споменат за пръв път в четвъртък, да прехвърли един милион бежанци в Сирия - проект, който според него се нуждае от международна помощ за изграждане на домове за бежанците.", "date": "2019.09.08", "title": "Ердоган чака среща с Тръмп, за да обсъдят военните операции в Сирия"}
{"url": "https://www.24chasa.bg/novini/article/7642884", "text": "Обществени поръчки за доставка на гориво за 835 хил. лв. без ДДС и 2 928 667 лв. без ДДС за оборудване на зали в новата сграда на Народното събрание пусна парламентът. Техниката за близо 3 млн. лв. ще бъде сложена в новата пленарна зала, както и в залата за конференции на пл. “Княз Александър I”. Техниката, която търси Народното събрание, включва компютризирана система за гласуване, озвучителна и дискусионна система, видеокамери, системи за презентиране, видеозапис и онлайн излъчване, както и такава за симултанен превод. Фирмата изпълнител ще трябва да извършва и поддръжка на системите в следващите 36 месеца. Парламентът търси и доставчик, който в рамките на 1 година да достави 90 хил. литра бензин A-95H, 60 хил. литра A-98H/A-100H, и 150 хил. литра дизел за автомобилите на Народното събрание. Предвидено е за тези горива да отидат 620 хил. лв. За останалите 215 хил. лв. парламентът ще закупи 120 хил. литра дизелово гориво за отопление на лечебната база във Велинград. Освен да се съобразят с рамковите цени за доставка на горивата, фирмите трябва да имат поне 50 бензиностанции на територията на страната, които да са включени към система за безналично плащане чрез електронни карти. Ремонтът на новата сграда вече е към края си. Все още не е ясно от коя дата депутатите ще се пренесат в нея, но се очаква това да стане не по-рано от 2021 г.", "date": "2019.09.08", "title": "Дават над 3 млн. лв. за пултове за гласуване и микрофони в новата сграда на парламента"}
{"url": "https://www.24chasa.bg/novini/article/7633329", "text": "Атрактивни и практични аксесоари, в които са вкарани и нови технологии, правят ежедневието на учениците доста по-приятно. Новите раници, които се лансират на пазара, са на път да привлекат вниманието и на тийнейджърките, инатливо настояващи да тъпчат учебници и тетрадки в дамски чанти. Актуалните модели предлагат едно от най-необходимите устройства в наши дни - зарядно за телефон. А това спестява ужаса, който връхлита всеки ученик, когато види, че контактите в класната стая са заети от съученици или навън няма къде да включи зарядното. Производителите правят важното уточнение, че към раницата не може да се включи лаптоп, но пък за него са предвидили специално отделение за съхранение. Още няколко прегради в ученическата чанта дават възможност в нея да има перфектен ред, така че всяко нещо да бъде намирано бързо. Специални места са отделени за таблет, учебници и тетрадки, химикалки, малки бележници. В отделни прегради се съхраняват вода и дори чадър. По-малките ученици могат да приберат закуската, приготвена за голямото междучасие, в изолиран джоб. Така, ако случайно кутията се отвори, няма опасност да се изцапат останалите вещи в чантата. По-големите момичета пък биха могли да скрият вътре гримовете и парфюма си. Самото устройство за зареждане на телефона е монтирано от външната страна на раницата, за да бъде максимално улеснено неговото използване. Някои модели имат допълнителен вход за слушалки. Обикновено, докато играят на двора, децата хвърлят чантите си някъде на земята и ги оставят без надзор. Тогава Същата опасност ги грози и зарязвайки вещите си в съблекалнята в часа по физическо. Много училища не разполагат със заключващи се шкафчета за съхранение и кражбите се случват сравнително често. За по-голяма сигурност производителите добавят малки катинари с код, които да пазят вещите от чуждо посегателство. Допълнителната екстра е, че вече много от вариантите са изработени от водоустойчиви материи. Така няма опасност тетрадките да се намокрят дори и при проливен дъжд. Първолаците, а и тези от втори и трети клас държат ученическите раници да са красиви и цветни. Всяко хлапе си има любим анимационен герой и настоява той да присъства върху чантата, с която да се похвали на съучениците си. В момента на особена почит сред най-малките са променящите се пайети. В началото те се появиха върху тишърти, но вече ги има и върху всякакви видове аксесоари. Прокарвайки ръка върху тях в една или друга посока, те променят цвета, фигурите и надписите, които изобразяват. Разбира се, вече има и такива раници, които могат да се сгънат така, че да се превърнат в малък несесер. Така заемат съвсем малко място, ако трябва да се приберат в куфар при някакво пътуване.", "date": "2019.09.08", "title": "Ученическата раница с преграда за лаптоп и зарежда телефон"}
{"url": "https://www.24chasa.bg/novini/article/7644041", "text": "Ураганът Дориан връхлетя атлантическото крайбрежие на Канада. Стихията повали дървета, наруши електроснабдяването и отнесе голям строителен кран в центъра на Халифакс, столицата на провинция Нова Скотия, предаде Ройтерс, цитирана от БТА. Правителството ще разположи сили на армията, които ще помогнат да бъдат ликвидирани последствията от бурята, щом тя отмине, заяви в Туитър канадският министър на обществената сигурност Ралф Гудейл. Властите в Нова Скотия призоваха всеки, който живее близо до брега, да се евакуира като предпазна мярка. Окото на урагана се очакваше да мине над Халифакс към 1 ч тази нощ българско време. Над 300 000 души в провинцията са останали без електричество, заяви компанията \"Нова Скотия пауър\". Няма данни за пострадали при бурята. \"Безопасността на канадците е приоритет номер едно за нас и сме готови да помогнем на атлантическото крайбрежие на Канада при тази буря\", написа в Туитър премиерът Джъстин Трюдо. Според канадския Център по ураганите, в Халифакс се очакват ветрове със скорост 150 км/ч. Вчера следобед местно време Дориан повали дървета върху къщи, отнесе поне един покрив и събори голям кран, който падна върху строяща се жилищна сграда. По-рано през седмицата ураганът вилня на Бахамите, когато силата на ветровете му беше достигнала пета категория, а някои от поривите достигаха до 320 км/ч. Там той остави след себе си диря от разрушения и смърт. Потвърдено бе за 43 загинали и се очаква през следващите дни този брой да нарасне. Бреговата охрана на САЩ съобщи, че е спасила общо 290 души на Бахамите след преминаването на Дориан, предаде Асошиейтед прес. Вчера скоростта на ветровете на урагана достигаше до 160 км/ч, което означаваше, че той отново е класифициран като втора категория по петстепенната скала на Сафир-Симпсън за силата на ураганите, съобщи вчера в 21 ч българско време Националният център по ураганите на САЩ. Според прогнозата на канадския Център по ураганите Дориан се очаква след Нова Скотия да се насочи към остров Принц Едуард и да достигне и Нюфаундленд.", "date": "2019.09.08", "title": "Дориан връхлетя атлантическото крайбрежие на Канада (Снимки)"}
{"url": "https://www.24chasa.bg/novini/article/7644046", "text": "Британският министър на труда Амбър Ръд подаде оставка от правителството на премиера Борис Джонсън. По думите й тя не е съгласна със стратегията за Брекзит на министър-председателя, предаде Асошиейтед прес, цитирана от БТА. \"Не мога да остана, докато в същото време добри и лоялни умерени консерватори биват изключвани\", каза Ръд. По-рано през седмицата Джонсън изключи 21 депутати от парламентарната група на Консервативната партия, след като те застанаха на страната на опозицията, за да бъде прокаран закон за избягване на Брекзит без споразумение. Пред в. \"Сънди таймс\" Ръд заяви, че напуска и парламентарната група на торите и ще остане в парламента като независим депутат. Джонсън отстоява позицията, че Великобритания трябва да напусне ЕС, както е предвидено - на 31 октомври, дори и това да стане без споразумение. По-рано през седмицата оставка от правителството заради Брекзит подаде и братът на премиера Джо Джонсън. Оттеглянето на Ръд е нов удар върху кабинета, отбелязва Асошиейтед прес.", "date": "2019.09.08", "title": "Британският министър на труда подаде оставка"}
{"url": "https://www.24chasa.bg/novini/article/7644048", "text": "Дасин, новото международно летище в Пекин, ще заработи по-късно този месец. Автоматичните услуги, които ще предлага то, обхващат 80% от всички съоръжения. Проверката за сигурност е по-автоматизирана с монитори, които разпознават лицата на пътниците само за три секунди, докато скенерите са приспособени да проверяват багажа на повече от един пътник по едно и също време. Динамична система за изображения също помага за съпоставянето на багажа с пътника при нужда от справка, информира  Летището е модернизирало и съоръженията си за хората с увреждания. Табелите на терминала са на няколко езика и включват карти, които показват местоположението и изходите(гейтовете). Освен това летището е оборудвано с големи сензорни табла и денонощна гореща линия за информация. При паспортния контрол също се използват редица технологии. „Когато пътниците преминават през интелигентния контролен пункт, те минават през инфрачервен детектор за температурата на тялото. Ако тя е по-висока, това ще бъде забелязано веднага. Освен това имаме и детектори за радиоактивни източници\", каза заместник-директорът на пекинската митница Гао Жуейфън. На новото летище се намира и най-големият безмитен магазин в китайската столица.", "date": "2019.09.08", "title": "Новото международно летище на Пекин е оборудвано с най-модерните технологии"}
{"url": "https://www.24chasa.bg/novini/article/7644060", "text": "Президентът на САЩ Доналд Тръмп отмени насрочени за днес разговори с талибаните и афганистанския президент Ашраф Гани, предадоха агенциите. В публикация в Туитър Тръмп съобщи, че за днес в резиденцията Кемп Дейвид са били планирани тайни срещи поотделно с важни командири на талибаните и Гани, но те няма да се състоят, а мирните преговори с талибаните се преустановяват. Причината е нападение на талибаните в четвъртък в Кабул, при което загинаха 12 души, включително американски военнослужещ. \"За съжаление, за да си създадат някакви измамни лостове за въздействие, те (талибаните) признаха за нападение в Кабул, при което загина един от нашите прекрасни войници, както и още 11 души\", заяви президентът на САЩ, цитиран от БТА. \"Незабавно отмених срещата и се отказах от мирните преговори (между страните, в които САЩ взеха участие)\", добави Тръмп. \"Що за хора ще убият толкова много (хора) с цел, както изглежда, да засилят преговорните си позиции?\", попита той риторично. В четвъртък при атентат с кола бомба срещу охранителен пост в района на щабквартирата в Кабул на мисията на НАТО \"Решителна подкрепа\" загинаха 12 души, включително двама военнослужещи от алианса - един американски и един румънски. Нападението беше извършено в момент, в който САЩ и талибаните се надяваха да са близо до финализирането на мирно споразумение.", "date": "2019.09.08", "title": "Тръмп отмени тайни преговори с талибаните"}
{"url": "https://www.24chasa.bg/novini/article/7644062", "text": "Руските избиратели започнаха тази сутрин гласуването за регионални представители след бурна кампания и след една от най-мащабните репресивни операции на съдебните власти срещу демонстранти от близо десетилетие, предаде Франс прес, цитирана от БТА. Местните и регионални избори се състоят ден след историческата размяна на 70 задържани между Русия и Украйна - събитие, приветствано единодушно като първа крачка към решаване на конфликта, който противопоставя двете страни от 2014 г. Според анализаторите резултатите от вота ще бъдат следени внимателно предвид парламентарните избори през 2021 г. и ще съдействат за оформяне на политическото бъдеще на Русия, докато президентът Владимир Путин навлиза в третото си десетилетие на власт. Всички погледи днес са насочени към столицата, където изборните бюра отвориха врати в 8 часа. В центъра на града и в предградията московчани са посрещани от полицаи в бели униформи, балони в цветовете на руското знаме, колички за сладолед, чай, каша и кренвирши. \"Дойдох да изразя гражданската си позиция\", заяви 52-годишната жителка на южно столично предградие Марина Шигарова, която работи в болница. Без да уточнява, тя казва, че е гласувала \"за жена\". Това лято почти всекидневно имаше протести срещу недопускането на кандидати на опозицията на изборите за московския градски парламент. Младата адвокатка Любов Собол, която оглави протестното движение, след като беше изключена от кампанията, гласува близо до дома си в южен район на Москва, съпроводена от много журналисти. \"Разбира се, че никой не иска да отиде да гласува, тъй като на кандидатите им не беше разрешено да участват. Разбира се, че това не е демокрация\", заяви тя. При демонстрациите през лятото, повечето от които - неразрешени, бяха арестувани близо 2700 души, нещо, което не се е случвало от протестната вълна през 2011-2012 г., предшествала завръщането на Путин в президентството след мандат като премиер. Властите задържаха за кратко на практика всички опозиционни кандидати, които искаха да се явят на изборите за столичен парламент. Няколко демонстранти получиха сериозни присъди, стигащи да четири години затвор. Мъж беше осъден на пет години затвор заради пост в Туитър, в който призова да бъдат атакувани децата на полицаи. В Москва близо 7,2 милиона избиратели са поканени да изберат 45 депутати в градската Дума. В столичния парламент доминира управляващата партия \" Единна Русия\" и той никога не се е противопоставял на политиките на прокремълския кмет Сергей Собянин. Нито един кандидат обаче не се явява официално като представител на партията, чиято популярност спадна до историческо дъно. Четиридесет и три годишният опозиционер Алексей Навални призова московчани да \"гласуват интелигентно\", като подкрепят хората, които са в най-добра позиция да победят кандидатите, свързани с властта. Повечето от тях са комунисти. \"Москва е против целият този позор\", заяви тази сутрин 46-годишната майка на четири деца Альона Прохорова, имайки предвид репресиите над протестите. \"Гласувах интелигентно\", споделя жената, упражнила правото си на глас в изборна секция в училище в югозападната част на столицата. В цяла Русия днес се гласува на над 5000 местни и регионални власти. Руснаците ще изберат 16 регионални губернатори и местни парламенти в 13 региона, включително в анексирания през 2014 г. от Русия украински полуостров Крим. Извън Москва кампанията за избиране на губернатор на Санкт Петербург е сред най-оспорваните, като Кремъл подкрепя силно непопулярния досегашен губернатор Александър Беглов. Вчера Москва се опита да се покаже в най-добрата си светлина, организирайки многобройни тържества с фойерверки по случая своя 872-ри рожден ден в опит да заличи спомена за събитията от лятото. Изборните бюра в столицата ще затворят в 22 часа.", "date": "2019.09.08", "title": "Местни избори в Русия, след цяло лято на протести (Обновена)"}
{"url": "https://www.24chasa.bg/novini/article/7644064", "text": "Полицията в Кент потвърди, че неидентифицирано тяло, открито в Мейдстоун, е на мъж, за когото беше съобщено, че е изчезнал по-рано тази година. 39-годишният Никола Георгиев от Мейдстоун бе обявен за изчезнал преди около 6 месеца. За последно той бил забелязан на Upper Stone Street в Мейдстоун около 20:00 в неделя на 17 март. 10 дни по-късно полицията в Кент пусна апел за информация за изчезналия Никола и го описа като мъж със средно телосложение с къса черна коса. Говорело се, че той има връзки с Брайтън в Съсекс, информира ITV News. През април детективите отправят друг апел, заявявайки, че искат да чуят нещо от членове на местната българска общност, които може би го познават и могат да предоставят информация за местонахождението му. Но нито един апел за намиране на г-н Георгиев не беше успешен. Полицията в Кент твърди, че служители са били повикани в имот в Мейдстоун в четвъртък (16 май), след като е открито неидентифицирано тяло. В петък, 6 септември, от полицията заявиха, че тялото е на Никола Георгиев.", "date": "2019.09.08", "title": "Откриха тялото на изчезнал 39-годишен българин в Англия"}
{"url": "https://www.24chasa.bg/novini/article/7644068", "text": "Руският президент Владимир Путин е имал телефонен разговор с украинския си колега Володимир Зеленски. Това съобщи снощи пресслужбата на Кремъл, цитирана от ТАСС и БТА. Двамата събеседници дадоха \"позитивна оценка на освобождаването и предаването на задържани в Украйна и Русия лица\". \"Акцентирано бе преди всичко върху хуманитарния аспект на акцията, имащ голямо значение за нормализацията и оздравяването на двустранните отношения\", се отбелязва в прессъобщението. В разговора, състоял се по украинска инициатива, Путин и Зеленски са се разбрали за по-нататъшни контакти. В своето съобщение за телефонния разговор с руския си колега украинският президент определи състоялия се обмен на мнения между двамата като \"първа стъпка към разблокирането на диалога с Русия\", отбелязва ТАСС.", "date": "2019.09.08", "title": "Путин и Зеленски оцениха позитивно размяната на затворници"}
{"url": "https://www.24chasa.bg/novini/article/7644076", "text": "Китайски учени откриха начин да контролират сгъването на графена с висока точност на атомно ниво. Резултатите от тяхното проучване бяха публикувани в петък в сп. „Science\", цитирано от  Ръководеният от проф. Гао Хундзюн екип от Института по физика към Китайската академия на науките показа, че могат ефективно да конвертират графенови нанофрагменти в сложни наноструктури. Един от пробивите в технологията е, че тя позволява на учените да контролират графеновите форми на атомно ниво, заяви пред медии Ду Чъсюан, член на екипа изследователи, добавяйки, че в предишни експерименти сгъването се е получавало случайно. „След сгъването на лист графен, новият вид двуизмерен материал вероятно ще бъде свръхпроводим и магнитен, което ще е от полза за квантовата електроника\", каза проф. Гао. Графенът е най-тънкото и силно съединения, известно до момента на човечеството, което се използва широко при производството на електронни компоненти, био, химични и магнитни сензори като слънчевите батерии.", "date": "2019.09.08", "title": "Китайски учени откриха начин да контролират сгъването на графена на атомно ниво"}
{"url": "https://www.24chasa.bg/novini/article/7644097", "text": "Полугол мъж, вървящ по автомагистрала “Струма“ край Благоевград, гонеха тази сутрин спешните медици. Друг мъж пък беше нападнат с брадва при инцидент и настанен е в хирургията на МБАЛ, съобщава БГНЕС. Сигналът за вървящ по АМ „Струма“ мъж е подаден от преминаващи автомобили малко преди 6 ч. тази сутрин. Мъжът излязъл на магистралата в района на базата на „Биострой“, намираща се до моста над река Логодашка. Екипът на ЦСМП открива мъжа, наметнат само с чаршаф, на около 30-годишна възраст, да върви по платното в посока ГКПП \"Кулата\". Той се държал нормално, обяснявайки, че до състояние на нирвана се достига след като се отворят всичките седем чакри. Докато спешният екип очаквал пристигането на полицията, достигналият до нирвана мъж се шмугнал в тъмното и по канавката се спуснал към моста под автомагистралата и изчезнал. Друг мъж е нападнат от свой близък тази нощ с брадва, с рани по тялото, насени с тъпата част и порезна на кръста- ударен с острата част, е настанен в отделението по хирургия. Нападателят му е известен. Мъжът е на около 65-годишна възраст. Инцидентът станал към 23 часа снощи в махала на село Бистрица, община Благоевград.", "date": "2019.09.08", "title": "Мъж, завит с чаршаф, се разходи по АМ \"Струма\" край Благоевград"}
{"url": "https://www.24chasa.bg/novini/article/7644058", "text": "За последните 10 години около 5000 лекари в България са взели решение за напускане на страната или 500 - всяка година. Това заяви президентът на Югоизточно-европейският медицински форум д-р Андрей Кехайов пред Нова телевизия. Прогнозата на Националното сдружение на общопрактикуващите лекари е, че само след 5 години 98 на сто от семейните лекари ще са над 50-годишни. По данни на лекарския съюз всеки втори лекар е на възраст над 51 години. Кехайов уточни, че една от причинитие е, че младите лекари искат условия, с които да направят своето кариерно развитие в България.  д-р Станимир Сираков, който е носител на Медицински оскар, допълни, че условията на работа за младите специалисти не са добри. \"Повечето от тях търсят реализация навън. Работиш срещу една административна машина, която не помага, а пречи. Много колеги се обезверяват\", допълни Сираков. Той уточни, че му мярката на държавата да плаща 3 години специализация на лекарите не помага. \"Това не е достатъчно, защото ако им се даде шанс за по-голяма реализация, тогава те и ще видят причина да останат тук\", каза още Сираков. Друг проблем в здравния сектор е и липсата на специалисти в контретни специалности. Търсят се над 400 педиатри, незаетите места за семейни лекари са около 450.", "date": "2019.09.08", "title": "Д-р Кехайов: 500 лекари на година напускат България"}
{"url": "https://www.24chasa.bg/novini/article/7642270", "text": "От класическа музика през фюжън и фънк до рок. Това слуша Десислава Радева. Музикалните предпочитания на съпругата на президента станаха известни на всички чрез постовете ѝ във фейсбук. Коментарите ѝ са хапливи, закачливи, в повечето случаи писани около полунощ, но това, което ги отличава, е, че думите винаги са придружени от тематично парче. Подбрано не толкова заради любим изпълнител, колкото заради текста. Десислава знае наизуст повечето свои любими песни още от гимназията. Затова понякога публикува избрани парчета и без текст, само с хаштаг #Midnight - който трябва, ще се сети. “Всеядно животно съм по отношение на музиката - слушам опера, рок, народна, джаз, дори и Азис в някои случаи”, казва Радева. А отношението ѝ към музиката граничи с пристрастяване. Първата ѝ любов е Дейвид Ковърдейл, а   са любимата ѝ група. Три пъти ги е гледала и слушала на живо. Често ги и публикува. Последният пример е съвсем пресен - на 5 август пусна “Проблем” на Whitesnake и дори изписа част от текста. А в поста си обясни: “Парчето няма нищо общо с НАПлийкс, нито с АЧС, нито със “злощастните думи” (по румънското правителство) на нашия премиер, нито с политическия проект “Няма такава държава”... Макар самото име да ми звучи като обида към всички българи, на които им е останала единствено надеждата... Парчето просто е повече от хубаво. Енджой!” Десислава обича да ходи на концерти, макар че, откакто съпругът ѝ влезе на “Дондуков” 2, силно се е ограничила. Слушала е на живо   - но все преди да стане първа дама. Съжалява, че не е успяла да види  . В последните две години по различни поводи е публикувала песни на   и много други. Скандалният ѝ пост за “Луфтханза” от май пък бе придружен от парчето  . Една от любимите ѝ банди обаче е  . Нейно парче - Burn In To The Ground, и този цитат от “Живот в скалите” на Мария Лалева: “А големият предател винаги е най-близо. И затова най-трудно се вижда... Големият предател е страхлив, сине. Инак няма да е предател, а враг”. пусна Радева, когато през април стана ясно, че шефът на кабинета на президента Иво Христов влиза в евролистата на БСП. Другите ѝ любимци напоследък са от английската алтернативна рок група  . Тази година със сина ѝ Страхил си доставили удоволстието да ги чуят на живо на концерта им в Унгария. Рокът е музиката на семейство Радеви, а музикалните им предпочитания дори бяха похвалени от изпълнителите от Manowar в интервю за наше радио преди концерта им в България.  в изпълнение на Анастейша и Ерос Рамацоти. Във фейсбук Десислава следва още   и други. Пада си по фюжън и фънк -  . 8 март например честити с   и парчето  , придружено с пост: But it would be nothing without a woman or a girl :) Честит празник!” Въпреки че обича да слуша жива музика, Радева вече не ходи много и по клубове. Изключение прави любим пиано бар в Бургас на неин приятел. Голям почитател е и на българската музика. № 1 за нея са  , преди 2 г. била на 40-ата им годишнина в “Арена Армеец”. Слушала е на живо и любимия си  . Обича  , “защото в парчетата си казват едно към едно нещата от живота”. В последните месеци е пуснала няколко от новите български парчета. Клипът на   е придружен от емотикони сърчица. Официалното видео на   пък е с текст “Любим Любо Киров с ново парче. И с неподражаемия си цветен тембър. Обаче... продължавам да съм тежък фен на “Заедно” с него, Orlin Pavlov и Графа - Владимир Ампов ;)”, като е тагнала певците. С   рекламира концерт на Ерол, Светльо Витков и Кольо Гилъна. Написала е: “Лично аз съм фен на “Уикеда”. Ако все още ги помните, де... Комбинацията на тримата обаче изглежда като След 50-ия си рожден пък Радева благодари във фейсбук за поздравите и пусна   от албума “Жълта книжка” на   от 1995 г. Голям фен е на класическата музика. Може често да бъде видяна в зала “България”.   са ѝ много любими. На Разпети петък пусна , а на Цветница честити с  . С голяма радост се похвали във фейсбук, когато се запозна със световноизвестния български цигуляр  . Получи автограф от известния диригент  , на чието майсторство се наслади по време на традиционния новогодишен концерт на Виенската филхармония на 1 януари 2018 г. Придружавайки съпруга си на Икономическия форум в Санк Петербург това лято, Радева има възможност да чуе изпълнение на оркестъра на Мариинския театър и да поговори с диригента  . Покрай Десислава и Радев започнал да ходи на опера. А една от първите светски прояви на новоизбрания президент и съпругата му бе именно в Софийската опера - премиерата на  . Миналата година, по време на визитата си за 24 май в Москва, първата двойка влезе и в Болшой театър, за да гледа  , поставена от Софийската опера и балет. Дори сдружението на Радева “Живата вода на България” стартира с инициатива, свързана с операта - флашмоб по повод Световния ден на музиката 1 октомври, който се проведе едновременно в 6 града в страната. Представени бяха отделни арии от “Набуко” на Верди, записани от солисти на оперите в София, Пловдив, Русе, Варна, Бургас и Стара Загора. Десислава обича и народната музика. Ходи на народни танци и особено когато я канят на събори на наши сънародници в чужбина. За рождения ѝ ден тази година пък две приятелки ѝ подарили грамофон. Така тя се върнала отново в младежките си години, когато се слушаха винилови плочи. Обикаля меломански магазини из София, а първите плочи, които си купила, били на Whitesnake, Earth, Wind & Fire, Джордж Бенсън и Ал Жеро. На президента пък подарила Marillion. А сега си търси една конкретна плоча на “Диана Експрес”. 5 юни 2007 г. Като командир на авиобаза “Граф Игнатиево” Румен Радев посрещна солиста на “Айрън Мейдън” Брус Дикинсън. Малцина знаят, че президентът Румен Радев не само е меломан, но и непрофесионален музикант - свири на класическа китара и пее отлично. Често свирел и на Десислава, докато я свалял. Радев е с китарата в ръце от ученик. В VII клас дори спечелил състезание между школите по класическа китара от цяла България. Има музикален слух и разказва, че като ученик, когато учителката свирела акордите, той пишел нотите в тетрадката, без да сбърка. Обича да свири и пее “Щурците”, ФСБ, “Сигнал”, Висоцки. Днес обаче умишлено няма китара у дома - да не се изкушава, защото приоритетите му са други, а времето не достига. Радев е 100-процентов рокаджия. Фен е на “Пинк Флойд” и Алън Парсънс проджект, на композициите на Митко Щерев. Неслучайно по време на предизборната кампания съпругата му го поздравяваше във фейсбук с хевиметъл парчета. Като командир на авиобаза “Граф Игнатиево” дори поканил чрез свой английски приятел Брус Дикинсън. Солистът на хевиметъл бандата “Айрън Мейдън” ги посетил на 5 юни 2007 г. преди концерта си в София, било голям фурор. Дикинсън, който е пилот на граждански самолет, проявил голям интерес към миговете. “Може ли да купя един изтребител МиГ-21?”, обърнал се той към ген. Радев. И разказал колко много харесвал добре поддържани стари машини. “Имам 60-годишен самолет, който е доста романтичен. Но с МиГ-21 могат да ти омекнат краката”, обяснил избора си Дикинсън. И бил поразен, като разбрал, че с такива летят и руските космонавти. Дикинсън дори седнал в кабините на МиГ-29 и МиГ-21, но голямата му мечта да полети с изтребител не могла да се осъществи. Ще го качим, когато направи концерт в “Граф Игнатиево”, пошегувал се ген. Радев. Така Дикинсън се задоволил със симулативен полет с МиГ-21 на тренажора. После се качил и на тренировъчен катапулт, който със сгъстен въздух го изтласкал на 20 см от кабината. Точно в този момент се приземил МиГ-29, чиито пилоти поднесли на Брус българско знаме и диск с фотоси на авиобазата. Покрай съпругата си обаче президентът заобичал и класическа музика, често ходи на опера. Фаворитите му са “Турандот” на Пучини и “Пръстенът на нибелунга” на Вагнер.", "date": "2019.09.08", "title": "Какво говори нощем Десислава Радева, тананикайки"}
{"url": "https://www.24chasa.bg/novini/article/7644104", "text": "Намаляване на рекордно ниските лихви в еврозоната и нови стимули за икономиката в еврозоната очакват инвеститорите през идната седмица. В четвъртък управителният съвет на Европейската централна банка се очаква да обяви мерките с цел подсилване на икономиките в 19-те страни от валутния съюз, информира  80% от икономистите, участвали в допитване на Блумбърг, очакват следващата седмица да бъде обявено нова програма за изкупуване на активи. Количествените улеснения, станали известни като програмата „Драги“, бяха прекратени в края на миналата година, след като чрез тях се наляха 2,6 трилиона евро в икономиките на страните от еврозоната. Инфлацията обаче остава много под целевото ниво - близо до два процента, а Брекзит и търговската война допълнително увеличават заплахата от рецесия. Също така има очакване за намаляване на депозитната лихва до минус 0,5 на сто при минус 0,4 на сто. Мнозина банкери, особено в Германия, обаче са категорично против подобна стъпка. Заседанието на Европейската централна банка е в четвъртък, а източници от Франкфурт, цитирани от Ройтерс, коментират, че със сигурност Марио Драги ще остави място за допълнителни мерки на Кристин Лагард. Тя ще наседи италианеца на поста гуверньор на ЕЦБ в началото на ноември, а Марио Драги ще остане в историята като гуверньорът, който обеща да спаси еврото „на всяка цена“ заради срива му при финансовата криза и който никога не увеличи лихвите.", "date": "2019.09.08", "title": "Инвеститорите очакват намаляване на рекордно ниските лихви в еврозоната"}
{"url": "https://www.24chasa.bg/novini/article/7644093", "text": "Приближаващ мощен тайфун, движещ се в близост до централните и източните част и на Япония стана причина за отмяната на повече от 20 вътрешни полета и спирането на някои влакови линии, включително на високоскоростни влакове, предава РИА Новости, цитирана от  Според главната метеорологична агенция в страната, тайфунът се намира на 140 километра oт Япония и се движи със скорост от 30 километра в част. Скоростта на ветровете на бедствието е 40 метра в секунда, с пориви достигащи до 60 метра в секунда. Височината на вълните може да достигне до 10 метра, ако тайфунът удари страната. Поради лошото време бяха отменени 23 вътрешни полета, а множество железопътни линии няма да работят. Очаква се тайфунът да приближи Токио в близките дни.", "date": "2019.09.08", "title": "Япония отмени десетки полети заради приближаващ тайфун"}
{"url": "https://www.24chasa.bg/novini/article/7644112", "text": "Около половин милион души в Канада останаха без електричество заради Дориан, предаде Асошиейтед прес, цитирана от БТА. Дориан връхлетя Канада снощи на 24 км южно от Халифакс, Нова Скотия, град с около 400 000 души население. Последната информация на Националния център по ураганите на САЩ от 23 ч снощи американско време беше, че посттропическият циклон е на 97 км южно от Магдаленските острови с максимални постоянни ветрове от 145 км/ч. Метеоролозите очакват Дориан да предизвика опасен щормови прилив в някои части на залива Сейнт Лорънс, Югозападен Нюфаундленд и Източна Нова Скотия. Той се движи в посока север-североизток със скорост 42 км/ч.", "date": "2019.09.08", "title": "Дориан остави без ток около половин милион души в Канада"}
{"url": "https://www.24chasa.bg/novini/article/7644116", "text": "\"За нито един човек, който е загубил някой близък такава присъда не е справедлива, тъй като, ако трябва да сме точни, той ще излезе от затвора на възраст 50 години – възраст, в която съвсем спокойно може да причини нещо такова на мен, на моята дъщеря, на някой друг обикновен човек. Така погледнато присъдата определено не е справедлива\", заяви Свилен Максимов пред  , бившият съпруг на убитата в Русе Виктория Маринова. Повод за думите му стана осъденият за убийството ѝ Северин Красимиров, който получи 30 години затвор, след като се призна за виновен и поиска съкратен процес. Северин ще бъде на 51 години, когато излезе от на свобода. По думите му с така разписаните текстове в Наказателния кодекс у близките на жертвите остава чувството, че извършилите престъплението имат повече права от тях: „Отново апелирам към законодателя – направете така щото пострадалите да имат повече права, те да почувстват, че са някои, те да почувстват вашата закрила, а не да чувстват за пореден път, че някой решава вместо тях”. По темата говори и адвокат Марин Марковски. Според него във всички случаи, в които има умишлени убийства, не трябва да се допуска съкратено съдебно следствие: \"Трябва да се премахне съкратеното съдебно следствие само за тези случаи, като съдията може да определи наказание. Следователно това, че не се намалява с 1/3 не лишава след самопризнание не лишава съда от възможността да отмери справедливо”. \"Наказанието е да превъзпита. Разбира се, то трябва да бъде справедливо. И второто много голямо значение на наказанието е – да предпази от хората, които носят вампирското начало в себе си или сатаната или лошия дух, както искате го наречете. Да предпази този вампир да не бъде сред спокойните обикновени хора\", заяви Марковски. \"При всички случаи, когато има умишлени убийства не бива да се гледат по съкратената процедура\", смята адвокатът. Според него, това обаче не бива да важи за всички престъпления. Той даде пример с един шокиращ случай от практика си. Жена убила мъжа си, който я тормозил жестоко години наред. \"Накрая, милата, тя нямаше шанс\", посочи Марковски. Тя опитала да хвърли тялото през балкона и да инсценира самоубийство, но то било твърде тежко и се върнало при нея. \"Трябва да се премахне съкратеното производство само за тежките случаи\", посочи Марковски. \"Това, че не се намалява присъдата, не лишава съда от възможността да отмери справедливо\", заяви той. \"Мога да ви разкажа за един уникален български вампир – Момата, изнасилил и убил няколко души, който ми каза: „Ако знаех, че ще ми дадат доживотна присъда, нямаше да убивам\". Следователно това е необходимо\", посочи още той. \"Аз не поддържам разбирането че трябва да се избегне намаляването на присъдите с една трета за другите престъпления\", добави адвокатът.", "date": "2019.09.08", "title": "Адв. Марковски: Съкратеното съдебно следствие трябва да бъде премахнато за умишлените убийства"}
{"url": "https://www.24chasa.bg/novini/article/7644122", "text": "Разходите на Китай за научноизследователска и развойна дейност (НИРД) достигнаха рекордните 2,19% от БВП през миналата година, което е с 0,04 процентни пункта повече спрямо година по-рано, заявиха от Националното статистическо бюро, съобщава  Общите разходи на страната за НИРД за 2018 г. са на стойност 1,97 трилиона юана (около 278 щатски долара), което е с 207,2 милиарда юана повече спрямо 2017 г. Инвестициите в основни изследвания за първи път надхвърлиха 100 милиарда юана миналата година, което е 5,5% от общите разходи, твърдят от НСБ. През 2016 г. шест китайски провинции (Гуандун, Дзянсу, Пекин, Шандун, Джъдзян и Шанхай) са инвестирали по над 100 милиарда юана за научноизследователска и развойна дейност. Разходите на Китай за НИРД бележат двуцифрен растеж за трета поредна година, а от 2013 г. насам страната е втора в света по мащаб на финансирането на сектора.", "date": "2019.09.08", "title": "Китай е похарчил рекордна сума за научноизследователска и развойна дейност през 2018 г."}
{"url": "https://www.24chasa.bg/novini/article/7644130", "text": "Двама души - мъж на 75 години и 35-годишна жена - са задържани след извършено убийство на 45-годишен мъж в Кюстендил, съобщиха от полицията. Сигналът за убийството е получен вчера следобяд, след скандал в дома на 75-годишния мъж в кюстендилския квартал \"Герена\". След задържането на собственика на апартамента, е открито тялото на жертвата, в храсти край жилищния блок. По-късно е задържана и жената. По данни на разследващите двамата сами съобщили на полицията къде се опитали да укрият тялото. До убийството се стигнало след скандал в дома на възрастния мъж, където по-младият бил на гости. След голямо количество алкохол възникнал скандал, който завършил фатално. Смъртта е настъпила след нанесени множество удари по тялото на жертвата.", "date": "2019.09.08", "title": "Двама са задържани за жестокото убийство в Кюстендил"}
{"url": "https://www.24chasa.bg/novini/article/7644282", "text": "Тайфунът Линлин, един от най-мощните в историята на Корейския полуостров, причини смъртта на петима души в Северна Корея, а трима са били ранени, предаде Асошиейтед прес, цитирана от БТА. Преди това той премина през Южна Корея, където остави три жертви и 13 ранени. Повредени са сгради, а около 161 640 жилища са останали без електричество. Според севернокорейската агенция КЦТА тайфунът е разрушил 460 жилища и 15 обществени сгради, причинил е разрушения и наводнения из цялата страна. Близо 46 200 хектара земеделски земи са затрупани от свлачища или залети с вода. В засегнатите райони се извършват възстановителни дейности. Според външни наблюдатели бурите могат да бъдат катастрофални в Северна Корея заради лошата дренажна система, обезлесяването и разбитата инфраструктура. Според южнокорейски медии в крайна сметка Северът може да съобщи за повече жертви и щети, свързани с тайфуна. Според южнокорейските метеорологични служби тайфунът е отслабнал, минавайки през КНДР. Днес сутринта стихията е минала край руския Владивосток.", "date": "2019.09.08", "title": "Тайфунът \"Линлин\" връхлетя Южна Корея, петима загинаха"}
{"url": "https://www.24chasa.bg/novini/article/7644255", "text": "Вилно селище, включено в списъка за културно наследство на Австралия, е почти изпепелено от продължаващите неконтролируеми пожари в източната част на страната, предаде БГНЕС. Хижите в построената през 1933 година „Бина Бура Лодж“, която е разположена в Националния парк Ламингтън, са силно увредени от пожара и са необитаеми. Заместник-комисарят на пожарната служба в щата Куинсланд Кевин Уолш заяви, че местността е труднодостъпна и огнеборците не са могли да достигнат до горящите постройки. Използваните хеликоптери за борба с пожарите пък не са потушили огромните пламъци навреме. Огромен брой огнища на пожари продължават да бушуват в източните австралийски щати Куинсланд и Нов Южен Уелс. Засега няма информация за жертви при огнената стихия.", "date": "2019.09.08", "title": "Изгоря вилно селище, част от културното наследство на Австралия (Снимки)"}
{"url": "https://www.24chasa.bg/novini/article/7644259", "text": "Израелсакта авиация порази снощи няколко военни мишени на Хамас в отговор на атака с дрон от ивицата Газа, предаде ДПА, като цитира съобщение на армията. Палестинските сили за сигурност съобщиха, че няма пострадали при въздушния удар, но има големи разрушения на два обекта, атакувани с ракети въздух-земя. По-рано през деня вчера дрон проникна в израелското въздушно пространство от ивицата Газа и пусна взривно устройство върху израелска бойна машина, нанасяйки й лека повреда. Скоро след това израелски боен хеликоптер атакува групата, изстреляла дрона. Това е първият случай, при който екстремисти от Газа използват дрон с експлозиви, за да атакуват израелски цели, отбелязва ДПА, цитирана от БТА. След атаката лидерът на Хамас в Газа Исам Даалис написа в Туитър: \"Вчера вие убихте наши деца в Газа, днес ние отвърнахме\". В петък две палестински момчета, тийнейджъри, на 14 и 17 години, бяха застреляни, а десетки бяха ранени при поредните седмични протести на границата, които продължават от март 2018 г.", "date": "2019.09.08", "title": "Израел атакува обекти на Хамас в ивицата Газа в отговор на атака с дрон"}
{"url": "https://www.24chasa.bg/novini/article/7644269", "text": "Разведен баща, отказал да върне сина си след свиждане остава в ареста в Лом. Мъжът от село Долни Цибър, нападнал и ударил с юмрук полицай. Случката е станала в събота вечерта около 20,30 часа, съобщиха от ОД на МВР в Монтана. Около 20 часа полицаите в Лом получили сигнал от спешния 112. Той бил подаден от жена от Козлодуй. Тя съобщила, че бившият й съпруг, който взел малкото им момченце за деня, не го е върнал в разпоредения от съда час. Майката информирала оператора, че най-вероятно бащата и детето се намират в село Долни Цибър. Според закона той следвало да го вижда всяка първа и трета събота до 20 часа. Криминалистите открили мъжа и момченцето в дома им, но бащата отказал да го върне. Той се разярил и под въздействието на алкохола нападнал униформения. Забил му един юмрук в лицето и продължил да го бие и да ругае . Също така в последствие нанася удар в областта на ръцете на служителя, с което оказва съпротива срещу орган на властта, изпълняващ задължения по опазване на обществения ред. Полицаят обаче успял да се измъкне и му щракнал белезниците. Задържан е за срок от 24 часа. По случая тече разследване. Детето е предадено на майката.", "date": "2019.09.08", "title": "Закопчаха мъж, нападал полицай в Монтанско"}
{"url": "https://www.24chasa.bg/novini/article/7644239", "text": "Българските власти са предали на турската страна турски гражданин с инициали B.G. /на 40 години/, който бил заловен при опит да влезе нелегално в България през българо-турската граница. Според информация на Анадолската агенция лицето било издирвано от доста време от турските власти по подозрение за участие в терористични дейности в полза на Кюрдската работническа партия /ПКК/. От съда му била наложена забрана за излизане в чужбина. Беглецът бил отведен с конвой на българската гранична полиция до Дирекцията по сигурността на Капъкуле, където бил предаден на турските власти. По-късно заподозреният се явил пред съда в Одрин, който постановил задържането му в ареста.", "date": "2019.09.08", "title": "България предава на Турция заподозрян за тероризъм"}
{"url": "https://www.24chasa.bg/novini/article/7644275", "text": "Бившият президент на Зимбабве Робърт Мугабе, който почина завчера в Сингапур на 95 години, ще бъде погребан в неделя, 15 септември, съобщиха местните медии, цитирани от Асошиейтед прес и БТА. Тленните останки ще бъдат пренесени в Зимбабве в сряда, 11 септември, съобщи в. \"Сънди мейл\", като се позова на говорителя на президентството. Президентът Емерсън Мнангагва и членове на семейството ще посрещнат самолета с тялото на покойния на летището в Хараре, носещо името на Мугабе. Тленните останки ще бъдат транспортирани до дома на Мугабе в провинцията, на около 85 км от столицата, а след това ще бъдат изложени за публично поклонение на стадион. Мугабе ще бъде погребан в Гробището на националните герои в Хараре, съобщи представител на министерството на информацията. Огромна статуя на трима партизани от бронз, черен мрамор и гранит доминира над мемориалния комплекс, построен с помощта на севернокорейски рхитекти.", "date": "2019.09.08", "title": "Робърт Мугабе ще бъде погребан в неделя - 15 септември (Снимки)"}
{"url": "https://www.24chasa.bg/novini/article/7644340", "text": "Гръцкият премиер Кириакос Мицотакис заяви днес, че Турция не трябва да се опитва да си служи с принуда по отношение на Гърция или Европа, за да получи подкрепа за план за заселване на бежанци в Северна Сирия, предаде Ройтерс, цитирана от БТА. Турция планира да засели 1 милион бежанци в Северна Сирия и може да отвори отново мигрантския маршрут към Европа, ако не получи адекватна международна помощ за този план, заяви президентът Реджеп Тайип Ердоган в четвъртък. \"Г-н Ердоган трябва да разбере, че той не може да заплашва Гърция и Европа в опит да осигури повече ресурси за справяне с бежанския проблем\", заяви Мицотакис на пресконференция в северния гръцки град Солун.", "date": "2019.09.08", "title": "Мицотакис: Турция не трябва да се опитва да оказва натиск върху Гърция и ЕС за мигрантите"}
{"url": "https://www.24chasa.bg/novini/article/7644360", "text": "Министър-председателят на Великбритания Борис Джонсън ще оспори в съда решението на депутатите да бъде забавен Брекзит без сделка, в случай, че не бъде постигнато споразумение с Брюксел до 31 октомври, пише вестник The Independent, като се позовава на информация на външния министър Доминик Рааб. Рааб настоява, че правителството няма да нарушава закона, но няма и да се подчини на решението на депутатите. „Ще огледаме много внимателно какво от правна гледна точка изисква това решение и какво не изисква“, заяви министърът, цитиран от  Ако правителството ще се явява в съда, той посочи, че то е готово за това. „Имахме две дела в съда миналата седмица и спечелихме и двете“, подчерта Рааб. Коментарите предполагат, че въпросът ще бъде отнесен до Върховният съд през октомври, след като Доминик Къмингс, ключовият съветник на Борис Джонсън, изрази надежда, че има легален начин да се избегне противодействието на британските депутати. Рааб също така отхвърли предупрежденията, че Джонсън може да се озове в затвора, ако пренебрегне гласуваната в парламента наредба. Сами Чакрабарти, депутат от Лейбъристката партия, осъди коментарите, като заяви че те са „безотговорни и елитарни“. Вече е ясно, че въпреки това решение на парламента, което трябваше да застави премиера да моли Европейския съюз за удължаване на датата за Брекзит, Джонсън няма да обсъжда това по време на срещата от високо равнище на Европейския съвет от 17 октомври. Вместо това, ако не успее да се договори с Брюксел, той ще пренебрегне решението, за да стигне то до Върховният съд. По-рано адвокатът Кен Макдоналд, водещ британски юрист, заяви, че Джонсън ще понесе същите последствия ако наруши закона, както всеки друг британски гражданин, и може да се озове в затвора.", "date": "2019.09.08", "title": "Борис Джонсън ще оспори в съда решението за забавяне на Брекзит без сделка"}
