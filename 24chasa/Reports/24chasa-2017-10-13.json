{"url": "https://www.24chasa.bg/novini/article/6495962", "text": "Пожар избухна на ферибот на пристанището в испанския град Валенсия в петък. Пламъците се появили, точно когато плавателният съд се готвел да отпътува към Алжир. Всички пасажери били евакуирани навреме. Причините за пожара все още не са ясни, предаде   ", "date": "2017.10.13", "title": "Евакуираха ферибот в Испания заради пожар"}
{"url": "https://www.24chasa.bg/novini/article/6495607", "text": "КРИСТИНА КРЪСТЕВА ГЕРБ свиква редовен конгрес на 26 ноември. По устав национално събрание се провежда веднъж на 4 г. Ръководството вече е избрало датата, научи “24 часа”. Форумът трябвало да е през март, но заради изборите се преценило да се изчака, за да не се разсейва енергията на актива. По време на няколкодневната си визита в Брюксел и Берлин зам.-председателят на партията Цветан Цветанов е поканил международни партньори за форума в последната неделя на ноември. Със сигурност ще присъстват видни представители на Европейската народна партия и на блока на Меркел ХДС/ХСС. Сред точките в дневния ред са избор на председател и на национално ръководство. Отсега е ясно, че никой няма да излезе срещу Бойко Борисов за лидер. Според източници на “24 часа” нищо не налага смяна и на второто ниво и тримата зам.-председатели Цветан Цветанов, Йорданка Фандъкова и Димитър Николов ще запазят позициите си. “Никой не прави промени в отбора, който печели”, обясниха от централата. От сцената ще прозвучат и отчети на Цветан Цветанов и останалите заместници. В лидерското слово на Бойко Борисов се очаква той да поздрави хората си за успехите им в централното управление и по общини, но и да стегне редиците, понеже всякакви своеволия по места погубват цялата качествена работа, както се видя с “гейтовете”. А и защото ГЕРБ е дошъл с нов морал, компромиси по който е немислимо да се допускат. Уставът на партията нямало да се пипа. Не така обаче стоят нещата с Изпълнителната комисия, в която можело да има известно освежаване. Членовете в нея се гласуват след постъпването на номинации по време на конгреса. Цветан Цветанов представи влиянието на фалшивите новини в предизборните кампании в България. Той изнесе лекция в централата на фондация “Конрад Аденауер” в Берлин. Оказа се, че има припокриване на подходите за реализиране на фалшиви новини в България и Германия. Последната тенденция е използването на социалните мрежи за пускането на измислици, очернящи политическия опонент. Констатирано бе още, че след предизборните кампании подходът за дискредитиране на политическия опонент продължава, но вече за компрометиране на успешни управленски политики.", "date": "2017.10.13", "title": "ГЕРБ си преизбира лидера и заместниците му на 26 ноември"}
{"url": "https://www.24chasa.bg/novini/article/6495845", "text": "Американец разпръсна надницата си на банкноти по 1 и 2 долара сред минувачите на кръстовище в гр. Нортхамптън, щата Масачузетс, съобщи Асошиейтед прес, цитирана от БТА.  Около 28-годишния Пол Видич бързо се събраха хора, докато той хвърляше стотиците банкноти във въздуха. Той каза, че е много пестелив човек, но се е почувствал добре, докато е раздавал парите си. Сумата, раздадена от Видич, е 389 долара. Той обясни, че в действието му няма послание. Единственото, което искал да покаже е \"абсурдността на парите\" и как те могат да се отразят отрицателно върху обществото. Видич е дърводелец.", "date": "2017.10.13", "title": "Американец разпръсна заплатата си \nсред минувачите"}
{"url": "https://www.24chasa.bg/novini/article/6495710", "text": "Главният изпълнителен директор на “Самсунг” Куон О Хюн подаде оставка заради “безпрецедентната криза”, пред която е изправен южнокорейският гигант. Оттеглянето му със сигурност ще увеличи притесненията за “лидерски вакуум”, след като един от ръководителите по високите етажи - Джей Лий, бе вкаран в затвора заради подкуп, отбелязва Ройтерс. Интересно е, че Куон О Хюн подаде оставка в деня, в който компанията обяви, че очаква рекордна оперативна печалба за третото тримесечие. Тя се дължи основно на бизнеса с чипове на “Самсунг”, който пък се ръководеше именно от Куон О Хюн. Той обяви, че не можел повече да ръководи фирмата.", "date": "2017.10.13", "title": "Шефът на “Самсунг” хвърли оставка"}
{"url": "https://www.24chasa.bg/novini/article/6495868", "text": "Една авторитарна власт никога не може да иска свободна журналистика, нашата не е такава. Субективното възприятие за свобода може да се прехвърли към свободата на медиите, на словото. Проблемът на журналистиката, на свободата на словото, не е в политиците. Те са функция във времето за радост на обществото. Проблемът е в техните собственици. Информацията и медиите са власт, на нас властта ни дава народът. Всички тези, които бяха на протеста трябва да си отговарят на въпроса дали са излекувани от общата болест. Политиците са жертва на амбиция и на отношението на хората към тях. Това коментира пред БНТ министърът на финансите Владислав Горанов.  Работата на финансовия министър е да разпределя това, което обществото произвежда в полза на същото общество. Икономиката дава възможност през следващата година да покажем реалното ниво на държавата. Нашето общество показва възможност да се развива. От една страна ние берем плодовете на икономическия цикъл, но от друга ние сме от отличниците в Европа. Тази година ще произведем близо 100 млрд. БВП. Вече имаме перспектива, а хората имат нужда от справедливост,каза още Горанов.  Ние влезнахме в този мандат след една кампания, в която търсихме приоритети. Осъзнахме че сме изостанали, че сме изгубили време, осъзнахме че талантливите българи ни напуска. Решихме да инвестираме много в образованието. Най-много ще отиде в обикновения човек, в детето. По думите му политиката по доходи няма да е на калпак, тъй като имат нужда от целенасочено инвестиране в определени сектори. Там, където има проблем, там ще е най-високо увеличението. Така описа плановете на управлението финансовият министър.  Ние управляваме толкова дълго, че вече всичко може да се пише на наша сметка, заяви Горанов.  Уволних жена си, защото такъв е законът. Сърдеше се в началото, но намери сили да ме подкрепи, оправихме се. Борисов разбра за това от нея.", "date": "2017.10.13", "title": "Владислав Горанов: Политиката по доходите няма да е на калпак"}
{"url": "https://www.24chasa.bg/novini/article/6495860", "text": "Производството на бира у нас бележи най-високия си ръст за последните 10 години, отчитат от Съюза на пивоварите. През 2016-та година вносът от ЕС е спаднал с два процента, а износът се е увеличил с осем, предаде  В същото време производството на малц и хмел намалява и собствениците на предприятия разчитат на суровина от чужбина. Предприятията за малц в Чирпан, Плевен и Хасково произвеждат едва 40% от суровината, която се използва в пивоварните у нас. Най-голямата пивоварна във Велико Търново е единствената, която разчита на собствено производство. Храни и напитки от местни производители може да опитате утре на изложението \"Трапезица фест\" във Велико Търново.", "date": "2017.10.13", "title": "Производството на бира у нас бележи най-висок ръст за последните 10 години"}
{"url": "https://www.24chasa.bg/novini/article/6495890", "text": "Украинските власти обявиха, че няма да признават нова руска банкнота, на която има изображение на полуостров Крим, анексиран от Москва през 2014 г., информира \"Франс прес\", цитирана от БГНЕС. Съобщението идва ден, след като руските власти представиха новата банкнота с номинал от 200 рубли (3,50 долара), на която се вижда военноморски паметник в Севастопол и гръцки и римски руини в историческата колония Херсонес. На нея също така има и картографско изображение на полуострова. Според украинската Централна банка забраната включва всички руски банкноти, показващи „карти, символи, сгради, монументи“ и други обекти, „базирани в украински територии, окупирани от Русия“. В четвъртък руските власти представиха две нови банкноти – от 200 и от 2000 рубли, изображенията върху които бяха избрани след национално гласуване миналата година. Забраната на властите в Киев означава, че банкнотата няма да може да бъде обръщана в местна валута на територията на Украйна.", "date": "2017.10.13", "title": "Украйна забрани употребата на руска банкнота"}
{"url": "https://www.24chasa.bg/novini/article/6495700", "text": "Фейсбук измамникът Спас Василев беше арестуван в петък сутринта в София. Новината за задържането на завлеклия над 40 души с пари за самолетни билети мъж първи съобщи сайтът на “24 часа”. Василев, представящ се за Александър Николов във фейсбук, е бил задържан в столичен хотел малко преди обед. Часове по-късно профилът му бе активен заради извършвани от антимафиоти проверки. и главният прокурор Сотир Цацаров веднага нареди проверка за подобни жалби в цялата страна”, обясни говорителят на обвинител №1 Румяна Арнаудова. Оказало се, че срещу Спас Василев има 4 жалби в София, Варна, Благоевград и Дупница. Първата е от 2012 г. във Варна. Там делото е било за измама, но след като не бил открит, Спас е обявен за общодържавно издирване. По информация на “24 часа” през август 2013 г. мъжът е арестуван в Русе и откаран във Варна, след което е освободен, тъй като варненската измама била на стойност 330 лв. “Разбирате, че за такава сума е трудно да се обоснове задържане”, каза Арнаудова, като изрично поясни, че не е запозната с ареста в Русе. Новината на “24 часа” обаче беше частично потвърдена от районния прокурор на София Радослав Димов. Той обясни, че заповедта за общодържавно издирване на Василев е от ноември 2013 г. За да е прекратена първата, то той е трябвало да бъде арестуван, коментираха запознати. В Софийската районна прокуратура срещу Спас има едно дело за измама. То е от 2012 г. Тогава мъжът излъгал човек, че ще му осигури 10 самолетни билета за 490 лева. По това време Спас бил по-невнимателен и се срещнал с измамения от него Румен, дори се представил с истинското си име. След като взел парите и го излъгал, мъжът подал жалба. По това дело Междувременно срещу него започнали и други две разследвания в Дупница и Благоевград. Те не са били прекратявани, а спрени, защото Спас не е бил намерен, обясни Арнаудова. Прокурорката посочи, че 4-те дела срещу мъжа ще се обединят и в понеделник ще бъде поискан от съда постоянен арест. Арнаудова уточни и че няма измамени магистрати, а трима служители на прокуратурата - двама секретари във Военно-апелативна прокуратура и компютърен спец. “Материалите по нашето дело ще бъдат докладвани в края на месеца”, обяви шефът на ГДБОП Ивайло Спиридонов. От думите му се разбра, че всички измами на Спас, извършени от името на Александър Николов, засега не са в прокуратурата. Полицаи коментираха, че именно 4-те дела са причината мъжът да създаде нова самоличност. “Имаме над 40 свидетели, засега сме разпитали по-малко от половината”, уточни Спиридонов защо делото за мнимия Николов не е в прокуратурата. “Трябва да сме сигурни, че именно Спас е зад профила, а засега е само заподозрян”, добави антимафиот №1.  Започнахме работа по случая още в края на август, поясни Ваня Панкова от сектор “Киберпрестъпност”, която води разследването срещу Спас. Тя добави, че и в петък постъпили нови сигнали за измамени. Засега обаче нямало от чужбина. “Не сме в контакт с партньорите ни от други държави”, каза и Арнаудова. По данни на “24 часа” обаче Василев е започнал с измамите още от студентската скамейка в Ница, където учил между 2006 и 2010 г. Спас успял да завлече дори своя бивша учителка. Спечелил доверието ѝ и тя приела негово предложение за екскурзия до Италия – за 200 лв. на човек. Условието било тя да пътува безплатно, ако събере група от 10 души. Учителката обаче разбрала, че няма никакви билети, няма и агенция, която организира подобна екскурзия. Радка Тодорова подала сигнал в полицията, после той стигнал до прокуратурата. Всички потърпевши били разпитани. След известно време тя получила известие, че Спас не е бил намерен и така делото било спряно. Остап Бендер от Кочериново сменял града след всяка измама. Така, почвайки от Варна, минал през Благоевград, където измамил библиотекарката Мария Георгиева за билети за сина ѝ, както и учителката си по музика. Последвала схемата в София, където се срещнал с Румен. Последната му измама е от 2014 г. в Дупница. Там жертвата отново е учителка. Жената преподавала френски език. След няколкото дела Спас осъзнал, че е обясниха за “24 часа” полицаи. Той дори създал няколко фирми, макар и да не присъствал в тях. Профилът му във фейсбук на Александър Николов бил отлично поддържан. Сред приятелите му имало журналисти, бизнесмени, политици, дори настоящи министри. Снимките крадял от действителен профил, притежание на французина Александър Мартинез. Акаунтът мъ бил открит и всеки виждал снимките, но след като разбрал за измамата, Мартинез го направил скрит. Профилът на Николов пък вече е под владението на ГДБОП. Спас Василев вече е даден на прокуратурата. Той е калпазанин, заяви министърът на вътрешните работи Валентин Радев в парламента.  “За този случай във фейсбук ще кажа само едно - всички да внимават какво правят”, посъветва министърът. Той подчерта, че легалният начин човек да си купи самолетни билети или да получи каквато и да било друга услуга става не в социалните мрежи, а на друго място. “Ако някой иска да мине метър и да си купи билети по-евтино, да страда”, категоричен бе министър Радев. По думите му МВР не може да хвърля сили и допълнителни средства, за да предпазва тези, които “неблагоразумно вършат неща, които не са по правилата”.  С 400 долара олекнала банковата карта на икономиста Владимир Каролев. Парите били изтеглени от Бахамите. За случката се оплака самият той в профила си във фейсбук. “Колко бързо стигнах днес от офиса си в София до банкомат RBС на Бахамите! Сложете си есемес известяване на дебитните и кредитните си карти. На мен са ми свили само два пъти по 200 долара току-що. Защото получих този смс, обадих се на банката си и ми блокираха картата”, написа Каролев. През април т.г. и бившият депутат Георги Кадиев съобщи, че от картата му липсват пари. “Скимираха дебитната ми карта от банкомат в София и за 4 мин изтеглиха пари от банкомат на остров Бали, Индонезия”, написа Кадиев във фейсбук. “След като изтеглих сума от банкомата, получих есемес, че от моята сметка са изтеглени 107 лв. Очевидно са теглени пари в чужда валута. Това се повтори още няколко пъти”, описа случката той. После се свързал с банката, която го обслужва. “Препоръчвам на хората задължително да активират услугата, с която получават есемес от банката при теглене на пари от дебитната им карта. Винаги да скриват ПИН кода си, което аз направих, но не помогна. Да имат две банкови сметки - в едната да държат парите си, а в другата да държат малки суми и да я използват за банкомати. Друго решение е да си свалят лимита на парите, които могат да се теглят”, съветва Кадиев. ", "date": "2017.10.13", "title": "Хванаха Спас, първо го погват за измами, преди да “стане” Александър (Обзор)"}
{"url": "https://www.24chasa.bg/novini/article/6495874", "text": "Вътрешното министерство на Германия ще изпрати втори свой представител в българското МВР, който ще подпомага страната ни по време на председателството на Европейския съюз (ЕС), пише в. \"Труд\".  Този служител ще координира инициативите, свързани със сигурността в района на Западните  Балкани.  Тази новина съобщи държавният секретар във Федералното министерство на вътрешните работи на Германия д-р Емили Хабер по време на работната среща с Цветан Цветанов - председател на Комисията по вътрешна сигурност и обществен ред в НС и председател на ПГ на ГЕРБ.", "date": "2017.10.13", "title": "Берлин праща втори офицер в МВР"}
{"url": "https://www.24chasa.bg/novini/article/6495776", "text": "Александър Мартинез е французинът, от когото Спас Василев е крал снимките за фалшивия профил на Александър Николов, научи единствено \"24 часа\". Той е имал отворен профил - тоест всеки е можел да види снимките му, не само приятелите. Така измамникъл, завлякъл над 40 души с пари за самолетни билети, е свалял кадрите. След като разбрал за измамата преди дни, Мартинез веднага затворил акаунта си. Сега човек може да види само профилна снимка в лице с френското знаме. Тя е публикувана след атентата в Париж през 2015 г. Има и една на сладкиши, както и няколко видеа.  Профилът на Николов пък вече се провероява от ГДБОП, които днес арестуваха Спас. В акаунда се появи логото на антимафиотите, както и надпис, че акаунтът е използван за престъпна дейност.", "date": "2017.10.13", "title": "Само в \"24 часа\": Александър Мартинез е французинът, от когото Спас крал снимките"}
{"url": "https://www.24chasa.bg/novini/article/6495876", "text": "Бомби, факли и димки се вкарват на стадионите предварително с храни и напитки от вътрешни лица, съобщава в. \"Телеграф\". Няколко пъти от полицията са установявали, че отговорни  за нарушението са служители на кетърингови фирми. Целта им била футболните хулигани да минат  спокойно през охраната и да ползват забранените предмети по време на мача. Това е разкрил пред \"Телеграф\" началникът на сектор \"Масови мероприятия\" в столичната  полиция главен секретар Пламен Колев. полицаите, ангажирани на футболните  мачове в София, правят  огледи на стадиона преди първия съдийски сигнал. \"Случвало се е  да намираме забранени предмети под седалките, в химическите тоалетни и дори в дупки в земята\", разказва Пламен колев", "date": "2017.10.13", "title": "Вкарват бомби на стадиона с храни и напитки"}
{"url": "https://www.24chasa.bg/novini/article/6495724", "text": "Генералният секретар на НАТО Йенс Столтенберг предупреди, че военна намеса в Северна Корея би имала \"унищожителни последици\", съобщи Франс прес, цитиран от БТА. \"Използването на военна сила ще има унищожителни последици, мисля, че никой не иска действително това\", заяви днес Столтенберг в интервю за АФП. Той бе приканен да коментира войнствената риторика, използвана от Доналд Тръмп за севернокорейската криза. \"Съединените щати имат правото да се бранят и да бранят съюзниците си, но в същото време съм напълно сигурен, че никой не иска\" военни действия, добави той. Столтенберг смята, че не е приемливо международната общност да гледа със скръстени ръце какво прави Северна Корея и призова за силен икономически натиск и използване на всички налични политически и дипломатически средства срещу страната.", "date": "2017.10.13", "title": "Столтенберг: Война със Северна Корея ще има унищожителни последици"}
{"url": "https://www.24chasa.bg/novini/article/6495745", "text": "Судан приветства положителното решение на президента на САЩ Доналд Тръмп, издадено миналата седмица, с което едностранните американски икономически санкции бяха напълно отменени. Министерството на външните работи в Хартум коментира, че решението на администрацията на Тръмп е важно за развитието на двустранните отношения и заяви, че очаква премахването на Судан и от американския списък на държавите, спонсориращи тероризма. Това според суданските власти ще допринесе за по-нататъшното нормализиране на диалога между Вашингтон и Хартум и за изграждането на нормални и жизнеспособни връзки между двете страни. Судан заяви, че ще продължи да възприема диалога като единственото средство за постигане на стабилност и устойчив мир и ще насърчава отношенията, за да бъдат постигнати мир и стабилност в региона. Нормализирането на отношенията между Судан и САЩ идва след дълъг и конструктивен диалог, воден с търпение и отговорност от президента на Судан Омар Хасан ал Башир и с ефективното и сериозно участие на съответните институции в двете страни, коментираха още от МВнР в Хартум. Суданските власти благодариха и на няколко страни, изиграли роля и подкрепили премахването на икономическите санкции на САЩ, сред които Саудитска Арабия, ОАЕ, Кувейт, Катар, Оман, Египет и Етиопия.", "date": "2017.10.13", "title": "Судан нормализира отношенията със САЩ"}
{"url": "https://www.24chasa.bg/novini/article/6495734", "text": "От 5 години на Тони Ким се плаща, за да гледа видеоматерлиали, показващи секс и голи жени. Той води борба с т.нар. порнографско отмъщение, като търси и изтрива частни видеоматериали, качени в интернет, без да е получено разрешение за това, предаде Франс прес, цитиран от БТА.  27-годишният Ким обясни, че бил заинтригуван, когато представил кандидатурата си в частната фирма \"Санта круиз\" в Сеул, която се е ангажирала с \"почистване\" на уебмрежата. \"Първоначално ми бе неприятно, че трябва по цял ден да гледам подобни видеоматериали - каза той. - Постепенно обаче свикнах и сега не усещам нищо. Това е просто работа, която трябва да се свърши.\" Изпълнителният директор на фирмата Ким Хо-джин я създал през 2008 г., като целта й първоначално била да се сложи край на злонамерени слухове за предприятия и известни личности. По-късно се появила нова клиентела - жени, показани във видеоматериали и порнографски снимки, които са качени в интернет от желаещи да си отмъстят хора. \"Наблюдаваме 24 часа в денонощието порно сайтове и социалните мрежи, защото видеоматериали с такова съдържание могат във всеки момент да се появят, при това няколко пъти в разстояние на години\", отбеляза Хо-джин. \"Порно отмъщението\" е световен феномен. 2 процента от американците, които са ползватели на интернет, са станали жертви на \"порно отмъщение\", сочат резултатите от изследване.", "date": "2017.10.13", "title": "Южна Корея се бори с \"порно отмъщението\" в интернет"}
{"url": "https://www.24chasa.bg/novini/article/6495744", "text": "Тунелопробивната машина достигна метростанцията на бул.\"България\" и бул.\"Гешов\", съобщи пресцентърът на общината. Кметът на София Йорданка Фандъкова е проверила работата на тунелопробивната машина заедно с инж. Стоян Братоев, изпълнителен директор на \"Метрополитен\". Днес машината е достигнала конструкцията на метростанцията, която се изгражда подземно на кръстовището на бул.\"България\" и бул.\"Гешов\" на дълбочина 19 м. Изградени са 1.7 км от подземния тунел на третия лъч. Изграждането на метротунела започна през месец март 2017 г. от метростнация \"Красно село\" и това е втората станция от трасето, \"Красно село\" - \"Владимир Вазов\". Изпълнени са 42 процента от строителните работи на участъка. С тунелопробивната машината \"Витоша\" ще бъдат изградени общо 7 км двупътен тунел от третия лъч на метрото. Тя тежи 1400 тона и беше изработена в Германия специално за проекта на софийското метро. Третият лъч на метрото с дължина 12 км и 12 метростанции се предвижда да бъде завършен в края на 2019 г. В момента с метрото ежедневно се придвижват около 350 хил. души. Очаква се с пускането на третата линия на метрото близо 500 хил. души да ползват този транспорт. Освен транспортните ползи метрото има и важен екологичен ефект. С действащите две линии се спестяват 75 хил. тона вредни емисии, а с изграждането на третия лъч те ще бъдат 90 хил. тона годишно. Третата линия на метрото на София бе първият одобрен по новата Оперативна програма \"Транспорт и транспортна инфраструктура\".", "date": "2017.10.13", "title": "Тунелопробивната машина достигна метрото на бул.\"България\" и бул.\"Гешов\""}
{"url": "https://www.24chasa.bg/novini/article/6495379", "text": "Само две новоизлюпени пингвинчета на Адели са оцелели в колонията им в Източна Антарктида, съобщи Би Би Си, цитирана от БТА. Останалите са умрели от глад. Трагедията е предизвикана от необичайно голямото количество лед, заради което възрастните е трябвало да търсят храна много далече. Това е вторият лош развъден сезон за пингвините на Адели през последните пет години. През 2015 г . въобще не оцеляха пингвинчета. Природозащитниците призовават за спешни действия в резервата в Източна Антарктида, за да бъде защитена колонията от около 36 000 птици. Според Световния фонд за дивата природа забрана за ловене на крил в района би намалило съперничеството между пингвините за храна и би помогнало за оцеляването на антарктическите видове, включително и на пингвините на Адели. Световният фонд за дивата природа подкрепя наблюденията на френски учени в района от 2010 г. Пингвините на Адели са най-южните птици в света. Развъдният им сезон е от октомври до февруари. Обикновено те снасят по две яйца в гнезда от камъни и родителите се редуват да ги мътят. Те трябва да изминават разстояние от 50 до 120 км, за да намерят храна, с която хранят и малките си.", "date": "2017.10.13", "title": "\"Катастрофална\" година за пингвините от Адели"}
{"url": "https://www.24chasa.bg/novini/article/6495538", "text": "Спътник на НАСА идентифицира сезонни пикове в емисиите въглероден диоксид около нашата планета и увеличено ниво на замърсителите, които допринасят за глобалното затопляне, предаде Франс прес. Резултатите от 5 изследвания са базирани върху данни, събрани от спътника ОСО-2 (Орбитинг карбън обзървътри 2) на американското космическо ведомство през 2014 г. Целта на програмата е да се изследват движението и еволюцията на произведения въз основа на фосилни горива въглероден диоксид в атмосферата, съобщи БТА. Събраните данни показват изненадваща промяна в кръговрата на въглерода в северното полукълбо в зависимост от сезоните, като произхождащият от земната растителност въглероден диоксид е повече през пролетта, поясниха учените. През зимата обаче произведеното от растенията количество въглероден диоксид е минимално, докато гниенето на растенията \"захранва\" производствто му, когато температурите се покачат. Комбинирането на въпросния ефект с този от произлезлите от горене на въглища емисии в атмосферата над Китай, Европа и САЩ обяснява сезонния пик в производството на въглероден диоксид през април в северното полукълбо. С наближаването на лятото растенията започват отново да поглъщат повече въглероден диоксид. Едно от изследванията показва, че феноменът Ел Ниньо, който се появява епизодично, наскоро е довел до по-големи емисии въглероден диоксид в тропиците, отколкото в предишни години. През 2015 г. предизвиканите от Ел Ниньо емисии в атмосферата са били с около 2,5 милиарда тона въглероден диоксид по-големи в сравнение с тези през 2011 г.", "date": "2017.10.13", "title": "Спътник на НАСА разкри сезонни пикове в емисиите въглероден диоксид около Земята"}
{"url": "https://www.24chasa.bg/novini/article/6495427", "text": "Районната прокуратура в Горна Оряховица е привлякла като обвиняема 34-годишната учителка Венелина Петкова за убийство, извършено от майка върху рожба във време на раждане или веднага след него. Тя е с мярка за неотклонение \"подписка\" и продължава лечението й в горнооряховската болница. По това обвинение я грозят до 3 години затвор. Преподавателката по история и английски в стражишкото село Виноград крила бременността си, защото не искала четвърто дете. Същия ден била в клас. Тръгнала си от селото с училищното автобусче в 15.30 ч. Родила сама в парк \"Пролет\" в железничарския град, където живее семейството. После натъпкала момченцето в чанта, но получила масивен кръвоизлив и случайни минувачи повикали линейка. Тя била откарана в болницата, заедно с багажа и личните си вещи, без медиците да подозират, че бебето е в чантата. След приемането й в АГ отделението, съпругът пристигнал да я види и тя предала багажа. Така трупчето се е оказало в багажника на колата му, където било открито от полицаите, казаха разследващи. На този етап се смята, че той не е съпричастен към престъплението. Аутопсия показала, че бебето е родено живо, дишало е 10-тина минути, след което е удушено. По случая са назначени допълнителни експертизи.", "date": "2017.10.13", "title": "Повдигнаха обвинение на 34-годишната\nучителка за убийство на бебето й"}
{"url": "https://www.24chasa.bg/novini/article/6495634", "text": "\"Мустафа дава демократична алтернатива и на консервативните сили, и на опозицията. А ДПС дава на България етнически мир - демокрация, стабилност и мир.\" Това заяви лидерът на партията на европейските либерали АЛДЕ Ханс ван Баален в приветствието си при откриването на конгреса на Европейската либерална младеж, който се провежда в София. Можем да се учим от България, това е прекрасен пример, каза още ван Баален. Западните Балкани също са важни и не трябва да бъдат оставяни сами. Не всички могат да бъдат приети, но не трябва да се блокират, коментира още шефът на АЛДЕ. И изрази задоволство, че има разбирателство между Скопие и София, и се надявал да се улесни членството на Македония в ЕС. Ханс ван Баален коментира и темата за членството на България и Румъния в Шенген. \"Има критерии и когато те бъдат изпълнени, държавата трябва да бъде приета. Сигурен съм, че полицейската мисия на ЕС - най-добре е да се обърнем към точките за сигурност - пристанищата и летищата, ако те са сигурни, няма смисъл да бавим приемането повече\", заяви той. Юнкер е човек от малките задимени стаички на тайни съглашения и това е голям проблем, каза още ван Баален. Този човек трябва да бъде заменен с хора между 35-40 годишни, от новото поколение. Така че, скъпи млади либерали, не чакайте и ако имате възможност да вземете позиции, вземете ги, обърна се шефът на евролибералите към младежите.", "date": "2017.10.13", "title": "Шефът на евролибералите: ДПС дава на България етнически мир"}
{"url": "https://www.24chasa.bg/novini/article/6495684", "text": "Спасителен кораб със стотици деца мигранти от над 15 държави пристигна в Италия, информира \"Франс прес\", цитирана от БГНЕС. Плавателният съд „Аквариус“, управляван от неправителствените организации „SOS Mediterranee“ и „Лекари без граници“, пристигна с общо 606 души на борда, сред които 241 деца, спасени вторник и сряда. Близо 180 от децата са били без придружител, съобщиха от неправителствените организации. Сред тях е имало и няколко седмично бебе, както и деца в предучилищна възраст. „Многото спасителни операции, осъществени от „Аквариус“ през последните дни в широка географска област, показват, че хуманитарната криза в Средиземно море все още продължава и дори се влошава“, заявиха от „SOS Mediterranee“. Сред спасените възрастни е имало 11 бременни жени, две от които в деветия месец. Мигрантите, които са потеглили от Либия за Италия, идват от различни страни, сред които Бенин, Еритрея, Етиопия, Нигерия, Сирия, Сомалия, Йемен. Мнозина от мигрантите са съобщили на социалните работници, че са станали жертви на сексуално насилие и мъчения в Либия, където са прекарали месеци като затворници.", "date": "2017.10.13", "title": "Над 200 деца мигранти, спасени през последните дни, пристигнаха в Италия"}
{"url": "https://www.24chasa.bg/novini/article/6495666", "text": "\"Всички, които се занимават с политика, никога не трябва да забравяме, че основна ценност в нашата дейност е човекът. Резултатът от нашата дейност трябва да е в полза на човека. Делото на политика, колкото и да е силно и да тегне, ако не служи на човека по един или друг начин, е безсмислено.\" Това заяви лидерът на ДПС Мустафа Карадайъ в речта си при откриването на конгреса на Европейската либерална младеж, който се провежда в София. Карадайъ разказа на над 200 младежи от повечето европейски държави, че самият той се е включил в политиката с младежкото ДПС, чиито първи председател е бил. \"Персонално се включих в политическия живот още като първи курс студент и оттогава активно участвам в него. Включихме се без всякакъв опит. Ние имахме много въпроси, на които търсихме отговори, защото готови отговори нямаше. Имаше промяна на тоталитарния режим към демокрация. Имахме големите надежди и огромния хъс. Не се притеснявахме да мечтаем и не сме щадели сили да преследваме мечтите си. Знаехме, че за да дойдат по-добри дни, това зависи от нас\", разказа Карадайъ. И си припомни, че не просто поел лидерската роля в МДПС, а заедно с екипа му изградили структурите на младежката организация от нулата - \"човек по човек или както се гради къща – тухла по тухла\". Карадайъ сподели и случка, когато ня международна конференция го представили като председател на \"младежката организация на турската либерална партия в България\". Който познава философията на нашия почетен председател и познава онези времена знае, че това е далече от истината, допълни Карадайъ. В ДПС имали специално отношение към младите. Те безспорно са нашето вдъхновение, а много пъти и нашия коректив, каза лидерът. И видя сред присъстващите в залата на форума бъдещите управници на Европа и ЕК, бъдещи евродепутати, премиери и министри в националните държави, кметове. Европа има нужда от вас, нужно е активно включване на младите в политиката, обърна се той към делегатите. И под секрет им сподели, че младежката организация на ДПС днес е в ръководството на партията и на парламентарната група. Така се случват нещата в ДПС, обясни лидерът. Но времето е динамично, предизвикателствата растат, вие сте поколение на новите технологии, каза още Карадайъ. И даде пример: \"Родителите на нашите родителите са обменяли информация и стоки със скоростта на коня. Поколението на нашите родители - на колела или заковани за аналоговите телефони. Нашето поколение днес - носим света в джоба си, комуникацията е на момента. Вашето поколение - представяте ли си докъде ще са стигнали технологиите след 10-15 г. Спомням си епохата на интернет, стартът й. А днес сме почти зависими от интернет, да не кажа - тотално.\" Карадайъ говори и за европейските ценности, които трябвало да обединяват. \"Трябва да защитаваме свободата и достойнството. За се обединим срещу враговете на тези ценности. Да се противопостави на новите националистически идеологии и сили. Да се противопоставим на влизането им във властта\", призова лидерът на ДПС. Ако взимаме примера на демократична Европа и ако България е част от нея, националистите би трябвало да не са в управлението. А какво се получава - те не само са част от управлението, но и повече биват толерирани, а основната партия понякога им подражава, за съжаление, коментира Карадайъ. \"Създателите на Европа са ни дали модела: единство в разнообразието - много и различни, но обединени от общи ценности. Колкото повече се отдалечаваме от тези базови ценности, толкова по-трудно ще намираме общи решения в Европа\", предупреди лидерът на ДПС. Той пожела на младежите либерали да имат сили и кураж да постигат мечтите си и да не спират да мечтаят, да направят света по-добър, но винаги да бъдат себе си. Усилието да си човек, да останеш човек, е единственото, което си струва, дори когато изглежда непосилно, каза им Карадайъ.", "date": "2017.10.13", "title": "Карадайъ към младите либерали: Основна ценност в нашата дейност трябва да е човекът"}
{"url": "https://www.24chasa.bg/novini/article/6495701", "text": "Величкия епископ Сионий, игумен на Троянския манастир, си направи отвод за избора за наследник на починалия видински владика Дометиан, научи „24 часа“. За висшия сан ще се съревновават и Белоградчишкия епископ Поликарп и епископ Герасим от софийска област. В същото време във Видин инициативен комитет започна подписка за епископ Поликарп, най- младият претендент в оспорваната битка, който няма и 40 навършени години. Той пък беше назначен за ректор на Пловдивската духовна академия и трети викарий на пловдивския митрополит Николай. „Безспорна и значима е следата, оставена от Белоградчишкият епископ Поликарп: духовникът създаде неделно училище за деца и обособи за тях детски кътове в църквите и прави всичко възможно, за да следва Христовото напътствие „оставете децата да дойдат при мен“; епископ Поликарп отвори Дом на дарението към Бдинския манастир „Успение Богородично“ във Видин;епископът раздава храна на нуждаещите се пред храмовете и манастирите; епископ Поликарп утвърждава авторитета на Видинската епархия, както и на Българската православна църква, с множеството си контакти, пътувания в чужбина и в страната; епископът участва и сам създава радио и телевизионни предавания, пише публикации в пресата, умело работи и в социалните мрежи и Интернет, осъзнал факта, че модерните информационно-комуникационни технологии са пътят религията и вярата да достигнат по-лесно до съвременните хора; той развива просветителска и научна дейност чрез организиране на семинари и конференции“, се казва в призива. Събраните близо 6500 подписа във Видин и Пловдив за Поликарп, заедно с мотивационно писмо и декларации от граждански движения и различни организации, са внесени в Канцеларията на Светия синод на Българската православна църква. Това не е единствен акт, когато светски лица застават зад кандидаурата на духовник, но тежката дума ще бъде на епархийския съвет. Той ще излъчи двама претенденти на 16 октомври от предоставен списък с всички епископи в страната, увери отец Емил, игумен на православния храм в Монтана. Каноничният избор ще е през ноември в синодалната палата в София, когато митрополитите ще изберат и утвърдят новия видински владика.", "date": "2017.10.13", "title": "Величкият епископ Сионий си направи отвод за избора на видински митрополит"}
{"url": "https://www.24chasa.bg/novini/article/6495712", "text": "България е осъдена за фините прахови частици, но няма определен размер на санкция. В официален документ на Брюксел не се споменава размер - това заяви пред  министърът на околната среда и водите Нено Димов. Той опроверга появилата се информация, че санкцията ще бъде 3 млрд. лева. От 2011 г. до 2016 г. има сериозно намаляване на средногодишните показатели за фини прахови частици. Мерките, които са предприети, дават резултат - метрото, електробуси, новите трамваи. Има мерки на общинско ниво, за които отговарят кметове, които се подпомагат финансово от оперативни програми. Основният източник на замърсяване е битовото отопление, транспорт, а за индустрията процентът е значително по-малък.", "date": "2017.10.13", "title": "Нено Димов: Няма определена санкция за завишените нива на фини прахови частици"}
{"url": "https://www.24chasa.bg/novini/article/6495719", "text": "27-годишен мъж е загинал при катастрофата между лек автомобил и влак край Сливен. Това потвърди за \"Фокус\" говорителят на ОДМВР-Сливен Първолета Мандинска. Инцидентът станал на прелез край сливенския квартал \"Диньо Дачев\", а сигналът е подаден в 16.28 часа. Мъжът е бил блъснат от бързия влак Бургас - София. Загиналият е жител на сливенското село Чинтулово. Движението е спряно, на място се извършва оглед и се изясняват причините за произшествието, допълни Първолета Мандинска.", "date": "2017.10.13", "title": "27-годишен е загинал при катастрофата между кола и влак край Сливен"}
{"url": "https://www.24chasa.bg/novini/article/6495759", "text": "Американският президент Доналд Тръмп обявява нова стратегия за Иран, след остри критики срещу договора за ядрената му програма, подписан преди две години.  Предварително беше огласена информация за три ключови цели на Белия дом: коригиране на договора, неутрализиране на иранската програма за балистични ракети и противодействие на ирански дейности, които според Вашингтон допринасят за нестабилността в Близкия изток. В момента в свое изявление Тръмп обявава позицията си.", "date": "2017.10.13", "title": "Тръмп с нова стратегия за Иран"}
{"url": "https://www.24chasa.bg/novini/article/6495711", "text": "Израел се готви да се оттегли от ЮНЕСКО след “смелото и морално решение” на САЩ, заяви премиерът Бенямин Нетаняху, цитиран от АП. ЮНЕСКО се е превърнала в “театър на абсурда, защото, вместо да съхранява историята, я изопачава”, каза Нетаняху. Той съобщи, че е наредил на израелската дипломация да подготви оттеглянето на страната от организацията заедно с американците. САЩ обявиха преди това, че напускат ЮНЕСКО от 31 декември заради антиизраелските предубеждения на организацията според тях и необходимостта тя сериозно да се реформира. ЮНЕСКО е приела няколко резолюции срещу Израел, а през 2011 г. прие за свой член Палестина. Постоянната представителка на САЩ в ООН Ники Хейли заяви, че решението на ЮНЕСКО да обяви за палестинска територия старата част на град Хеброн и Гробницата на патриарсите е поредната “безразсъдна постъпка”, накарала САЩ да напуснат организацията. Хейли спомена и “оставянето на сирийския диктатор Башар Асад в комисия на ЮНЕСКО за човешките права дори след кръвопролитното му смазване на мирни протести”. Франция, Русия и Великобритания изразиха съжаление, че САЩ напускат организацията на ООН за култура и образование. “Вашингтон пост” пише, че мярката е поредна стъпка от страна на правителството на Тръмп да се дистанцира от международната общност. “Гардиън” отбелязва, че Вашингтон от месеци се е подготвял за това решение. Тези събития се разиграват на фона на напрегнати избори на нов генерален директор на ЮНЕСКО. За последния кръг на гласуването снощи в Париж останаха представителят на Катар Хамад бин Абдулазиз ал Кауари и французойката Одре Азуле. Преди това отпадна египтянката Мушира Хатаб. Кайро настоя за проверка за възможни нередности в процедурата по избирането. Египетският външен министър Самех Шукри отправи искането на среща с ръководителката на организацията Ирина Бокова. Египет обвинява Катар, че купува гласове в полза на своя кандидат. ", "date": "2017.10.13", "title": "И Израел готов да се оттегли от ЮНЕСКО (Обзор)"}
{"url": "https://www.24chasa.bg/novini/article/6495809", "text": "Генералният секретар на ООН Антонио Гутериш „се надява много“, иранското ядрено споразумение да бъде спасено, заяви негов говорител, цитиран от AFP. Изявлението му идва, след като се очаква Доналд Тръмп да преразгледа споразумението. Говорителят на ООН Стефане Дужарич каза, че Гутериш смята споразумението за „важен пробив при консолидирането неразпространението на ядрената сила, както и напредък за световния мир и сигурност“, предаде \"Фокус\". ", "date": "2017.10.13", "title": "Антонио Гутериш: Надявам се, че иранското ядрено споразумение ще оцелее"}
{"url": "https://www.24chasa.bg/novini/article/6495841", "text": "Бившият френски министър на културата Одри Азуле е новият генерален директор на организацията за наука, образование и култура на ООН (ЮНЕСКО), предаде  .  Нейната кандидатура са подкрепили 30 от общо 58-те страни членки на Изпълнителния съвет на ЮНЕСКО. Страните членки трябва да се ангажират по-тясно с организацията, която преживява криза, а не да я напускат, ден след като САЩ и Израел се оттеглиха, заяви Азуле.                                                                                                                                                                                                                                                                                                                        ", "date": "2017.10.13", "title": "Бивш френски министър смени Ирина Бокова като шеф на ЮНЕСКО (Обновена)"}
{"url": "https://www.24chasa.bg/novini/article/6495493", "text": "Неизвестен нападател е открил огън днес в училище в Истанбул, при което са били ранени трима ученици, предаде ТАСС, като се позовава на турския телевизионен канал \"Хабертюрк\". Инцидентът е станал в района на Пендик. След нападението престъпникът се е опитал да се самоубие, но е бил задържан от полицаи, предаде БТА. Пострадалите са откарани в болница. Мотивите на нападателя са неизвестни.", "date": "2017.10.13", "title": "Нападател стреля в училище в Истанбул, има пострадали ученици"}
{"url": "https://www.24chasa.bg/novini/article/6495501", "text": "Британският посланик в Букурещ Пол Брумел ще спи тази нощ под открито небе, за да отбележи Международния ден на хората без подслон, съобщи Аджерпрес, позовавайки се на съобщение на британското посолство в Букурещ. Брумел е един от десетината доброволци, които ще спят под открито небе тази нощ в специално предвидено за целта място в градината на едно кафене в Букурещ. В инициативата ще се включат също Найджъл Белингам, директор на Британския съвет в Румъния, Чарлз Крокър, председател на Британско-румънската търговска камара, и други. По този начин те искат да привлекат вниманието към положението на бездомните хора, предаде БТА. Международният ден на хората без подслон се отбелязва в цял свят на 10 октомври. В Букурещ се смята, че има около 5000 души без подслон, но е възможно броят им да е много по-голям, отбелязва агенцията.", "date": "2017.10.13", "title": "Британският посланик в Букурещ ще спи \nна открито заради бездомните хора"}
{"url": "https://www.24chasa.bg/novini/article/6495520", "text": "Ключовата дума за ЕС днес е реформа. Европа не може да бъде тиха и мълчалива, а с младите си хора трябва да направи всички стъпки, от които се нуждаем. Това заяви евродепутатът и лидер на младежкото ДПС Илхан Кючюк при откриването на конгреса на Европейската либерална младеж, който стартира днес в София. Кючюк е и вицепрезидент на партията на европейските либерали АЛДЕ. Във форума участват над 200 делегати от либералните партии на повечето от европейските държави. Официални гости са лидерът на ДПС Мустафа Карадайъ и председателят на партията на европейските либерали АЛДЕ Ханс ван Баален. Когато говорим за Европа, свикнахме да говорим за криза. Но кризата може да бъде и възможност, каза Кючюк. Европа трябва да се реформира. Тя не може да остане тиха. Не може да бъде малка, когато става въпрос за големите проблеми. Трябва да бъде голяма, когато говорим за големите въпроси, но и малка, когато става дума за проблемите на отделния човек, каза още Кючюк. Трябва да има реални отговори на сложните въпроси пред нас. България трябва да бъде водеща в реформата на Европа. Но няма как да има лидерство без демократични ценности, заяви още евродепутатът. Според него е безалтернативно включването на Балканите в ЕС, защото там живеят европейци по територия, манталитет и разбиране за общност. Очакванията към Европа надскачат сегашните й граници, каза Кючюк. Гордеем се, че сме най-голямата младежка организация, че имаме поколенчески диалог, че първият председател на младежката ни организация днес е лидер на ДПС, завърши евродепутатът.", "date": "2017.10.13", "title": "Илхан Кючюк: Европа се нуждае от реформа, младите можем да го направим"}
{"url": "https://www.24chasa.bg/novini/article/6495508", "text": "Районният съд в Берковица осъди на глоби от по 1000 лева съпрузите Детелина К. и Васил К. от Вършец, които са нахлули в местно училище и са нанесли побой над дете по време на час, съобщиха от Съдебната палата в Берковица. На 30 януари т.г. синът на двамата Камен К. /17г./ се скарал в междучасието с друг ученик - Атанас И. /14г./. Двамата започнали саморазправа с юмруци, която учители и съученици бързо прекратили. Камен се прибрал в дома си и разказал на родителите си за случилото се. След побоя момчето било откарано в спешната помощ, където лекарите установили, че има кръвонасядания по главата, оттоци и охлузвания по шията и тялото. Двамата родители-побойници, били задържани в полицията. Присъдата е произнесена по указа за борба с хулиганството, тя може да бъде обжалвана, обявиха от Съдебната палата в Берковица.", "date": "2017.10.13", "title": "1000 лв. глоба за съпрузите, пребили дете в училището във Вършец"}
{"url": "https://www.24chasa.bg/novini/article/6495054", "text": "\"Г-н Борисов, обвинението Ви, че БСП си служи с фалшиви новини, не отговаря на фактите\", написа лидерът на БСП Корнелия Нинова в официалната си страница във фейсбук. \"Никой не Ви е питал има ли учения на НАТО в Черно море. Питаме Ви - вярна ли е информацията, публикувана в авторитетни международни агенции и отразена в български национални медии, че НАТО създава нови многофункционални сили в Черно море, срещу което Вие се бяхте обявил по-рано. За съжаление отново демонстрирахте незачитане на принципите на парламентарната република, които повеляват да се явите в Народно събрание и да дадете информация. Вместо да изпълните това свое конституционно задължение, използвате случая да прехвърлите отговорността на президентската институция\", пише още Нинова. ", "date": "2017.10.13", "title": "Нинова към Борисов: БСП не си служи с фалшиви новини"}
{"url": "https://www.24chasa.bg/novini/article/6495023", "text": "20-годишният Николай Кирков от Варна подписа споразумение с прокуратурата и се съгласи да излежи ефективно 3 години зад решетките при първоначален строг режим, след като обра ученичка. Въпреки малкото си години, Николай има богато криминално и съдебно досие, включващо кражби и грабежи. Нападението е извършено на 7-и юни тази година. Младият мъж издърпал от ръцете чантата на 13-годишно момиче. В нея бил мобилният й телефон и лични вещи, всичко на стойност 164 лв. Споразумението бе одобрено от състав на Варненския окръжен съд, като месеците, изкарани в предварителния арест, ще му бъдат зачетени като изтърпяно наказание.", "date": "2017.10.13", "title": "Рецидивист, обрал ученичка, влиза в затвора"}
{"url": "https://www.24chasa.bg/novini/article/6495064", "text": "Специализираният наказателен съд е оставил в ареста за постоянно двама мъже и една жена участници в престъпна група. Лидерът на групата, български гражданин от сирийски произход, бил с основно участие във въоръжените формирования на Ислямска държава, съобщиха от прокуратурата. При разследване на ГДБОП, ДАНС и спецпрокуратурата е установено, че лицата са свързани с производство и разпространение на тютюн за наргиле и тероризъм. Тютюнът е бил предназначен за продажба в България, Холандия, Германия и Франция. Според прокуратурата обаче, тази дейност е служила като прикритие и основен източник на финансиране на групата. Акцията по задържането на групата се е провела още на 29 септември като на лидера й е повдигнато обвинение за тероризъм. Той се е установил у нас, а през 2008 г. е получил българско гражданство. През лятото на 2013 г. се е присъединил към армията на Ислямска държава, на територията на Сирия, като е взел активно участие в бойните действия, като фигура с ръководни функции, обясняват от прокуратурата. Разследващите са открили автентичен документ, подписан от един от лидерите на ИДИЛ, удостоверяващ принадлежността на задържания към организацията и даващ му право на свободен достъп и неограничено преминаване по цялата линия на водените бойни действия. По информация от прокуратурата, мъжът се е върнал обратно в България през 2016 г., като не е прекъсвал връзките си с ръководните органи и лица на Ислямска държава. Впоследствие е организирал престъпна група за производство и разпространение на тютюн за наргиле, без законовото разрешение за това.", "date": "2017.10.13", "title": "Сириец - терорист с БГ паспорт от армията на \"Ислямска държава\" хванат у нас"}
{"url": "https://www.24chasa.bg/novini/article/6495112", "text": "Районната прокуратура в Горна Оряховица води разследване за убийство на новородено, извършено от майка минути, след като го родила в железничарския град. Сигналът за гнусното престъпление е получен в районното управление на полицията в 18.20 ч. в четвъртък от болницата в Горна Оряховица. Минути преди това в АГ отделението била приета за лечение 34-годишната Венелина Петкова с обилен кръвоизлив. При прегледа било установено, че е родила същия ден. Първоначално тя отричала, че е имало раждане. \"Към момента няма пряка опасност за живота й.Приета е от дежурния лекар д-р Димитрова, която е установила, че става дума за раждане, което се е случило непосредствено преди постъпването в болницата, но плод няма. Затова е подаден сигнал до разследващите органи\", каза шефът на болницата д-р Иван Иванов. От проведените първоначални действия по разследването, същия ден пред хранителен магазин в града е установен съпругът на родилката - 34-годишния Христо, а в багажника на семейния им автомобил е намерено тяло на новородено момченце. Тялото на бебето е откарано за аутопсия във великотърновската болница, която е установила, че бебето е било родено живо, дишало е десетина минути и е било удушено. Според показанията на жената, тя е родила в парк в града, където е намерена с обилен кръвоизлив и откарана с линейка в болницата. Твърдяла, че бебето се е родило мъртво, затова го сложила в чанта и го скрила в багажника с намерение да го изхвърли в контейнер за смет. При огледите на посоченото място обаче разследващите са открили капки кръв, но не и следи от раждане там, затова и се предполага, че то е настъпило на друго място. Извършват се повторни огледи и са назначени експертизи. Венелина е учителка по история и английски в Основното училище\"Климент Охридски\" в стражишкото село Виноград и същия ден била на работа. Тя има три деца и четвъртата бременност била нежелана и крита от семейството. Засега по разследването няма данни съпругът да е подозирал, че на път е четвъртото им дете, нито че в багажника на колата му вози трупа на новороденото. Той работи като шофьор в търновска фирма и след разпита е освободен. Венелина била пълничка и напоследък ходела на работа в стражишкото село в доста широки дрехи, казаха шокираните колеги на преподавателката. Същият ден тя е била в клас и се прибрала към Горна Оряховица с училищния автобус, който тръгва в 15.30 ч. Била добър преподавател и добра майка, допълни кметът на Виноград Петър Петров. Под наблюдението на Районна прокуратура - Г. Оряховица активните действия по разследването продължават. Назначени са множество експертизи. За деяние по чл. 120 от НК законът предвижда наказание лишаване от свобода до три години.", "date": "2017.10.13", "title": "Майката, родила в парк, заподозряна, че е удушила бебето си, е учителка"}
{"url": "https://www.24chasa.bg/novini/article/6494563", "text": "Роботът-масажистка Ема започна работа тази седмица в клиника в Сингапур, където пациентите получават разтривки, от които са много доволни, съобщава Франс прес, цитиран от БТА. Ема представлява роботизирана ръка, оборудвана с накрайници под формата на човешка длан и палец. Тя беше произведена от прохождащата компания AiTreat. Ема е обучена в специална китайска терапевтична техника за масажи \"туй на\". Уредът използва своите сензори, за да установи втвърдеността на мускулите и на сухожилията на пациентите и да настрои своя режим. Ема притежава също изкуствен интелект. Масажите на робота струват 42 евро за сеанс от половин час. Следва пет минути масаж от терапевт и 20 минути акупунктура. Цялата процедура трае около един час. Роботът не замества терапевтите, а само намалява работните им часове, което им позволява да се грижат за много повече пациенти в клиниката \"Нова хелт\".", "date": "2017.10.13", "title": "Роботът-масажистка Ема вече работи в Сингапур (Видео)"}
{"url": "https://www.24chasa.bg/novini/article/6494920", "text": "Безработицата, несигурността и липсата на механизъм за реализация тласка голяма част от гърците с диплома в ръка да напускат родината, пише в. \"Та неа\", като подчертава, че това се отнася най-вече за скъпоструващите на държавата лекари, които търсят препитание в чужбина. Изданието цитира изследване, което показва, че на годишна база половината от образовалите се в Гърция лекари бягат от страната, съобщава БТА. Гърция е държава, която инвестира милиони евро в подготовката на кандидати за медицинските факултети /мечта на всяко семейство/, а също още хиляди евро за тяхното обучение. Но единственото, което страната осигурява в крайна сметка на младите лекари, са билетите им за чужбина, се казва в изследването, изготвено от медицинския факултет в Атина. В него се прави оценка, че над половината от завършилите медицина лекари през последните години в Гърция са поискали от властите документи за заминаване в чужбина.", "date": "2017.10.13", "title": "Гърците масово напускат родината с диплома в ръка"}
{"url": "https://www.24chasa.bg/novini/article/6495181", "text": "Временният контрол на границите в европейската зона за свободно движение все още е необходим поради продължаващата терористична заплаха, заявиха министри от Германия, Франция и Австрия, цитирани от Ройтерс. Страните от Шенгенската зона за свободно движение започнаха повторно въвеждане на граничен контрол през 2015 г., на фона на големия приток на бежанци и мигранти и серия нападения на ислямистки екстремисти,  Мерките, въведени от Германия, Швеция, Дания, Австрия и Норвегия изтичат през ноември. Берлин заяви днес, че ще ги удължи с още шест месеца поради сериозна заплаха за вътрешната сигурност или обществената политика\". При пристигането си на срещата на министрите на вътрешните работи на ЕС, германският вътрешен министър Томас де Мезиер заяви, че Берлин все още държи на свободното движение, \"но в момента не можем да минем без проверки\". \"Причината се крие в напрегната обстановка в областта на сигурността в Европа, свързана с международния тероризъм и все още недостатъчната защита на външните ни граници\", добави той пред медиите в Люксембург. Застанал до Де Мезиер, френският му колега Жерар Колон също заяви, че Франция иска да удължи граничния контрол с шест месеца. Париж въведе контрол по границите си, след като нападатели ислямисти отнеха живота на 130 души в Париж през ноември 2015 г., припомня Ройтерс. Австрийският вътрешен министър Волфганг Соботка заяви, че Европа е изложена на повишен риск и проверките са необходими, за да може да се следят потенциални нападатели и вербовчици. Евентуално спиране на свободното движение в шенгенското пространство ще се окаже фатално за Европа, предупреди на срещата на вътрешните министри еврокомисарят по вътрешните работи Димитрис Аврамопулос, цитиран от Франс прес. \"Споделяме притесненията на някои страни относно сигурността\", добави той пред медиите. \"Но Шенген е жив, и трябва да оцелее\", подчерта Аврамопулос, \"защото ако Шенген умре, ще умре и Европа\", предупреди еврокомисарят. Няколко европейски страни, начело с Франция и Германия, искат промяна на сегашните правила за шенгенското пространство, които според тях са остарели и не отговарят на постоянната терористична заплаха. Те не искат да се сложи край на свободното движение, но искат да могат да връщат по-лесно контрола на границите си и за по-дълъг срок от сегашните правила. ЕК е приела идеята за реформа на шенгенските правила в тази насока, но не иска да стигне толкова далеч, колкото искат Париж, Берлин, Виена и Копенхаген, отбелязва АФП. Европейската комисия предлага максималният срок за възстановяване на граничния контрол да се удължи до една година в случай на заплахи срещу сигурността на страната. Ако заплахата продължава, максималният срок да се удължи до две години, но със съгласието на другите страни. Париж и Берлин искат да получат по-дълъг срок за удължаване, но преди всичко оспорват необходимостта да получат одобрението на другите страни. \"Искаме да запазим националния суверенитет по един фундаментален за всяка страна проблем - този за тероризма\", подчерта министър Колон. Няколко други страни възразяват против удължаването на сегашния контрол, както и против перспективата за по-лесното му въвеждане в бъдеще. Те се опасяват, че свободното движение в шенгенското, което е важно постижение на европейската интеграция, може да бъде заплашено и това да доведе до тежки икономически последствия, отбелязва АФП. \"Тези предложения ме натъжават\", заяви словашкия вътрешен министър Роберт Калиняк и подчерта, че защитата на Шенген трябва да се извършва на външните граници, а не на вътрешните. Полша, Унгария и Словения също са изразили недоволството си на дебат между министрите тази сутрин, съобщава дипломат, цитиран от АФП.", "date": "2017.10.13", "title": "Германия, Франция и Австрия: Контролът на границите все още е необходим"}
{"url": "https://www.24chasa.bg/novini/article/6495152", "text": "Убиецът, останал неразкрит 14г., е неграмотен и наркоман. Вече 11 г. циганинът със звучния прякор Синбад е на метадонова програма.  Това се разбра в Пловдивския окръжен съд, където в момента се разглежда искането на прокуратурата за определяне на най-тежка мярка - задържане под стража за 30-годишния извършител Никола Камберов. Според събраните досега доказателства през декември 2003г. той е пронизал с нож в гърба Божидар Моллов, на 26г. Това е станало след спор за момиче между жертвата и друг мъж. Камберов се е намесил в спора. Родителите на задържания - Недка и Димитър Камберови, които дойдоха в съда бяха категорични, че синът им не е виновен. Според тях истинският убиец бил връстникът му Янко, с когото са били заедно в нощта на убийството. Близките на арестувания започнаха да се карат със зам.-окръжния прокурор Галина Андреева, която ги попита защо казват, че друг е убиецът, след като не са били на място.  Едва след като разбраха, че крещят на обвинител, родителите на Камберов притихнаха. Охраната обаче ги изведе навън, за да не смущават реда. В момента съдът разглежда искането на адвоката на Камберов за отвод на прокурора Галина Андреева, като мотивите му са, че предния ден тя е давала информация по случая в качеството си на говорител на Окръжната прокуратура. Според адвокат Красимир Елдъров обвинителката била предубедена.", "date": "2017.10.13", "title": "Ето го убиеца, останал неразкрит 14 г. (Снимки)"}
{"url": "https://www.24chasa.bg/novini/article/6495219", "text": "Турският президент Реджеп Тайип Ердоган поиска решение от ЕС по въпроса за присъединяване на Турция към съюза, съобщава ДПА. Той посочи това седмица преди среща на върха на евросъюза, на която се очаква лидерите от ЕС да обсъдят този въпрос. Представете вашата декларация и нека въпросът да приключи. Ние нямаме нужда от вас, заяви Ердоган днес на заседание на управляващата Партия на справедливостта и развитието в коментар по адрес на лидерите на държавите от ЕС. Преговорите за присъединяване на Турция към ЕС фактически бяха блокирани след опита за преврат в Турция през юли миналата година, което предизвиква критики от страна на турското правителство. Германският канцлер Ангела Меркел заяви, че процесът на присъединяване на Труция към ЕС ще бъде обсъден на срещата на върха на евросъюза на 19 и 20 октомври. Германия е в дипломатически конфликт с Турция заради задържането на германски граждани при преследванията, предприети от турските власти след опита за преврат, и Берлин изразява нежелание за присъединяване на Турция към евросъюза. Тези, които правят всичко, което е по силите им, за да изолират Турция от Запада и, ако е възможно, от целия свят, се трудят напразно, каза Ердоган. Въпреки критиките Ердоган изтъкна, че Анкара няма да се откаже от кандидатурата си членство в ЕС. Все още ни залъгват, каза той. Но ние ще бъдем търпеливи. Ние казваме: Няма да сме ние, а вие, които се оттеглят, добави той.", "date": "2017.10.13", "title": "Ердоган иска от ЕС да реши за присъединяването на Турция към евросъюза"}
{"url": "https://www.24chasa.bg/novini/article/6495135", "text": "Суха тревна растителност е горяла покрай пътя Дупница – Самоков, преди отклонението за село Сапарево. Това съобщиха за „Фокус“ от кметството в село Сапарево. Огънят е бил малък, не се е наложила намесата на противопожарната служба. Огънят е загасен с помощта на местно население.                                                                                                                                                                                                                                                                                                                ", "date": "2017.10.13", "title": "Пожар гори край пътя Самоков – Дупница, преди отбивката за село Сапарево (Обновена)"}
{"url": "https://www.24chasa.bg/novini/article/6495260", "text": "До момента 655 родители са кандидатствали да им бъде осигурен детегледач по проект \"Родители в заетост\", финансиран от Оперативна програма \"Развитие на човешките ресурси\". Това съобщиха от пресцентъра на Агенцията по заетостта. Заявления за включване в проекта като детегледачи са подали 379 безработни. Приемът на заявления продължава, като срокът за подаване на документи е до 31 октомври или до изчерпване на финансовия ресурс на проекта. Заявления от родители се приемат на хартиен носител, лично във всички бюра по труда в страната, в работни дни между 8.30 и 17.00 часа, както и по електронен път (сканирани с подпис или електронно подписани) на електронен адрес: roditeli-v-zaetost@az.government.bg Агенцията по заетостта припомня, че право да подават заявления имат родители на деца от 0 до 5-годишна възраст, които не са записани в детски заведения. Родителите, които към момента на кандидатстване, не са включени в заетост, следва да започнат работа при работодател или като самоосигуряващо се лице в рамките на четири месеца от получаване на услугата за отглеждане на дете, а детегледачът може да полага грижа за детето в срок до 18 месеца. Очаква се с планираните средства (20 млн. лв.) да се осигури подкрепа за 1 500 родители за отглеждане на техните деца и най-малко 1 500 безработни и неактивни лица да бъдат наети като детегледачи.", "date": "2017.10.13", "title": "655 родители кандидатстват за бавачки по проект \"Родители в заетост\""}
{"url": "https://www.24chasa.bg/novini/article/6495150", "text": "Групата \"Линкин парк\" публикува епизод на автомобилното караоке шоу \"Карпул караоке\", в което участвали през юли, шест дни преди самоубийството на фронтмена на бандата Честър Бенингтън, предаде Асошиейтед прес, цитирана от БТА. Предаването от 23 минути беше споделено в официалната страница на музикантите във Фейсбук. Честър привидно е в добро настроение и дава уроци по пеене зад волана на водещия Кен Джонг. Групата изпълнява някои от хитовете си, сред които \"Numb\" и \"In the End\". Епизодът започва със съобщението, че публикуването му е с разрешението на семейството на Честър и е в негова памет. Честър Бенингтън се обеси в дома си в Калифорния на 20 юли.", "date": "2017.10.13", "title": "\"Линкин парк\" публикуваха видео от последните дни на Честър Бенингтън (Видео)"}
{"url": "https://www.24chasa.bg/novini/article/6495374", "text": "4 дела срещу Спас Василев, представял се в интернет като Александър Николов, ще бъдат обединени, съобщи шефът на Софийската районна прокуратура Радослав Димов. Едното е в София и е за измама на стойност 490 лева за купуването на 10 самолетни билета. Другите три дела също са за измами. Те са от Благоевград, Дупница и Варна. Самият Спас е бил задържан днес в София. Новината беше съобщена единствено от \"24 часа\", а прокурор Димов я потвърди.  Няма измамени от Спас магистрати, обясни пък говорителката на главния прокурор - Румяна Арнаудова. Тя посочи, че измамени са били трима служители на прокуратурата. ", "date": "2017.10.13", "title": "Обединяват 4 дела срещу Спас- Александър"}
{"url": "https://www.24chasa.bg/novini/article/6495387", "text": "9 години българско гражданство има терористът, заловен у нас преди дни, съобщи говорителката на главния прокурор Румяна Арнаудова. Тя обясни, че мъжът е получил българско гражданство през 2008 година, напуснал е България през 2013 г. и е взел участие в бойни действия.  Бил е на високо ниво в йерархията на \"Ислямска държава\", посочи Арнаудова. Тя обясни, че мъжът имал специални документи да се движи през територии на бойни действия, това доказвало високият му ранг. Върнал се е у нас през 2016 г. и е създал банда за трафик на тютюн и наргилета. Така е прикривал основната си дейност, посочи Арнаудова и отказа повече подробности.", "date": "2017.10.13", "title": "Терористът от ИДИЛ хванат у нас с българско гражданство от 9 години"}
{"url": "https://www.24chasa.bg/novini/article/6495400", "text": "Ахмед Рафи Мусто е терористът, бил се за \"Ислямска държава\" и задържан у нас, научи ексклузивно \"24 часа\". Той получил българско гражданство през 2008 г., а през 2013 г. отишъл да се бие за \"Ислямска държава\". Мусто се върнал у нас през 2016 г. и създал банда за трафик н тютюн за наргиле, заедно с Алаа Алокла Массам, Абдулкарим Мохамед Шехо и Иванка Атанасова Шехо. Засега от прокуратурата отказват всякакви подробности за Мусто.", "date": "2017.10.13", "title": "Само в \"24 часа\": Ахмед Рафи Мусто е терористът, задържан у нас"}
{"url": "https://www.24chasa.bg/novini/article/6495234", "text": "Смърт на живо на 35-годишна разкрепостена жителка на Челябинск показаха няколко руски телевизии.  35-годишната Наталия Бородина бе заснета как, облечена само в снежнобели бикини, се показва от прозореца на движеща се на висока скорост кола на магистралата край курорта Пунта Кана. От полицията потвърдиха, че младата жена е починала от удара в пътен знак. 32-годишната Ивана Байрачук, заснела пияната рускиня, е арестувана по подозрение, че е шофирала пияна, информира \"Дейли Мейл\". Руски медии твърдят, че 95% от смъртните случаи при руснаците идват от собствената им глупост, а не заради тероризъм или бедствия. Приятели на Бородина, които живеят в Кан, отрекоха появилите се твърдения, че тя е работила като проститутка. Те я определят като грижовна и добра майка на 11-годишно момче Семейството на Наталия не може да си позволи да плати 15 хил. паунда, за да върнат тялото на младата жена в родината й. Те също добавиха, че тя не е имала застраховка от самолетната компания. Близка приятелка на Наталия сподели: \"Тя не заслужава да бъде съдена за безразсъдното й поведение, довело до смъртта й. Помагаше на семейство й с всичко, което можеше. Никой друг не работеше като нея. Тя искаше всичко и се надяваше на по-добро бъдеще. Всеки може да допусне грешки. Защо трябва да я съдим заради едно видео? Да не би всички да сме безгрешни?\" Семеен приятел пък сподели: \"Наталия има сестра - Юлия и възрастна майка. Юлия се грижи за детето на Наталия, която тя е напуснала. Разбрахме за трагедията от интернет. Не знам какво да правим с тялото, нямаме пари, за да го транспортираме. Сигурно ще се наложи да бъде кремирана там. Анастасия, друга приятелка на загиналата жена, казва: \"Бяхме омъжени за двама братя. Тя се раздели със съпруга си. Сега той има ново семейство и Наталия беше много разстроена от развода. Беше грижовна майка. Не е работила никога като проститутка, можеше да си позволи екзотична ваканция, без да се налага да работи най-древната професия. От известно време живееше в Кан и там се занимаваше със собствен бизнес - продаваше имоти на богати руснаци.\" Разследването за смъртта на Наталия продължава.", "date": "2017.10.13", "title": "Загиналата гола рускиня е майка на 11-годишно момче, работила с богати руснаци (Видео 18+)"}
{"url": "https://www.24chasa.bg/novini/article/6494442", "text": "Депутатите отново се скараха в парламента. Поводът за скандала беше вчерашното изказване на депутата от \"Обединени патриоти\" Валентин Касабов, който заяви, че ако ДПС им се пречкат в краката, ще ги стъпчат като тахтаби (б. а. - от турски: дървеница). Пръв на парламентарната трибуна излезе лидерът на ДПС Мустафа Карадайъ, който в декларация от името на партията, призова премиерът Бойко Борисов да предприеме мерки относно изказванията на патриотите. \"Езикът на омразата има много проявления-думи, снимки. Това е език, който поражда конфликти и се изразява в расова и верска омраза и всякакви форми на ксенофобия. Носители на този език са националистите\", обяви Карадайъ. Той обясни, че ГЕРБ носят отговорност за техните изказвания и, че не приемат оправданието, че народът е избрал това. По думите му народът не е избрал националистите да бъдат в управлението. \"И Тодор Живков искаше да ни смачка. Не ни спряха нито дулата на автоматите, нито танковете по пътя на демокрацията\", каза още той. Следващ от парламентарната трибуна се изказа депутатът от БСП Антон Кутев. Той бе категоричен, че не защитават ДПС, а и както личало те нямали нужда от защита, но заяви, че този език не е допустим дори на улично ниво, та дори и за политическия елит. \"Ако вие не намерите начин да премахнете нещо, което е вредно за демокрацията, хората ще го направят. Вие сте длъжни да решите този проблем сега\", категоричен бе Кутев. По думите му в света няма парламент, който да допуска това. Той заяви, че това е един от поредните срамни епизоди на парламентарната история. \"Съжалявам, че отново не се занимаваме с бъдещето на страната, състоянието на хорта, потискащата бедност, а отново трябва да говоря за проявлението на една политическа и морална несъстоятелност\", добави той. Кутев бе, категоричен, че не може в изказванията си депутати да говорят за физическо насилие. И попита ако мачкането започне от парламента, дали се знае къде ще свърши то. \"Този човек не може да остане в парламента. Искаме оставката на вашия колега\", обяви Кутев. \"От какво ви е страх? Нима \"Обединени патриоти\" гонят някого от работа по политически признак, преследват някого за това, че е от различна религия и националност? Напротив. Тези неща ги правихте вие\", скочи депутатът от Обединени патриоти Юлиан Ангелов. По думите му ДПС не са свършили нищо за толкова години управление и дори не защитили по никакъв начин българското малцинство в Албания. Като ви е страх, не влизайте в парламента, заяви Ангелов. По думите му БСП и ДПС могат да говорят за морал, тогава, когато се извинят за всичките си грешки.", "date": "2017.10.13", "title": "Депутатите пак се скараха! От БСП искат оставката на Валентин Касабов от патриотите"}
{"url": "https://www.24chasa.bg/novini/article/6494451", "text": "8 месеца условно с 2 г. изпитателен срок даде асеновградският районен съд на 12-класника Атанас Георгиев. На 19 септември той удари с дървен кол своя учител по английски език Антон Велков. Това се случи в селскостопанската гимназия в Садово. Оттговава 17-годишният ученик е в ареста. След присъдата младежът се прибира у дома. \"Искам да се върна в клас, за да завърша образованието си и да се извиня на господина\", заяви Георгиев в съдебната зала. Прокуратурата пледира за ефективно наказание заради обществената опасност на деянието, а именно побой над учител. Магистратите обаче отчетоха, че Георгиев е с чисто съдебно минало и не е необходимо да лежи в затвора. Атанас ще трябва два пъти в седмицата да се подписва, докато тече изпитателният му срок. В съдебната зала беше показан и дървеният кол, с който гимназистът е ударил по главата преподавателя. Той е дълъг 1,60 м и дебел около 30 см. При удара учителят получил сътресение. Грозната сцена се разиграла в коридора. Атанас с още двама авери отворили вратата на кабинета на Велков, който в това време водел занятия. Той ги изгонил. След това тримата сторили същото и на преподавателката по география. Тя потърсила съдействие от колегата си. Велков излязъл да ги усмирява. \"Господинът ми се развика и аз го ударих\", каза ученикът. Той няколко пъти повтори, че съжалява и лично ще поднесе извинения на преподавателя. Жители в Садово коментираха, че не са изненадани от наказанието. \"Няма дори да го изключат. Те ги събират от кол и въже, за да си вържат делегирания бюджет. Ако учителят беше посегнал на ученика, като нищо вече щеше да е уволнен\", казват хора от градчето. 80% от учениците в гимназията са от малцинствата.", "date": "2017.10.13", "title": "8 месеца условно за ученика, ударил с кол учител"}
{"url": "https://www.24chasa.bg/novini/article/6494477", "text": "Около 55 млн.лв. ще има догодина за увеличение на заплатите в МВР, съобщи в кулоарите на парламента вътрешният министър Валентин Радев. Той уточни, че парите няма да се разпределят \"на калпак\". Най-голямо ще е повишението за тези, които са с полицейски правомощия, ще има пари и за пожарникарите, предава БТА. Министърът добави, че в администрацията на ведомството му нарочно не се назначават хора, за да могат да се назначат там, където има недокомплект на полицаи. Радев очаква служителите в сектора да получават по-високи възнаграждения още от началото на следващата година, защото сега е невъзможна актуализация на бюджета.", "date": "2017.10.13", "title": "Министър Радев: 55 млн. лв. ще има за увеличение на заплатите в МВР догодина"}
{"url": "https://www.24chasa.bg/novini/article/6494425", "text": "По първоначални данни 15-20 души са се натровили днес в кухнята на Съвета на ЕС в Брюксел, съобщиха местни медии, като се позоваха на изявление на представители на спасителните служби. При недоизяснени напълно засега обстоятелства в кухнята били \"неправилно смесени продукти\", което довело до отделянето на отровни газове, информира БТА. На мястото са изпратени много линейки, съобщават свидетели. По данни на спасителите \"обстановката е овладяна\". Съобщава се, че петима от пострадалите са откарани в болница. Произшествието е настъпило в по-старата сграда на Съвета \"Юстус Липсиус\". Столовата в тази сграда се стопанисва от частно дружество, обслужва международните делегации и всички посетители на комплекса, към който се числи и новооткритата сграда \"Европа\". От началото на годината в \"Европа\" заседават президентите, премиерите и министрите от ЕС. Следващата седмица в комплекса предстои поредното заседание на Европейския съвет. ", "date": "2017.10.13", "title": "Най-малко 20 човека се натровиха в кухня на Съвета на ЕС в Брюксел"}
{"url": "https://www.24chasa.bg/novini/article/6494460", "text": "Темата за сигурността на Западните Балкани и европейската перспектива на страните от региона е във фокуса на разговорите на министър-председателя Бойко Борисов и членове на правителството с генералния секретар на Европейската комисия Александър Италианер и началника на кабинета на председателя на ЕК Мартин Селмайер. Представителите на Комисията са на двудневно работно посещение в София, съобщиха от пресслужбата на Министерски съвет. На среща в Министерския съвет днес премиерът запозна делегацията от ЕК с напредъка по подготовката на страната ни във връзка с предстоящото председателство на Съвета на ЕС и със срещите на най-високо ниво, предвидени в календара на форума. Сред тях е и Срещата на върха, посветена на Западните Балкани. Планирано е тя да се проведе в София през месец май 2018 г. Инициативата е продължение на дискусията за необходимостта от силен ангажимент на ЕС към региона. Срещата се очаква да бъде председателствана лично от председателя на Европейския съвет Доналд Туск и на нея да присъстват държавните глави или правителствените ръководители на всички страни-членки на евросъюза. „Заявяваме желанието на София за тясно взаимодействие с институциите на ЕС с цел успешната организация на Срещата и постигането на максимален резултат от нея“, заяви премиерът Борисов по време на срещата и посочи, че по-рано през седмицата е провел телефонен разговор по темата с Доналд Туск. Министър-председателят изтъкна, че девизът на председателството \"Съединението прави силата\" е израз на волята на България да работи за сближаването, разбирателството и повишаването на конкурентоспособността и стабилността на европейските страни. „Работим и с нашите колеги от настоящето Естонско председателство, за да се гарантира максимална приемственост на досиетата, отворени по време на тяхното председателство“, отбеляза той. По време на срещата на г-н Италианер и г-н Селмайер с членовете на кабинета, министърът за Българското председателство на Съвета на ЕС 2018 Лиляна Павлова представи основните приоритети на страната ни, заложени в програмата на българското правителство по време на шестмесечното председателство и даде заявка то да е балансирано, отворено към гражданите на ЕС и най-вече – Балканско председателство. Тя ги запозна с амбицията на страната ни да бъде дадена ясна европейска перспектива за гражданите на държавите от Западните Балкани, с идеята за изграждането на свързаност между страните – икономическа, енергийна, транспортна, инфраструктурна, комуникационна и дигитална свързаност, както и гарантирането на мира, сигурността и просперитета на района. „Не искаме да даваме фалшиви надежди и очаквания на тези страни, но трябва да им дадем ясна оценка къде са, какво са постигнали, какво могат да направят по пътя на тяхната европейска интеграция“, обясни министър Павлова. Тя очерта и останалите приоритети на Българското председателство, свързани с гарантирането на сигурност и стабилност за гражданите на общността, насърчаване на предприемачеството и иновациите, грижа за перспективата пред младите хора, бъдещето на кохезионната политика като фактор на сближаването в европейското общество. Във фокуса на Българското председателство ще е и устойчивото развитие на страните от Дунавския и Черноморския регион. Българското председателство ще получи подкрепата на Комисията за постигане на заложените приоритети в интерес на единството и солидарността в Съюза, както и за създаване на силен икономически растеж в ЕС. Ще работим приоритетно за стартирането на работата на Службата на Европейския прокурор. Имаме готовност за засилване на диалога, свързан с борбата срещу тероризма и разчитаме на България за задълбочаване на трансграничните партньорства на Европейския съюз, посочиха Александър Италианер и Мартин Селмайер. Те потвърдиха намерението на Комисията да продължи да настоява за приемането на страната ни в Шенгенското пространство и постигане на взаимна съвместимост на информационните системи за сигурност, управление на границите и миграцията. В програмата на генералния секретар на ЕК Александър Италианер и началника на кабинета на председателя на ЕК Мартин Селмайер са предвидени и срещи с председателя на Народното събрание Димитър Главчев и с председателите на парламентарни комисии. На тях ще бъде обсъдено провеждането на шестте срещи от т. нар. „парламентарно измерение“ от програмата на Българското председателство. На всички срещи от българска страна ще присъстват министър Лиляна Павлова и постоянният ни представител към Европейския съюз Димитър Цанчев.", "date": "2017.10.13", "title": "Борисов обсъди с представители на ЕК сигурността на Западните Балкани"}
{"url": "https://www.24chasa.bg/novini/article/6475482", "text": "Нова платформа, която спомага организацията на събития, е вече факт на българския пазар.   събира търсенето и предлагането и пести време на всички участници в процеса. Приложението е вече разработено и внедрено, има и не малко клиенти. Създателите на българската версия на познатите по света платформи за управление на   споделят, че идеята в сърцето на  , е да бъде предложено на едно място всичко за вашето събитие. Какво всъщност представлява  ?  предоставя на   собствено място, където да представят бизнеса си пред профилирана аудитория, независимо дали предлагат   или  , конгресно оборудване, фото и видео услуги, кетъринг. Не са пропуснати и фирмите, които предлагат възможност да организират Вашето събитие. За първи път, при това с минимални усилия, организаторите са улеснени - имат възможност да открият необходимите за тях услуги и продукти на едно  ! Най-полезното за потребителите са многобройните критерии за търсене на услуга - по локация, по категория. При търсене на  , например, можете да търсите не само по вида събитие, за което ви е нужна, но да навлезете в детайли като посочите и капацитет спрямо желаната от вас подредба. Това, което прави най-силно впечатление, е категорията  . Част от платформата са   с изграден имидж в областта на конферентния туризъм в София и страната. За първи път са предоставени в синтезиран вид ключови факти, важни при организиране на всяко събитие – паркоместа, брой  Добавяйки към това възможността посетителите на платформата да открият актуални и любопитни новини, както и интересни статии от областта на ивент туризма, платформата дава заявка да се превърне в   и да предложи наистина  .", "date": "2017.10.13", "title": "Иновативнa българска платформа в полза на ивент мениджмънта"}
{"url": "https://www.24chasa.bg/novini/article/6494506", "text": "Председателят на Европейската комисия Жан-Клод Юнкер заяви, че не иска Каталуня да става независима, защото това би насърчило и други региони да направят същото и ще направи управлението на ЕС прекалено сложно, предаде Ройтерс, цитиранa от БТА. \"Ако позволим на Каталуния - а това не е наша работа - да се отдели, и други ще направят същото. Не искам това\", каза Юнкер в реч в Люксембургския университет. По думите му той е \"силно обезпокоен\" от сепаратистките тенденции в Европа и е призовал испанския премиер Мариано Рахой да направи така, че ситуацията да се върне под контрол. Имайки предвид каталунските апели за медиаторска роля на ЕС, той посочи, че комисията не би могла да посредничи, ако само едната от страните иска това. ЕС вече е изразявал доверие в Рахой, че ще уреди въпроса, и определи ситуацията около Каталуния като вътрешна работа за Испания.", "date": "2017.10.13", "title": "Юнкер: Ако позволим на Каталуня да се отдели, и други ще направят същото"}
{"url": "https://www.24chasa.bg/novini/article/6494526", "text": "\"Всички да внимават какво правят във Фейсбук\". Това заяви вътрешният министър Валентин Радев в парламента по повод фалшивия профил с името Александър Николов в социалните мрежи на Спас Василев от Кочериново, който излъга хората с много пари за евтини самолетни билети. Легалният начин да си купиш билети е на друго място. А да търсят евтини билети по този начин е опит да минеш метъра. Не мога да хвърлям сили и средства допълнително, за да предпазвам тези, които неблагоразумно вършат неща, които не са по правилата. Да страдат, заяви Радев. \"Спас Василев вече е даден на прокуратурата, той е калпазанин\", допълни той.  Той обясни, че за увеличение на заплати на полицаите и пожарникарите са предвидени 55 млн. лв. в бюджета за догодина. \"Увеличението ще бъде различно и диференцирано. Най-вече за тези, които са с полицейски правомощия. Това сме се разбрали със синдикатите\", обясни Радев. По думите му в момента не назначават чиновници в администрацията, за да може да се назначава там, където има надокомплект на служители с полицейски правомощия. Там ще бъде насочено и най-голямото увеличение.", "date": "2017.10.13", "title": "Министър Радев: Всички да внимават какво правят във фейсбук"}
{"url": "https://www.24chasa.bg/novini/article/6494543", "text": "Анкара трябва да вземе \"свои собствени мерки\" в сирийската провинция Идлиб заради общата граница с Турция, заяви днес турският президент Реджеп Тайип Ердоган, цитиран от Анадолската агенция и БТА. Турция има обща граница със Сирия, в частност с провинция Идлиб. Поради тази причина ние трябва да вземем \"свои собствени мерки\", изтъкна Ердоган на заседание на управляващата Партия на справедливостта и развитието (ПСР) в Анкара. Ние сме тези, които имаме обща 911-километрова граница със Сирия. Ние сме тези, които са изложени на постоянна заплаха, каза турският президент. Ердоган направи изявлението си, след като армията обяви, че турските военни, навлезли в сирийската провинция Идлиб снощи, са започнали да изграждат наблюдателни постове, отбелязва Анадолската агенция. Турският държавен глава обяви в събота за планираното разполагане на военни в Сирия, като изтъкна, че Турция ще извърши \"сериозна операция\" с бунтовническите групировки, които подкрепя, в рамките на споразумението за зоните за деескалация, договорено миналия месец с Иран и Русия в Казахстан.", "date": "2017.10.13", "title": "Ердоган: Анкара трябва да вземе мерки \nв сирийската провинция Идлиб"}
{"url": "https://www.24chasa.bg/novini/article/6477604", "text": "Италия претендира да е една от най-красивите страни в света! Тя привлича милиони туристи и над 70 000 студенти от цял свят! Тъй като все повече университети въвеждат програми на английски език, страната на ботуша се нарежда сред десетте най-предпочитани дестинации за обучение в чужбина! Това е поводът за шеста поредна година изложението „Дни на италианското образование“ да покани представители на едни от най-добрите учебни заведения в Италия, за да запознаят българската публика с предимствата на своето обучение. Събитието ще се проведе в следния график: • 14 октомври в СТЦ „ Интерпред“, София • 15 октомри в хотел „Голдън тюлип“, Варна. Предварителна регистрация можете да направите  Специални гости на форума са:   – безспорният лидер в обучението по архитектура и инженерни науки в Европа;  , завършен от бившия председател на Еврокомисията - Романо Проди; университетът на Венеция –  , известен като първото бизнес училище в Италия и второто в Европа. На изложението пристигат и едни от най-престижните модни академии в Италия –  и , които се славят със стажове при дизайнери като Versace, Armani, Roberto Cavalli и индустриални гиганти като: Ferrari, Mercedes, Audi, Cartier, Bayer, Panasonic, Canon и др. Институциите за висше образование в Италия имат забележителни традиции, но разработват програмите си в тясно сътрудничество с бизнеса и индустрията, така че да създадат директна предпоставка за резлизация на своите възпитаници. Таксите за обучение се определят на базата на семейните доходи. Те варират между EUR 900 и EUR 3500 в държавните университети, като повечето български студенти заплащат минималната сума от около 1000 евро. Държавата също осигурява възможности за допълнителна финансова помощ и стипендии, които могат да покрият не само таксата за обучение, но и част от разходите за настаняване и издръжка. „Дни на италианското образование“ има съпътстваща програма от презентации на участниците в събитието. Всички посетители ще участват в томбола за два двупосочни билета до Рим, осигурени с любезната подкрепа на Alitalia, а Италианска търговска камара ще награди двама със стипендия за обучение в Италия. Заповядайте на 14 октомври в СТЦ „ Интерпред“, София и на 15 октомри в х-л „Голдън тюлип“, Варна! Входът за събитието е свободен с предварителна регистрация ", "date": "2017.10.13", "title": "Италия в ТОП 10 на най-желаните дестинации за обучение в чужбина"}
{"url": "https://www.24chasa.bg/novini/article/6494545", "text": "Законопроектът на БСП за борба с корупцията по висшите етажи на властта бе приет на първо четене в Комисията по борба с корупцията, конфликт на интереси и парламентарна етика. Той бе представен от зам.-председателя на „БСП за България“ Крум Зарков, който акцентира на факта, че се изгражда нов единен орган за противодействие на корупцията, съобщиха от пресцентъра на БСП. По време на обсъжданията бе изтъкнато, че работата на досегашните звена, които иска да обедини правителственият законопроект, няма да бъде подобрена, ако имат единна шапка и се наруши тяхното поле на действие. Назначаването на ръководител на звеното от президентската институция би гарантирало равноотдалечеността от всички структури на държавни управления, подвластни на корупцията", "date": "2017.10.13", "title": "Комисията в НС прие законопроекта на БСП за борба с корупция"}
{"url": "https://www.24chasa.bg/novini/article/6494546", "text": "САЩ ще се противопоставят на дестабилизиращото влияние на Иран и ще възпират агресията му, активизирайки за тази цел взаимодействието с множество страни в района. Те смятат също да призоват международната общност да се обедини за оказване на натиск върху елитните ирански въоръжени сили, Корпуса на гвардейците на ислямската революция. Това се казва в изявление на Белия дом, съдържащо основни положения от новата стратегия на президента Доналд Тръмп, която се очаква той да огласи днес, предаде ТАСС. Новата стратегия ще включва три ключови цели: коригиране на ядреното споразумение, така че за Иран да стане по-трудно да разработва оръжие, неутрализиране на програмата му за балистични ракети и противодействие на иранските дейности, които според Вашингтон допринасят за нестабилността в Близкия изток, посочва Ройтерс. \"Време е целият свят да се присъедини към нас в настояването правителството на Иран да престане се стреми към смърт и унищожение\", заявява Тръмп в разпространеното от Белия дом изявление. Очаква президентът да изложи стратегията си в 12,45 часа местно време (19,45 ч. българско).", "date": "2017.10.13", "title": "Белият дом огласи ключови положения от новата стратегия на Тръмп за Иран"}
{"url": "https://www.24chasa.bg/novini/article/6494557", "text": "Управляващата в Турция Партия на справедливостта и развитието (ПСР) обяви, че предстои ново удължаване на извънредното положение, въведено в страната след опита за преврат, предаде турската частна телевизия СиЕнЕн-Тюрк, цитирана от БТА. Това изявление направи днес председателят на парламентарната група на ПСР Мустафа Елиташ. По процедура решението първо ще бъде обсъдено на заседание на Съвета за национална сигурност на Турция, което ще се случи до края на тази седмица. Очаква се Съветът да направи препоръка в тази насока към кабинета. След това мярката ще бъде подложена на гласуване в парламента. Преди това турският парламент удължи през юли режима на извънредно положение в страната до 19 октомври. Режимът на извънредно положение предоставя на правителството широки правомощия, като му позволява да управлява чрез укази, заобикаляйки парламента, и дава възможност за извършването на масови арести и чистки.", "date": "2017.10.13", "title": "Отново удължават извънредното положение след опита за преврат в Турция"}
{"url": "https://www.24chasa.bg/novini/article/6494597", "text": "Активното жилищно строителство във Витоша го превърна от вилна зона в един от най-бързоразвиващите се квартали в София. Районът е сред малкото в града, които промениха изцяло облика си в рамките на 4-5 години. За разлика от повечето квартали, тук преобладава новото строителство, а кооперациите имат не повече от 4-5 етажа. Това са само част от причините за нарастващото търсене на имоти в квартала. Инвеститорският интерес обаче не е насочен само към нови жилищни сгради, а сериозно засяга и подобряването на вътрешната инфраструктура. „Ръстът на жилищното строителство несъмнено подобрява средата за живеене в квартала. Появата на нови жилищни кооперации е съпътствана с повишаването на капацитета на социалните услуги за живеещите в района.“, казва Теофил Петров, изпълнителен директор на Green Life. По думите му предстои да бъдат изградени нови детски градини и училища, с които ще се обезпечи нарастващият брой жителите в квартала. Green Life Development & Resorts има над 15–годишен опит в сферата на недвижимите имоти, с лидерска позиция на българския пазар. Компанията предлага атрактивни имоти, разположени на ключови локации в страната. Сред емблематичните проекти на Green Life Development & Resorts в София е сградата Alfa Apartments, с реализирани над 100 апартамента само за шест месеца. „В следващите 3-4 години ще станем свидетели на разгръщането на пълния потенциал на квартал Витоша, но основите за това вече са положени. Кварталът вече привлича млади купувачи, които търсят достъпни жилища в райони с добавена стойност, а тук това е природата.“, посочва инж. Веселин Канин, изпълнителен директор, направление „Градски имоти“ в Green Life Developments & Resorts. Макар и сравнително нов, кварталът вече е добре развит и предлага всички необходими социални услуги. Има изградени супермаркети, детски градини и училища, а множеството зелени площи и детски площадки създават подходяща среда за отглеждане на деца. Заради ниския процент на застрояване, районът все още е умерено населен, което го прави изключително атрактивен за младите семейства. Основните транспортни връзки – бул. Симеоновско шосе и Околовръстния път осигуряват бърз достъп до Центъра и останалите части на града. „Хората, които обичат нощния живот, могат да се забавляват в Студентски град, без това да нарушава спокойствието в квартала, в който живеят.“, каза още инж. Веселин Канин. По думите му това е ключово предимство, тъй като във Витоша няма нощни заведения, които да създават шум и да пречат на живущите. Благодарение на качествената среда за живот и динамичното си развитие, Витоша е подходящ и за инвестиция в недвижими имоти. Възвръщаемостта от имоти в София може да достигне 5-6%, а страната ни е поставена на осмо място в Европа по доходност от наеми от британското издание Simply Business, позовавайки се на изчисления на групата за плащания WorldFirst. Инвестицията в имоти изглежда все по-атрактивна и заради ниските лихви по депозитите – по данни на БНБ средното им ниво за месец август е 0.16% за депозитите в лева. На фона на инфлацията те остават все още прекалено ниски и реалната доходност по влоговете е отрицателна.", "date": "2017.10.13", "title": "Квартал Витоша – вместо панелни блокове, гледка към планината"}
{"url": "https://www.24chasa.bg/novini/article/6494550", "text": "Лъвчетата от Разград растат бързо, но все още има опасност за живота им, съобщиха от фондация \"Дивите животни\", която участва в спасителната акция на двете малки лъвчета от разградската зоологическа градина. \"Те растат бързо и вече са доста трудни за удържане. За момента са стабилизирани, но в никакъв случай не може да се каже, че са вън от опасност, предвид тежката им предистория. Масуд все още се храни със сонда, макар че правим непрекъснати опити и с биберон, а Терез се храни стабилно с биберон. Обгрижването на бебета лъвчета е доста трудоемко - един човек неотлъчно е с тях, а много други помагат с различни необходимости в обгрижването\", пишат от фондацията на официалната си фейсбук страница.", "date": "2017.10.13", "title": "Лъвчетата от Разград растат бързо, но все още има опасност за живота им"}
{"url": "https://www.24chasa.bg/novini/article/6494567", "text": "Криминалисти от Севлиево са разкрили участник в телефонна измама за близо 20 хиляди лева. Работата по документиране на случая продължава, а след това материалите ще бъдат изпратени на прокуратурата. Това съобщиха днес от ОД на МВР в Габрово. Разследването започнало през януари. Тогава в полицейското управление бил получен сигнал от 74-годишен мъж, че е станал жертва на измама. Престъплението било извършено по сценария за \"оказване на съдействие при провеждане на специализирана акция\". Смятайки, че подпомага действията на полицията, възрастният мъж хвърлил на улицата плик с 19 100 лева, 250 долара и златни накити. Криминалистите установили, че участник в измамата е 21-годишен мъж от тетевенското село Глогово.", "date": "2017.10.13", "title": "Разкриха участник в телефонна измама \nза близо 20 хил. лв. в Севлиево"}
{"url": "https://www.24chasa.bg/novini/article/6494106", "text": "Учени направиха 3D възстановка на лице на жена с благородническо потекло, живяла преди повече от пет хиляди години в град в днешно Перу, съобщи  . Археолозите продължават да изследват свидетелства за древна цивилизация, открити в северната част на страната през 2016 г. Благородничката е живяла в древно селище на 22 километра от свещения град Карал - мегаполис отпреди пет хиляди години с богата култура и монументална архитектура. Мумифицираното ѝ тяло бе открито при археологически разкопки в северната част на Перу миналата година, а учените успяха да възстановят лицето ѝ. \"Имахме около два месеца, за да възстановим лицето. Черепът разкрива много за чертите, но трябваше да изследваме и хората от региона. Най-голямото предизвикателство бе именно черепът. Не можем да направим възстановка, без да сме проучили историята, без да сме говорили със специалистите, които се занимават с цивилизацията в Карал. Това много ни помогна в тази важна и уникална задача - да покажем как е изглеждало лицето на древната жена\", сподели член на екипа, работил по 3D възстановката. Възрастта на жената вероятно е била между 40 и 50 години. До нея са били открити съдове с издълбани фигури на птици и маймуни, бижута и други предмети, свидетелстващи за по-високия ѝ социален статус. Долината на Карал е включена в Списъка на Световното наследство на ЮНЕСКО. ", "date": "2017.10.13", "title": "Направиха 3D възстановка на благородничка, живяла преди 5000 години в Перу (Видео)"}
{"url": "https://www.24chasa.bg/novini/article/6494144", "text": "Жителите на арктическите части на Северна Европа, Русия, САЩ и Канада ще могат да наблюдават полярно сияние в нощта на 13 октомври при ясно време, предаде ТАСС, цитирана от БТА. Сиянието ще бъде предизвикано от сегашната магнитна буря. Нейната мощност се е увеличила през последните часове и тя ще породи явлението във всички арктически райони на Русия и Северна Европа. В Западното полукълбо сиянието ще може да бъде наблюдавано от жителите и на по-южните ширини, тъй като магнитният полюс на Земята не съвпада с географския и се намира по-близо до Канадския архипелаг. Полярните сияния са визуалните прояви на магнитните бури. Сегашната е с индекс 5+ по деветобалната скала и тя ще продължи до 14 октомври.", "date": "2017.10.13", "title": "Северното сияние може да се види от Русия, САЩ, Канада и Северна Европа тази нощ"}
{"url": "https://www.24chasa.bg/novini/article/6494171", "text": "Парламентът прие промените в Закона за експортен контрол на продукти, свързани с отбраната и на изделия и технологии с двойна употреба на първо четене с общо 118 \"За\" и 2 \"въздържали се\". С промените в закона ще се намали административната тежест, като се премахне изискването за предоставяне на някои хартиени документи. В новия му вариант текстовете, както и част от съществуващите административни процедури са прецизирани.", "date": "2017.10.13", "title": "Парламентът прие промените в Закона за експортен контрол"}
{"url": "https://www.24chasa.bg/novini/article/6494178", "text": "Не минава ден, в който да не се \"налее масло в огъня\" във връзка с визовата криза между Вашингтон и Анкара. Въпреки че турският вицепремиер и говорител на правителството Бекир Боздаг заяви, че предстои турски и американски представители да се срещнат, за да работят за разрешаване на дипломатическия спор, мнозина в Турция смятат, че кризата няма да се разреши скоро и че ще последват още санкции. \"Вашингтон е подготвил т. нар. \"черен списък\" с имена на турски граждани, на които ще им бъде забранено да посещават САЩ\", заяви по СиЕнЕн-Тюрк снощи известният турски журналист Невзат Чичек, предава БТА. Отначало в списъка били включени 15 души, но в последно време броят им е увеличен до 283. Сред тях имало бивши министри, бивши и настоящи политици, бизнесмени. По думите на журналиста бизнесмени, с които разговарял, потвърдили истинността на неговите твърдения. САЩ от доста време прилагат забрана за пътувания на политически личности и представители на деловите среди от страни като Русия, Иран, Северна Корея. Забраната няма смисъла на арест, но се квалифицира като система на \"меко ембарго\". На фирмите, свързани с подобни личности, се прилагат индиректно санкции. Междувременно днес се очаква турският служител в американското консулство в Истанбул Метин Топуз, който бе задържан на 4 октомври, да се срещне за първи път с адвоката си в затвора. Арестът на служителя и обвиненията на турската страна за връзки на служители на американското консулство с хора на ислямския проповедник Фетхуллах Гюлен, когото турските власти обвиняват за опита за преврат миналата година, предизвикаха кризата, при която американските консулства преустановиха издаването на визи за Турция. Последва ответна реакция от турските консулски служби в САЩ.", "date": "2017.10.13", "title": "Турски журналист: САЩ имат \"черен списък\" с турци, които не могат да влязат в страната"}
{"url": "https://www.24chasa.bg/novini/article/6494224", "text": "„Енергетиката е областта, която ще ни свързва за много години напред и България потвърждава подкрепата си за изграждането на Южния газов коридор, в чиято реализация Азербайджан има ключова роля. По този начин ще имаме реална диверсификация на източници и маршрути за газ в Южна и Централна Европа“. Това заяви държавният глава Румен Радев, който е на официално посещение в Азербайджан по покана на своя колега президента Илхам Алиев. Тази година се навършват двадесет и пет години от установяването на дипломатически отношения между двете страни. Потвърдихме взаимния интерес от развитието на транспортните и газовите коридори между Азия и Европа, където България и Азербайджан имат стратегическо положение и ние трябва да извлечем всички ползи от това, подчерта президентът Радев по време на съвместните изявления с президента Алиев. От своя страна Илхам Алиев подчерта значението на подобряването на сътрудничеството между двете страни в областта на енергетиката. \"Южният газов коридор, който ще свързва двете страни, е голям транснационален газов проект и финансовият елемент на този проект е 40 млрд. долара. В него участват седем страни. От находището „Шах Дениз 2“ в Азербайджан ще постъпва газ в България\", подчерта Илхам Алиев, и добави, че когато азербайджанският газ постъпи на пазара в България, това ще позволи да се отворят нови хоризонти за сътрудничеството между двете страни. Илхам Алиев заяви интереса на Азербайджан да участва със свои компании в газификацията на България. „Преминахме към практически стъпки за реализация на заложената добра основа в подписаната преди две години Съвместна декларация за стратегическо партньорство, която дава възможност за развитие във всички области от взаимен интерес“ посочи още българският държавен глава. „Добрата новина е намерението на ръководството на Азербайджан да открие директна самолетна линия между Баку и София от 1-ви януари догодина, когато България ще поеме председателството на Съвета на ЕС. Република България потвърждава своята подкрепа към Азербайджан за новото Всеобхватно споразумение с Европейския съюз“, заяви президентът Радев. Азербайджанският президент обяви, че в близко бъдеще ще започне експлоатацията на железопътната линия Баку - Тбилиси – Карс и изрази надежда, че България ще вземе активно участие в този проект, защото страните, които са по протежението на тази линия, ще получат допълнителни възможности. По време на изявленията българският държавен глава бе категоричен, че България подкрепя усилията на Европейския съюз по линия на Източното партньорство и за превръщането на региона в стабилен, сигурен и проспериращ. В последните години имаме интензивно развитие на двустранните образователни, научни и културни връзки, каза още Румен Радев и благодари на президента Алиев за финансовата помощ, която Фондацията за културно и историческо наследство „Гейдар Алиев“ оказа за социализация, реставрация и консервация на крепостта „Трапезица“ във Велико Търново. Това съобщиха от прессекретариат на държания глава. На свой ред Илхам Алиев отбеляза, че е важно двете страни да си сътрудничат и в сферата на селското стопанство и образованието. „По отношение на сигурността отправих покана към Република Азербайджан за участие в обучителните програми на българските висши училища и в частност на Военна академия „Г. С. Раковски“, подчерта българският президент и добави, че България е център на стабилност на Балканите и в Черноморския регион. Визитата на българския президент започна с официална церемония по посрещането в резиденция „Загулба“, където заедно с азербайджанския президент направиха преглед на Почетната рота. Двамата проведоха среща „на четири очи“, след което ръководиха пленарните разговори между официалните делегации на двете държави. В Баку Румен Радев положи венци на паметника на Гейдар Алиев и на Алеята на мъчениците. В рамките на посещението си президентът Радев проведе срещи с министър-председателя на Азербайджан Артур Расизаде, както и със заместник-председателя на парламента Зияфат Асгеров. По-късно през деня Румен Радев посети и се запозна с дейността на Културния център \"Гейдар Алиев\", творение на световноизвестния архитект Заха Хадид. В сградата функционират музей, библиотека, зали за конференции и културни прояви.", "date": "2017.10.13", "title": "Радев в Баку: България потвърждава подкрепата си за Южния газов коридор"}
{"url": "https://www.24chasa.bg/novini/article/6494177", "text": "Митничари конфискуваха 260 литра ракия без документи от частен дом в Русе при съвместна акция със служители от областната дирекция на МВР. Това съобщиха от митницата. Проверката била извършена в къща в кв. \"Средна кула\". Нелегалният алкохол бил открит в избеното помещение на дома на 23-годишен младеж. Собственикът заявил, че няма документи за произход и платен акциз. Проби от алкохола са изпратени за лабораторен анализ. По случая ще бъде образувано административно-наказателно производство.", "date": "2017.10.13", "title": "Митничари иззеха 260 литра нелегална ракия при проверка в Русе"}
{"url": "https://www.24chasa.bg/novini/article/6494233", "text": "Турските военни, навлезли в сирийската провинция Идлиб, са започнали да изграждат наблюдателни постове, съобщи днес турската армия, цитирана от Анадолската агенция и турската телевизия НТВ, цитирана от БТА. Високопоставен сирийски бунтовник също заяви, че турските сили, които навлязоха в сирийската провинция Идлиб късно снощи, са започнали да изграждат наблюдателни постове, информира Ройтерс. Турция изпрати конвой от около 30 военни коли в Северозападна Сирия през граничния пункт Баб ал Хауа, казаха бунтовници и свидетели. Турският президент Реджеп Тайип Ердоган обяви в събота за планираното разполагане на военни в Сирия, като изтъкна, че Турция ще извърши \"сериозна операция\" с бунтовническите групировки, които подкрепя, в рамките на споразумението за зоните за деескалация, договорено миналия месец с Иран и Русия в Казахстан.", "date": "2017.10.13", "title": "Турски военни изграждат наблюдателни постове в Идлиб"}
{"url": "https://www.24chasa.bg/novini/article/6494260", "text": "Средно около 14 милиона души годишно остават без дом по света в резултат на внезапни природни бедствия като наводнения и бури, показват нови данни на ООН, цитирани от Ройтерс и БТА. Рискът от разселване може да нарасне, тъй като населението се увеличава, а последиците от климатичните изменения стават все по-тежки, съобщи Службата на ООН за намаляване на риска от бедствия и базираният в Женева Център за наблюдение на вътрешното разселване в доклад, публикуван в Международния ден за намаляване на опасността от бедствия. Земетресения, цунами, наводнения и тропически циклони са основните бедствия, които принуждават големи групи хора да напускат домовете си. Особено тежки са пораженията за страните в Азия, където живеят 60 процента от световното население. Осем от десетте страни с най-висок процент принудително преселили се хора и хора, изгубили дома си, се намират в Южна и Югоизточна Азия. Сред тях са Индия, където средно 2,3 милиона души годишно са принудени да напуснат дома си, и Китай, където броят на принудително преселилите се е средно 1,3 милиона годишно. Този брой не включва евакуираните заради заплаха или преселилите се поради суша или повишаване на морското равнище. Русия и САЩ също са сред държавите, където бедствия могат да станат причина голям брой да останат без подслон, ако не се постигне значителен напредък в управляването на риска от бедствия, посочва докладът. Данните подчертават предизвикателството да намалим броя на засегнатите от бедствия, заяви специалният представител на ООН за намаляване на риска от бедствия Робърт Гласър. Бежанците и хората, принудени да напуснат дома в страните си, вече са рекордно много, каза директорката на Центъра за наблюдение на вътрешното разселване Александра Билак. Новият модел е насочен към прогнозиране на риска от преселване в резултат на бедствие, което е неотложен световен приоритет, добави тя. Предвижда се също да се оказва помощ на урбанистите в изложените на висок риск от бедствия по-малки и големи градове да вземат предвид безопасността и устойчивостта на застроените райони и заплахите за милионите техни жители.", "date": "2017.10.13", "title": "ООН: Природните бедствията оставят без подслон 14 милиона души годишно"}
{"url": "https://www.24chasa.bg/novini/article/6494255", "text": "Служители на РУ-Кърджали обезвредиха и задържаха агресивен мъж в село Сватбаре снощи около 17,30 часа. Операцията е предприета, след като в полицейското управление постъпил сигнал, че 36-годишен, който преди няколко дни се сдобил с пневматична пушка, заплашва жители на селото с разправа. Пристигналите служители на реда били посрещнати с агресия, като мъжът отказал да се подчини на разпорежданията и открил стрелба. Има леко пострадал полицай от РУ-Кърджали. В акцията е включено и специализираното тактическо звено за бързи действия от управлението. Мъжът е обезвреден, изведен е от къщата, а по-късно настанен в здравно заведение. Пневматичното оръжие и 2 ножа са иззети и са на съхранение в полицейското управление.", "date": "2017.10.13", "title": "Психар обстрелва полицаи с въздушна пушка в кърджалийско село"}
{"url": "https://www.24chasa.bg/novini/article/6494280", "text": "Излезли са резултатите от аутопсията на  . Според нея момченцето е родено живо. Дишало е няколко минути и е било удушено. Бебето е родено от 34-годишна в парк в Горна Оряховица. То е намерено в багажника на колата на родителите му.                                                                                                                                                                                                                                                                                                                       ", "date": "2017.10.13", "title": "Откритото мъртво бебе в багажник в Горна Оряховица е било удушено"}
{"url": "https://www.24chasa.bg/novini/article/6494276", "text": "Жена загина, след като бе блъсната на пешеходна пътека, съобщиха от пресцентъра на Областната дирекция на МВР в Перник. Инцидентът е станал тази сутрин, около 7.17 ч. на пътя София - Кюстендил, в района на град Радомир. 57- годишната радомирка пресичала шосето на пешеходна пътека, когато била ударена от лек автомобил Ланчия \"Дедра\", шофиран от 45-годишният К.П. от Кюстендил. След удара жената починала. Трупът е закаран в Съдебна медицина - Перник за аутопсия. Водачът на автомобила е тестван за алкохол, като пробата се оказала отрицателна. Започнато е следствено дело и работата по случая продължава.", "date": "2017.10.13", "title": "Пешеходка загина на пътя София -\n Кюстендил, в района на Радомир"}
{"url": "https://www.24chasa.bg/novini/article/6494235", "text": "Трима ученици са нанесли побой над 16-годишно момче в двора на Професионалната гимназия по селско стопанство в Исперих. Това съобщиха от ОДМВР - Разград. Инцидентът е станал около 11.00 часа на 12 октомври. Скандалът между 13-годишно дете с инициали И. И., 17-годишен младеж с инициали М. М., 18-годишен с инициали А.И. и 16-годишен с инициали В. Д. прерастнал в побой над последния. С охлузно-контузни рани В. Д. е настанен в Исперихската болница под наблюдение. По случая е образувано досъдебно производство по чл.131, ал.1, т.12 от НК.", "date": "2017.10.13", "title": "Ученици пребиха 16-годишно момче в двора на гимназия в Исперих"}
{"url": "https://www.24chasa.bg/novini/article/6494161", "text": "Апелативен съд – Бургас изцяло потвърди 18-годишна присъда на М. Янков от Ямбол, съобщиха от пресцентъра на съда. 67-годишният мъж е признат за виновен в умишленото убийство на Н. Йорданов от същия град и опита за убийството на Елена Христова. Престъплението е от 20 септември 2015 г. около 22.30 часа в Ямбол в частен дом. Деянието e останало недовършено поради независещи от Янков причини и действията му били насочени спрямо повече от едно лице. Той е осъден да изтърпи присъдата „лишаване от свобода“ за срок от 18 години при първоначален строг режим и да заплати общо 330 000 лв. обезщетение на близките на убития и пострадалата жена. Пресофисът на Апелативен съд припомня, че Янков и Христова се познавали от 2013 г. След смъртта на съпругата на подсъдимия, той и Христова заживели заедно в дома на Янков. През лятото на 2015 г. Янков предложил на Христова да се върне в дома си, тъй като четирите й деца постоянно я търсели, а наближавало време и да тръгнат на училище. Тя се прибрала при семейството си и скоро след това заживяла в дома си на съпружески начала с пострадалия Николай Йорданов, който преди това излязъл от затвора. Подсъдимият научил за новия мъж на Христова и често при среща с една от дъщерите й се заканвал на майка й. На 19 септември 2015 г. Янков бил на годеж в Елхово, където употребил алкохол. Върнал се от там вечерта на следващия ден. От маса в къщата си Янков взел кухненски нож с черна пластмасова дръжка, с обща дължина 32 см, дължина на острието 18,5 см и тръгнал към дома на Христова, за да си изяснят отношенията. Около 22,30 часа започнал да вика на Елена да излезе, блъснал дворната врата, влязъл в двора и се насочил към къщата. Между двамата мъже настъпило кратко съприкосновение. Няколко пъти подсъдимият пробол Йорданов в областта на гърдите, който починал от тежка кръвозагуба. Намушкал жената отзад в областта на долната дясна половина на гърба, като ножа пробол и срязал черния й дроб. Тя била изведена от къщата от децата, които позвънили на телефон 112, медицински екип я откарал в болницата и по-късно е претърпяла животоспасяваща операция. Подсъдимият бил задържан от полицейски служители малко след като се прибрал в дома си. Въззивният състав се е съгласил с изводите на Ямболския окръжен съд относно квалификацията на деянието, наличието на пряк умисъл, високата степен на обществена опасност на престъплението и на извършителя и наложеното наказание Подсъдимият е действал с намерението да умъртви повече от едно лице, по едно и също време, на едно и също място. Той е тръгнал от дома си с нож, нахлул е в двора на къщата, деянието е извършено вътре в къщата на Христова, през нощта, пред децата й. Най-накрая – след престъплението Янков се е опитал да нападне и нанесе удари със същия нож и на двама свидетели, които се изпречили на пътя му и също не са го провокирали по никакъв начин. След цялостна служебна проверка на атакуваната присъда, въззивната инстанция не е намерила основания за отмяна или изменение на съдебния акт. В решението на Апелативния съд е посочено, че присъдата е правилна, обоснована на събраните доказателства, при разглеждане на делото не са допуснати съществени процесуални нарушения, не е накърнено и правото на защита на подсъдимия. Решението може да бъде обжалвано или протестирано в 15 дневен срок пред Върховния касационен съд.", "date": "2017.10.13", "title": "18 години затвор за 67-годишен, убил с нож мъж и наръгал жена в Ямбол"}
{"url": "https://www.24chasa.bg/novini/article/6494310", "text": "Близо 44 кг контрабанден тютюн са иззети при полицейска операция на територията на община Етрополе. Това съобщиха от ОДМВР - София. Операцията за противодействие на съхранението и разпространението на акцизни стоки без бандерол е проведена на 12 октомври от служители от икономическа полиция в ОДМВР - София и РУ - Етрополе. В гаража на един от проверените частни адреси служителите на реда открили и иззели десет найлонови чувала пълни с 244 полиетиленови плика, съдържащи общо 38.6 кг ситно нарязан тютюн без бандерол. Собственикът на имота е задържан за срок до 24 часа. Още 5.3 кг ситно нарязан безакцизен тютюн е иззет и от дома на 44-годишен мъж в с. Лопян. По двата случая са образувани досъдебни производства за извършено престъпление по чл. 234, ал.1 от НК под наблюдението на районната прокуратура.", "date": "2017.10.13", "title": "Близо 44 кг контрабанден тютюн са иззети при полицейска операция в Етрополско"}
{"url": "https://www.24chasa.bg/novini/article/6494281", "text": "Възрастен перничанин е измамен с 1000 лева, съобщиха от пресцентъра на ОД на МВР в Перник. Деянието е извършено вчера около обяд. 82-годишният мъж бил заговорен пред пощата в кв. \"Изток\" от непознат, който се представил за социален работник. Пенсионерът завел непознатия до дома си и дал пълна информация за това как живее и какви доходи има. Впоследствие се появил втори мъж, който също се представил за служител на социалната служба. Измамниците поискали пари от възрастния човек, като му обещали, че \"ще го изпратят на рехабилитация\". Старецът дал 1000 лева. След като разбрал, че е измамен, подал сигнал в полицията. Започнало е досъдебно производство.", "date": "2017.10.13", "title": "82-годишен перничанин е измамен с 1000 лева"}
{"url": "https://www.24chasa.bg/novini/article/6494340", "text": "\"Средното увеличение на учителските заплати ще бъде между 5 и 6%\". Това заяви образователният министър Красимир Вълчев в парламента. \"Ще има допълнителни 90 млн., освен тези 240 млн., които са целогодишно осигуряване на 15% увеличение. Ние ще ги разпределим към училищата и детските градини в малките и отдалечените населени места. Средствата ще бъдат разпределени и към училища, в които има деца от уязвимите групи\", обясни Вълчев. Министерството на образованието ще направи промени и във финансовия механизъм по отношение на учителските заплати. По този начин ще се получи различно увеличение в различните училища, детски градини и общини. Целта на увеличението е да коригира неравенствата между училищата и да подпомогне привличането на учители в по-ниско заплатените региони.", "date": "2017.10.13", "title": "Министър Вълчев: Увеличението на учителските заплати ще бъде между 5 и 6%"}
{"url": "https://www.24chasa.bg/novini/article/6494324", "text": "Уведомих Националната авиокомпания на Азербайджан да организира преки полети между Баку и София. Сега се провежда подготовка, която се надявам скоро да приключи и в близко бъдеще. Това каза на пресконференция в резиденция \"Загулба\" президентът на Азербайджан Илхам Алиев по време на посещението на българския държавен глава Румен Радев в Баку, съобщи БТА. Според Илхам Алиев това е чудесен резултат от посещението на българския президент в Азербайджан. Той заяви, че е е важно да се подобри сътрудничеството между двете страни в областта на енергетиката. По думите му България е член на Южния газов коридор, който ще свързва двете страни. \"Това е един голям транснационален газов проект и финансовият елемент на този проект е 40 млрд. долара. В проекта участват седем страни. От находището Шах Дениз в Азербайджан ще постъпва газ в България\", подчерта Алиев. По думите му, когато азербайджанският газ постъпи на пазара в България, това ще позволи да се отворят нови хоризонти за сътрудничеството между двете страни. Азербайджанският президент оповести, че в близко бъдеще ще започне експлоатацията на железопътната линия Баку-Тбилиси-Карс. Илхам Алиев се надява България да вземе активно участие в този проект, защото страните, които са по протежението на тази линия, ще получат допълнителни възможности. Той коментира още, че е важно двете страни да си сътрудничат в сферата на селското стопанство и образованието. Българският президент Румен Радев подчерта, че двете страни са преминали към конкретни стъпки за задълбочаването на сътрудничеството между Азербайджан и България. По думите му съвместната декларация за сътрудничество и партньорство, дава възможност за развитие на сътрудничество от всички области от взаимен интерес. \"Много важно е да предприемем конкретни стъпки, защото стокообменът не ни удовлетворява\", добави Румен Радев. \"Добра новина е откриването на директна въздушна линия между Баку и София и то от 1 януари следващата година\", подчерта българският президент. Той допълни, че това съвпада с Българското председателство на ЕС и че България потвърждава подкрепата си към Азербайджан за новото всеобхватно споразумение с ЕС. Румен Радев увери, че България може да интереса на Азербайджан за развитие на селското стопанство, на внедряването на нови технологии, особено в преработващата промишленост. \"Енергетиката е областта, която ще ни свързва за много години напред и ние потвърдихме подкрепата си за Южния газов коридор\", заяви българският президент. Според него Азербайджан има ключово значение за ролята на този газов коридор и реализацията му. По думите му този проект ще даде реален шанс за диверсификация в Южна и Централна Европа.", "date": "2017.10.13", "title": "От 1 януари 2018 г. - директна въздушна линия между София и Баку"}
{"url": "https://www.24chasa.bg/novini/article/6494353", "text": "В това учение главна роля има Върховният главнокомандващ президентът Румен Радев. Това заявява премиерът Бойко Борисов по време на заседанието на Министерски съвет, сочи стенограмата от правителственото заседание. To бе проведено на 11 октомври 2017 г., а коментарът на премиера е във връзка с отправено искане от лидера на БСП Корнелия Нинова от парламентарната трибуна Борисов да дойде в Народното събрание и да обясни дали НАТО създава нови многонационални сили в Черно море. По време на правителственото заседание зам.-министърът на отбраната Атанас Запрянов е потвърдил, че държавният глава Румен Радев е информиран за учението. „Защото Корнелия Нинова ме вика в Парламента да обяснявам защо съм допуснал в Черно море военно учение, флотилии и т. н. Нали ще се борим с фалшивите новини! Затова информирам. Аз не мога да разбера – ние като членове на НАТО в ученията не трябва ли да участваме?!“, е коментирал премиерът пред министрите от кабинета си. Борисов е напомнил по време на заседанието и за предстоящия КСНС във вторник, който е по темата за антикорупционните законодателни мерки. „За тези, които са участници в Консултативния съвет при Президента – вторник, 13.00 часа! Ако трябва да пътуват някъде, да пращат заместници в чужбина. Титулярите да бъдат на заседанието. От сега да знаят, вторник, 17 октомври, 13.00 часа“, е казал още", "date": "2017.10.13", "title": "Борисов: Защо Нинова ме пита за военно учение в Черно море, в него главна роля има Радев"}
{"url": "https://www.24chasa.bg/novini/article/6494365", "text": "Гръцкият премиер Алексис Ципрас, който утре заминава на посещение в САЩ, се надява на подкрепа от Вашингтон за по-гъвкава позиция на Международния валутен фонд (МВФ) с оглед на предстоящия трети преглед на гръцката помощна програма и на полаганите от Атина усилия за излизане на международните пазари, коментира в. \"Вима\", цитиран от БТА. Изданието отбелязва, че в момента тече трескава подготовка на това посещение, което ще продължи до 19 октомври. Срещата на Ципрас с американския президент Доналд Тръмп е насрочена за 17 октомври. Той ще има разговори и с други високопоставени представители на американската администрация, а също и с влиятелни гърци в САЩ. В. \"Катимерини\" пише, че Ципрас отивал на \"лов\" за инвестиции в САЩ и че програмата му включвала не само срещи с предприемачи и бизнесмени, но и с кандидат инвеститори. В рамките на разговорите се предвижда да бъдат разисквани въпроси, свързани с отбранителното сътрудничество между Гърция и САЩ, като тези за базата в Суда, използването на базата в Кастели, модернизацията на гръцките изтребители Ф-16 и други. Ципрас ще се придружава от много министри и голям брой предприемачи и банкери, тъй като по време на престоя е планирана и среща с управляващия директор на МВФ Кристин Лагард, на която гръцката страна отдава голямо значение. Във връзка с тази среща в. \"Контранюз\" цитира изявления на Лагард, която уверява, че фондът няма да иска нови мерки от Гърция, а ще продължи да настоява за облекчаване на нейния дълг. Лагард е казала това по време на есенната сесия на МВФ и Световната банка. Така управляващият директор е разсеяла тревогите, след като фондът излезе с прогноза, че фискалната дупка на Гърция за 2018 г. ще е в размер на 2,3 млрд. евро, което предполага, че е възможно да бъдат поискани нови мерки от Атина. Гръцки медии очакват Ципрас да се опита да получи от Тръмп и подкрепа за разрешаването на някои \"открити въпроси в региона\", като този за остров Кипър и за напрежението в Егейско море. Не се изключва Ципрас да потърси подкрепа от Тръмп и по спора със Скопие за името на Македония.", "date": "2017.10.13", "title": "Ципрас заминава на посещение в САЩ"}
{"url": "https://www.24chasa.bg/novini/article/6494361", "text": "Албанският президент Илир Мета се обяви против идеята за прекрояване на границите на Балканите, съобщи МИА. Той изтъкна, че промяната на границите не е решение, тъй като ще отвори кутията на Пандора, което според него ще доведе до непредвидими събития. Президентът на Албания бе на двудневно посещение в Косово, където се срещна със своя косовски колега Хашим Тачи, с премиера Рамуш Харадинай, с лидерите на най-големите политически партии и представители на партията Сръбска листа, предаде БТА. На срещата президентът на Косово се застъпи за подобряване на сътрудничеството с Албания и поиска от своя колега на косоварите да бъде признато албанско гражданство, за да може косовският народ да се движи без визи. Мета обаче оцени, че това не е правилното решение. Смятам, че това не е решение за гражданите на Косово, тъй като изпълнението на критериите за визова либерализация е много по-необходимо за европейската интеграция на страната, обясни той. Докато нашите страни се сремят към членство в ЕС, съществува само едно решение - европейско решение на въпроса за границите, те да станат невидими и да не представляват пречка за отношенията между двете страни. Това е най-доброто решение. Второ, на Балканите всяка нация е някъде мнозинство, а някъде малцинство и е много трудно да се намери решение, заяви още Мета пред косовската държавна телевизия. Според него е много важно въпросът за демаркацията на границата с Черна гора да се реши по принципен и мъдър начин, тъй като деблокира процеса за визова либерализация. Не казвам, че този въпрос може да се реши сега, когато Косово е в изборна треска за местните избори. Но това е въпрос, който трябва да се реши принципно, конструктивно и умно, тъй като в интерес на Косово е да разреши този проблем, а чрез него да се деблокират другите въпроси, заяви албанският президент.", "date": "2017.10.13", "title": "Албанският президент се обяви против промяна на границите на Балканите"}
{"url": "https://www.24chasa.bg/novini/article/6494366", "text": "Лек автомобил се вряза в група ученици в Башкирия, субект в състава на Руската федерация, предава РИА Новости. Съгласно разпространената информация, превозното средство се е насочило към 12 деца, които са се връщали от екскурзия и са били придружавани от педагог, предаде \"Фокус\" Четири от децата са хоспитализирани. Възрастта им не се уточнява. Все още не са ясни какви са причините за инцидента.", "date": "2017.10.13", "title": "Кола се вряза в група ученици в Русия"}
{"url": "https://www.24chasa.bg/novini/article/6494380", "text": "Местните структури на ДГБ да привличат активно нови членове и да започнат подготовка и местни и предсрочни парламентарни избори. За това призова при посещението си във Варна членът на изпълнителния съвет на движението и на Политическия съвет на РБ Найден Зеленогорски. По думите му \"Реформаторският блок е опозиция на това управление, тъй като то няма ясна визия за развитието на България\". Председателят на „Движение България на гражданите“ Димитър Делчев допълни: \"Каузата на ГЕРБ и БСП е да усвояват пари, а нашата е да бъдем сред хората. В парламента няма дебат за проблемите и решаването им, а постоянни игри на опозиция и управление. Необходимо е силно обединение срещу модела на феодализиране на общини, широка анти ГЕРБ коалиция, която да сложи край да разпределението на обществени поръчки от един човек и назначения на лели и стринки на държавна работа\".", "date": "2017.10.13", "title": "Найден Зеленогорски стяга редици за предсрочни избори"}
{"url": "https://www.24chasa.bg/novini/article/6494379", "text": "“На прага сме на българското председателство на Съвета на ЕС. Председателството се провежда в момент на големи предизвикателства пред ЕС. Предстои излизането на Великобритания от Евросъюза, предстои решаването на много сериозни въпроси по отношение на сигурността, миграцията, социална Европа. Имам няколко предложения за бъдещето на Европа. Трябва да положим всички усилия да я съхраним единна и силна, с възможности да развива своята същност като социална Европа на базата на ценностите, на които е изграден и функционира ЕС.” Това заяви председателят на БСП Корнелия Нинова по време на конференция „Националните приоритети в контекста на българското председателство на ЕС“, информираха от пресцентъра на партията. Тя подчерта, че БСП ще излезе със свои предложения за приоритети по време на председателството. „Ние ще поставим нашите приоритети, като кохезионната политика, социлната Европа, младежката политика“, посочи лидерът на левицата. По време на конференцията мнения и позиции изразиха д-р Хелене Кортлендер, директор на бюро София на Фондация „Фридрих Еберт“, Георги Пирински, фондация „Солидарно общество“ и евродепутат от БСП/ПЕС, Деница Златева, зам.-председател на НС на БСП, Катарина Неведалова, вицепрезидент на ПЕС, Кристиян Вигенин, народен представител от „БСП за България“ и председател на Комисията по европейски въпроси, Крум Зарков, зам.-председател на ПГ на „БСП за България“, посланици.", "date": "2017.10.13", "title": "Нинова: Нека положим всички усилия да съхраним Европа единна и силна"}
{"url": "https://www.24chasa.bg/novini/article/6494390", "text": "Лек автомобил е изгорял при пожар в града вчера. Това съобщиха от ОДМВР - Кърджали.  Произшествието станало около 17.30 часа в Кърджали. Колата била паркирана в дървен гараж. Петима огнеборци от службата в областния център загасили огъня. Причините за произшествието са в процес на изясняване.                                                                                                                                                                                                                                                                                                                       ", "date": "2017.10.13", "title": "Кола изгоря при пожар в Кърджали"}
{"url": "https://www.24chasa.bg/novini/article/6494411", "text": "Първа копка на 5 км. разширение на пътя Бургас-Слънчев бряг в отсечката с най-много катастрофи в страната от Поморие до Ахелой положи символичното начало на магистрала \"Черно море\". Министърът на регионалното развитие Николай Нанков лисна менчето с вода пред багера в присъстивето на бургаските депутати от ГЕРб, кметовете на Бургас, Поморие и Несебър. Четирилентовият път ще се свърже с обходите на Ахелой и на Поморие. Трита лота са част от бургаското трасе на АМ \"Черно море\" до Варна. Това е исторически момент, отбеляза министър Нанков. Срокът за изпълнение на обекта е 6 месеца, а изпълнител е \"Пътстрой Бургас\" ЕООД. \"Имаме уверението на изпълнителя и задача от премиера за следващото лято да сме готови\", заяви министър Нанков.. Разширението на двулентовия път Поморие-Ахелой в продължение на 5 км. ще облекчи чуствително трафика през лятото. Според статистиката на КАТ това е една от отсечките с най-много катастрофи в България. \"Със сигурност ще намалеят смъртните случаи, защото Спешния център в Бургас основно през лятото обслужваше тежките случаи в този участък\", заяви бургаският кмет Димитър Николов. Според шефа на АПИ Дончо Атанасов разширението ще съкрати максимално ткрансфера на туристите от летище Бургас до Слънчев бряг, който със задръстванията през юли и август траеше 2 ч., колкото е полетът от Германия. Допълнителните две платна ще струват 20 млн. лв. с ДДС при проектна скорост от 90 км. ч. и до 20 тона габарити. Строителните работи включват и преградни съоръжения за защита на земноводните, тъй като трасето минава през поморийските езера и солници. Областният управител на Бургас Вълчо Чолаков пожела приключване на обекта в срок и стискал палци да не изскочат археологически находки, които да забавят изграждането му. Според шефа на АПИ очакванията били за следващия сезон щял да бъде готов и обходът на Ахелой, който се обжалва в момента. От агенцията обещали да започнат изграждането и на северния обход на Бургас след като съдът се произнесе по обжалването на ПУП-а му. Той трябва да изведе трафика от АМ \"Тракия\" извън жилищната част на града и да го свържи с другите три лота до Слънчев бряг. \"Защото без него отсечката Бургас-Несебър ще е със същия проблем, ако не се осигури транзитното преминаване на Бургас\", заяви Димитър Николов. 16 млн. ще струва северната дъга като общината и АПИ обещали да си поделят финасовата тежест за обекта - Бургас ще поеме отчуждаването на локалите, а агенцията по трасето на четирилентовия път.", "date": "2017.10.13", "title": "Почват магистрала \"Черно море\" с 5 км. от отсечката на смъртта"}
{"url": "https://www.24chasa.bg/novini/article/6494331", "text": "Абсурдна ситуация. Влакова композиция потегли без началник влака, която догонила композицията с автомобил. Нелепият инцидент е станал на гара Вакарел, информира  . Бързият влак от Бургас за София потеглил от гарата във Вакарел без началник влака, която се наложило да го догони с лека кола. От БДЖ потвърдиха, че в момента се извършва проверка, включително и чрез Ръководителя на движение в НКЖИ, за да се разбере кога е даден сигналът за тръгване на композицията. По правилник, началник влакът трябва да даде сигнал на ръководителя движение, че композицията може да потегли, след като кондукторите се уверят, че всички пътници са се качили. Как влакът е потеглил без началника си е мистерия.", "date": "2017.10.13", "title": "Влак потегли без началник влак, тя го догонила с кола"}
{"url": "https://www.24chasa.bg/novini/article/6494430", "text": "За да спази наредбата и във всеки екип пожарникари да има по 3-ма души, ще бъдат закрити участъци на пожарната в страната, като сред тях са тези в Пампорово и Боровец, стана ясно от думите на вътрешния министър Валентин Радев по време на парламентарния контрол, предава БТА. По думите му това няма да се отрази на сигурността. Дора Янкова от БСП контрира, че ще се случи точно обратното и вече имало обаждания от туроператори с въпрос как ще се гарантира сигурността в курортите.", "date": "2017.10.13", "title": "Закриват пожарните в Пампорово и Боровец, за да има повече пожарникари на други места"}
{"url": "https://www.24chasa.bg/novini/article/6494426", "text": "Окръжен съд – Пловдив изпрати в Софийска градска прокуратура делото, образувано срещу Иван Тотев, Димитър Кацарски и Димитър Колев. Това съобщиха от пресслужбата на Съдебната палата – Пловдив. Окръжен съд – Пловдив прие, че в хода на досъдебното производство са допуснати съществени нарушения на процесуалните правила. Дадени са указания прокуратурата да отстрани тези нарушения. Разпореждането е подлежало на протест от прокуратурата и обжалване от обвиняемите и защитниците. Нито една от страните не се е възползвала от правото на протест или жалба. На 12 октомври 2017 г. разпореждането на Окръжен съд – Пловдив влезе в сила. Днес делото беше изпратено на Софийска градска прокуратура за отстраняване на нарушенията.", "date": "2017.10.13", "title": "Пловдивският съд изпрати делото срещу кмета Тотев в Софийска градска прокуратура"}
{"url": "https://www.24chasa.bg/novini/article/6494607", "text": "Великобритания трябва да се ангажира да плати, каквото дължи на Европейския съюз, преди да могат да започнат преговори за бъдещите отношения с общността след напускането на страната, заяви днес председателят на Европейската комисия Жан-Клод Юнкер, цитиран от Ройтерс. \"Ден след ден британците откриват нови проблеми, както и ние. Това е причината, поради която този процес ще отнеме повече време, отколкото се мислеше първоначално\", каза Юнкер в реч пред студенти в Люксембург, цитиран от БТА. \"За момента не можем да намерим истински компромис, що се отнася до оставащите финансови ангажименти на Великобритания. Тъй като не можем да направим това, няма да можем да кажем на Европейския съвет през октомври, че вече можем да преминем към втория етап от преговорите\", заяви той. \"Те трябва да платят, трябва да платят, не по невъзможен начин. Не съм обхванат от желание за отмъщение. Не мразя британците\", каза Юнкер.", "date": "2017.10.13", "title": "Юнкер: Великобритания трябва да плати, каквото дължи на ЕС"}
{"url": "https://www.24chasa.bg/novini/article/6494679", "text": "В медийни публикации некоректно се твърди, че юридическият екип на президентската институция е допуснал грешка, тъй като президентът е наложил частично вето върху Закона за изменение и допълнение на Закона за отбраната и въоръжените сили на България, приет на 27 септември 2017 г., а с издадения указ се връща за ново обсъждане целият закон, а не само оспорените текстове, както е посочено в мотивите към указа. Това се посочва в съобщение, разпространено от прессекретариата на държавния глава. Не само юристите в президентстката институция, но и Конституционният съд и цялата практика по упражняване на вето следват стриктно разпоредбите на Конституцията на България - чл. 101: \"... Президентът може мотивирано да върне закона в Народното събрание за ново обсъждане...\". При упражняване на конституционното право на вето президентът с указ връща целия закон, независимо дали са оспорени отделни негови разпоредби или целият текст, се посочва в съобщението. В него се отбелязва, че Правилникът за организацията и дейността на Народното събрание /ПОДНС/ още през 1991 г. урежда процедурата, която се развива при упражнено вето на президента. Сега действащият ПОДНС в чл. 86 съдържа подробна уредба, като регламентира двете възможни хипотези на върнатия закон - оспорен в цялост или частично. От президентската институция напомнят, че в пленарната зала се гласува целият закон, а не само оспорените от президента разпоредби. Ключови промени в законодателството следва да се извършват след широк обществен дебат и най-вече с грижа за обществения интерес и националната сигурност, се казва още в съобщението от прессекретариата на държавния глава.", "date": "2017.10.13", "title": "Радев с указ връща целия закон, независимо дали са оспорени отделни негови разпоредби или целият текст"}
{"url": "https://www.24chasa.bg/novini/article/6494637", "text": "Добро е състоянието на родилката, изоставила детето си в багажник на кола в Горна Оряховица. Това съобщи за  „Фокус“ директорът на МБАЛ „Свети Иван Рилски“ в града. За живота й към момента няма опасност, но тя все още е под наблюдение в лечебното заведение. „Вчера малко след 18.00 часа 35-годишна жена е постъпила в Спешната помощ в болницата с обилен кръвоизлив от гинекологичен произход. Приета e от дежурния лекар д-р Димитринка Димитрова, която се усъмнява, че става въпрос за раждане на доносено дете извън болничното заведение. Д-р Димитрова незабавно е уведомила полицията и прокуратурата, въпреки че пациентката е отричала да има бременност и не е пожелала да бъде настанена в болницата. След изследване с ехограф, са открити остатъци от плацента и е извършен преглед, при което е открита и пъпната връв на новороденото в жената. Извършена е т.нар. ревизия - почистване на родилката, обясни д-р Иванов. В рамките на лечебното заведение не е установено бебе и от болницата нямат информация за него.", "date": "2017.10.13", "title": "Добро е състоянието на родилката с мъртвото бебе в багажник в Горна Оряховица"}
{"url": "https://www.24chasa.bg/novini/article/6494653", "text": "Измамникът Спас Василев, познат в интернет като Александър Николов, е бил заловен днес в София, научи \"24 часа\". Той е арестуван тази сутрин и все още не е обвинен за измами, нито е разпитан. Над 40 души са измамени от мъжа, който в социалните мрежи се представял за Александър Николов. Той обещавал евтини самолетни билети, които жертвите му не получавали. Част от тях предоставили лични данни и данни на кредитните си карти и се оказали с източени суми. Смята се, че е почнал с измамите още през 2006 г. като студент в Ница. Според изчисленията на жертви Спас е изкарал над 30 хил. лв. от далаверите си.", "date": "2017.10.13", "title": "Само в \"24 часа\": Хванаха в София Спас-Александър, измамил над 40 души"}
{"url": "https://www.24chasa.bg/novini/article/6494678", "text": "Пиян мъж се блъсна с управлявания от него мотопед в спрян автомобил,. инцидентът е възникнал 12 октомври, около 21,30 ч. в село Крапец – съобщават от Областната дирекция на МВР-Добрич. На място е установено, че водач на мотопед без регистрационни табели губи контрол над него и се блъска в паркиран лек автомобил. Проверката за употреба на алкохол с техническо средство отчита наличието на 2,87 промила в издишания от водача въздух. При извършената справка в информационните масиви на МВР е установено, че водачът на мотопеда Х.Ж. (39 г.) от село Крапец е неправоспособен. Вследствие на инцидента водачът е с наранявания по главата, отведен в болницата в Добрич за медицински преглед. По случая е образувано бързо полицейско производство.", "date": "2017.10.13", "title": "Пиян и неправоспособен блъсна мотора си в паркирана кола"}
{"url": "https://www.24chasa.bg/novini/article/6494719", "text": "Вътрешното министерство на Германия ще изпрати втори свой представител в българското Министерство на вътрешните работи, който ще подпомага страната ни по време на председателството на Европейския съюз (ЕС). Този служител ще координира инициативите по темите, свързани със сигурността в региона на Западните Балкани. Това съобщи държавният секретар във Федералното министерство на вътрешните работи на Германия д-р Емили Хабер по време на работна среща с председателя на Комисията по вътрешна сигурност и обществен ред в Народното събрание и председател на ПГ на ГЕРБ Цветан Цветанов, съобщиха от пресцентъра на ГЕРБ. Двамата разговаряха в сградата на федералното вътрешно министерство в германската столица Берлин. По време на срещата беше обсъдено традиционно доброто сътрудничество между българските и германските служби за сигурност. Цветанов благодари за изпратения през 2008 г. германски офицер за връзка в българското вътрешно министерство и подчерта, че благодарение на тази форма на сътрудничество допълнително се надгражда доверието между партньорските служби. Обсъдени бяха още теми, свързани със съвместните обучения и споделянето на добри практики между институциите на двете страни. Охраната на външните граници на ЕС и мигрантските потоци, влизащи на територията на Съюза също бяха основен акцент от разговора. Цветанов и Хабер се обединиха около извода, че в тази ситуация трябва да продължи засилването на ролята на Фронтекс, с която българските гранични власти работят в перфектни отношения. Председателят на ПГ на ГЕРБ благодари на германските власти, че подкрепят инициативата на България за поставянето на акцент върху Западните Балкани по време на нашето председателство на ЕС. Държавният секретар във Федералното министерство на вътрешните работи на Германия заяви, че темата е от изключително значение особено след въведената визова либерализация. Според нея чрез подобни съвместни регионални инициативи се повишава доверието между партньорите и става все по-ясна европейската перспектива пред Западните Балкани. В тази посока беше дадена и изключително висока оценка за подписания Договор за добросъседство между България и Македония.", "date": "2017.10.13", "title": "Цветанов: Надграждаме сътрудничеството между службите на България и Германия"}
{"url": "https://www.24chasa.bg/novini/article/6494782", "text": "По искане на Районна прокуратура – Павликени, съдът взе мярка за неотклонение „задържане под стража“ по отношение на 22-годишен крадец, влязъл в жилище и взел телевизор и булчински рокли. Прокуратурата е привлякла Сашо А. в качеството на обвиняем, за това че за времето от 6-ти до 8-ми октомври  при условията на повторност, в съучастие със Симеон С., отнел от владението на жена от Павликени телевизор „Орион“, две булчински рокли и градинска шатра, на обща стойност 500 лева. От събраните по делото доказателствата, може да се направи обосновано предположение за авторството на извършеното престъпление, за което се предвижда наказание лишаване от свобода от 1 до 10 години. Съществува реална опасност да се укрие или да извърши друго престъпление. Сашо А. е привлечен в качеството на обвиняем за извършено престъпление при условията на повторност, като има няколко осъждания за кражби на вещи от частни домове. Определението подлежи на обжалване пред Окръжен съд- Велико Търново.", "date": "2017.10.13", "title": "Оставиха в ареста крадец\nна булчински рокли в Павликени"}
{"url": "https://www.24chasa.bg/novini/article/6494891", "text": "Медицинските служители от Многопрофилната болница за активно лечение /МБАЛ/ във Враца спират протестните си действия, но запазват готовността си да ги подновят, ако не продължи изпълнението на поетите от държавата ангажименти в защита на лечебното заведение, съобщи БТА. Това каза д-р Емил Младенов, председател на синдикалната организация в болницата на КТ \"Подкрепа\". Той уточни, че това решение ще бъде взето днес заедно с другите синдикални и браншови организации. Днес протестиращите се срещнаха и разговаряха отново с областния управител на Враца Малина Николова, кмета на общината Калин Каменов, председателя на Общинския съвет Румен Антов и изпълнителния директор на МБАЛ \"Хр. Ботев\" Орлин Цветков. Те не блокираха булеварда пред болницата. Председателят на Регионалната колегия на Българския лекарски съюз /БЛС/ д-р Росен Айков каза, че Съюзът продължава да подкрепя всяко действие на медиците от областната болница. Той подчерта, че въпреки създалата се ситуация болницата не е спирала да работи и продължава да работи. В момента в най-голямата болница в Северозападна България се лекуват повече от 200 пациенти от трите области в региона, която не е спирала работа, въпреки всички затруднения, заяви областният управител Малина Николова. Директорът на лечебното заведение Орлин Цветков потвърди, че е оттеглил оставката си. Той посочи, че го е направил защото министерството на здравеопазването, като най-големия акционер в МБАЛ-Враца, е поел и изпълнява ангажиментите си. Болницата е снабдена с лекарство и консумативи, частично са вдигнати запорите върху сметките на болницата, продължават преговорите за вземане на заем за покриване на дълговете, обясни той. Освен това на областната болница й предстои акредитация, която е свързана и със специализациите на лекарите, и с обучението на студентите от филиала на Медицинския университет-София във Враца, допълни Цветков. Сега в МБАЛ-Враца специализират 15 лекари.", "date": "2017.10.13", "title": "Медиците от МБАЛ-Враца спират протестите"}
{"url": "https://www.24chasa.bg/novini/article/6494921", "text": "Двама ключови политически съюзници на управляващата коалиция в Каталуния призоваха днес каталунския лидер Карлес Пучдемон да не губи повече време и да обяви независимост от Испания веднъж завинаги, предаде Асошиейтед прес, цитиран от БТА.  Централните власти дадоха на Пучдемон краен срок до понеделник да изясни дали е обявил независимост в двусмислената си реч пред парламента тази седмица. В нея той каза, че Каталуния е подписала декларация за независимост, но предложи да замрази прилагането й за няколко седмици, за да се даде възможност за посредничество и диалог с испанското правителство. Испанското правителство заплаши да задейства безпрецедентни мерки за отнемане на самоуправлението на Каталуния, ако тя продължи с реализирането на плановете за отцепване. В писмо с днешна дата крайнолявата каталунска партия \"Кандидатура за народно единство\" заяви, че Пучдемон трябва да пренебрегне предупреждението на испанското правителство, да отмени обявеното суспендиране и да провъзгласи категорично независимост. Партията държи 10 места в 135-местния каталунски парламент, но правителството на малцинството на Пучдемон е зависимо от подкрепата й, за да прокарва нормативни актове и не може да постигне мнозинство в регионалния парламент без нейна помощ. Организацията \"Каталунско национално събрание\", която организира масови протести в подкрепа на отцепването, също публикува кратко изявление с подобно послание. Според нея няма смисъл декларацията за независимост да стои в изчаквателна позиция, щом Мадрид отказва да води диалог.", "date": "2017.10.13", "title": "Карлес Пучдемон бе призован да обяви \nнезависимост"}
{"url": "https://www.24chasa.bg/novini/article/6495024", "text": "Председателят на ПГ на ГЕРБ и заместник-председател на партията Цветан Цветанов представи влиянието на фалшивите новини по време на предизборните кампании в България. Това стана по време на негова лекция в рамките на дискусията „Опасностите на измамите и манипулациите по време на избори чрез интернет“.  Форумът се проведе в централата на фондация „Конрад Аденауер“ в Берлин. В него взеха участие и представители на Християн-демократическия съюз (ХДС), които са участвали в организацията и провеждането на предизборната кампания в Германия. По време на дискусията стана ясно, че има голямо припокриване на начините и подходите за реализиране на фалшивите новини в България и Германия. Последната тенденция в тази посока е използването на социалните мрежи по време на предизборни кампании за пускането на дадена фалшива новина, очерняща политическия опонент, която след това се подема от различни сайтове и електронни медии, докато достигне и до останалите. Друг извод от наблюдаваните тенденции е, че в повечето от случаите зад реализирането на фалшивите новини стоят различни икономически и политически интереси. Представителите на „Конрад Аденауер“ и ХДС проявиха изключителен интерес към констатациите в презентацията на Цветан Цветанов. Техни представители също споделиха виждания по темата с влиянието на фалшивите новини върху изкривяването на резултатите по време на предизборни кампании. Констатирано беше още, че след предизборните кампании, подходът за дискредитиране на политическия опонент продължава да се използва, но вече за компрометиране или критикуване на успешни управленски политики на новото управление. Основната цел тогава е отклоняването на общественото мнение от успехите на управляващите и от актуалните теми.", "date": "2017.10.13", "title": "Цветанов представи влиянието на фалшивите новини по време на предизборни кампании"}
{"url": "https://www.24chasa.bg/novini/article/6495037", "text": "При извършената проверка на водача на лек автомобил „Форд” с добричка регистрация на 12 октомври около 16,30 ч в град Добрич .за употреба на наркотични и упойващи вещества, тестът отчита положителен резултат за употребата на кокаин, амфетамин и канабис – съобщават от Областната дирекция на МВР. При извършената справка в информационните масиви на МВР е установено, че шофьорът на автомобила е неправоспособен. С полицейска мярка за срок от 24 часа е задържан криминално проявеният С. А. на 37 години, от град Добрич. В хода на проверката в колата е открита тревна маса с тегло 0.3 грама, реагираща на полевия тест на канабис. С полицейска мярка за срок от 24 часа е задържан и пътникът в автомобила - криминално проявеният С. А. на 24 години, също от град Добрич.", "date": "2017.10.13", "title": "Неправоспособен шофьор зад волана с коктейл от 3 вида дрога в Добрич"}
{"url": "https://www.24chasa.bg/novini/article/6494586", "text": "Почти всеки месец Българският спортен тотализатор радва феновете си с нови моментни лотарийни игри, заредени с все повече печалби. С тях човек за един миг може да подобри финансовото си състояние и да се почувства по-спокоен за години напред. В талоните само на последните няколко игри има печалби за почти 100 000 000 лева. „Островът на съкровищата 2“ е последното попълнение на игрите на тотото. В него има цели 10 печалби по 100 000 лева. Но този път тотото прибавя още един бонус към моментна игра. Ако талонът се окаже непечеливш, притежателят му може да си спечели таблет, мобилен телефон или златно колие. Само трябва да регистрира номера на талона в сайта на   до 4 ноември. Колкото повече талони регистрират участниците, толкова по-голям е шансът им за печалба. Могат да имат и късмета да участват на живо в играта „Печалби плюс – Суми за думи“ по Българската национална телевизия. Благодарение на талона – предшественик на „Островът на съкровищата 2“ и „Златото на фараона“, късметлийки от Сандански и Бургас станаха по-богати със 100 000 лева. Мечтите на Полина и Стояна вече не са просто мечти, а планове, които са реализирани. Джакпотите в числовите игри на Български спортен тотализатор продължават да растат, като за неделя се очаква да достигнат 7 900 000 лева. Освен това при тях винаги имате и втори шанс да спечелите парична печалба или автомобил.", "date": "2017.10.13", "title": "Тотото дава таблет, телефон и бижу на играчи, изтеглили непечеливш талон от нова игра"}
{"url": "https://www.24chasa.bg/novini/article/6495419", "text": "Присъединяването към еврозоната не е право, а задължение, и България е сред страните, които са най-близо до това. Този коментар направи в София в петък Мартин Селмайер, шеф на кабинета на президента на ЕК Жан Клод Юнкер. Селмайер бе в България заедно с генералния секретар на ЕК Александер Италианер, за да се запознае с подготовката на българското председателство. Двамата имаха срещи с премиера Бойко Борисов и министри през деня. Все пак са нужни допълнителни реформи, за да бъде приета България в еврозоната, каза Селмайер. Те обаче щели да бъдат подпомогнати от комисията със специалния инструмент, който предлага Юнкер. Още през декември премиерът Бойко Борисов ще участва на среща на върха на еврозоната. Този път тя ще е за реформа на зоната и ще е отворена за всички държави в ЕС. Мониторингът върху правосъдната система на България и борбата с корупцията реално няма да отпадне, обясни шефът на кабинета на Юнкер. Вместо него ЕК иска да въведе мониторинг за борбата с корупцията и върховенството на закона, който да е за всички държави в ЕС, обясни той. Подготовката на българското председателство върви добре, каза още Селмайер. Според него страната ни имала исторически шанс да ръководи реформите, които да направяг ЕС по-единен, силен и демократичен. ЕК подкрепя и българското желание държавите от Западните Балкани да станат членове на ЕС. Сърбия и Черна гора са най-близо до това, но и другите страни трябва да получат перспектива, каза Селмайер. Според думите му следващото разширяване ще е след 3-5 години. ЕК ще продължи да настоява за бързо приемане на България в Шенген, защото са изпълнени условията, допълни Селмайер.", "date": "2017.10.13", "title": "България е сред най-подготвените за еврозоната"}
{"url": "https://www.24chasa.bg/novini/article/6495429", "text": "София ще се включи в учредяването на Глобална обсерватория за замърсяването на въздуха в градовете. Това каза кметът на София Йорданка Фандъкова по време на срещата си с експерти в областта на околната среда от Париж, Виена и Мадрид, съобщиха от пресцентъра на Столичната община. Международните експерти са в София, за да участват в SOFAIR - конференция за обмяна на опит и добри практики в справянето със замърсяването на въздуха в градска среда. Първата задача на Глобалната обсерватория е да създаде платформа за обмен на данни и анализи - от градовете за градовете, както и да се представят практики и опит, свързан с намирането на работещи решения за преодоляване на замърсяването на въздуха. Друга цел е подобряване на информираността и екологичното образование на гражданите. Глобалната обсерватория се учредява в края на ноември по инициатива на кмета на Париж Ан Идалго. Интерес да участват в работата и до момента са заявили кметовете на Лондон, Ню Йорк, Ротердам, Мексико, Атина, Монреал, Пекин и Токио. Платформата ще ползва и експертизата на Световната здравна организация. По време на срещата между кмета Фандъкова и международните експерти са били обсъдени мерките за опазване чистота на въздуха, заложени от Столична община в краткосрочен и дългосрочен план. През последните години Столичната община извършва модернизация на градския транспорт, с въвеждане на нови газови автобуси, обновяваме парка, предстои закупуването на електробуси, изграждаме и разширение на столичното метро, е казала кметът на София и е проявила интерес към въведените от Париж и Виена политики за ограничаване на замърсяването на въздуха. Международните експерти са обсъдили ефекта от взетите кратковременни мерки в различните европейски градове по време на регистрирани превишения на замърсяване на въздуха, като ограничаване на движението на четни и нечетни автомобили и насърчаване алтернативни начини за придвижване. Обсъден е бил и въпросът с битовото отопление и насърчаването на хората да ползват екологични горива.", "date": "2017.10.13", "title": "София става част от Глобална обсерватория срещу замърсяването на въздуха"}
{"url": "https://www.24chasa.bg/novini/article/6495463", "text": "Българският патриарх Неофит прие днес на среща апостолическия нунций в България монсеньор Анселмо Гуидо Пекорари, съобщи отделът \"Връзки с обществеността\" при Светия синод на Българската православна църква. \"Не бива да допускаме влошаване на отношенията между християни, а да се насърчаваме взаимно в отстояването на евангелските ценности и в усилията си да поддържаме вярата у хората\", е казал българският патриарх на срещата с папския нунций Пекорари. Патриарх Неофит и папският нунций са изразили загрижеността си от отдалечаването от християнската вяра, което се наблюдава днес в редица европейски страни, и са отбелязали, че \"Европа, това са всички страни-членки с техните традиции и вяра, и не бива държавите, в които властва секуларизмът, да налагат своите виждания на останалите, които тачат вярата си и традиционните ценности\". Българският патриарх и монсеньор Пекорари са били на мнение, че \"откъсването от християнските корени и здравите основи на християнските традиции на Европа, неминуемо ще доведе до разклащане на Европейския съюз и устоите на обществото\". Като архиепископ на Популония, монсеньор Пекорари е изразил надежда, че по време на своето председателство на ЕС българските политици ще отстояват християнските нравствени ценности и традиции в Европа. На срещата патриарх Неофит е благодарил чрез своя гост на Римокатолическата църква за безценните светини - мощи на светци, които Българската православна църква е получила в отговор на отправени молби. В израз на специално внимание и уважение, Негово Светейшество папа Франциск е изпратил на Негово Светейшество патриарх Неофит в дар - икона на Пресвета Богородица, която е била лично негово притежание. Българският патриарх е приел подаръка от монсеньор Пекорари с думите: \"Нека Божията Майка ни дава сили да следваме неотклонно Нейния Син и наш Бог Господ Исус Христос!\".", "date": "2017.10.13", "title": "Патриарх Неофит прие папския нунций Анселмо Пекорари в България"}
{"url": "https://www.24chasa.bg/novini/article/6495468", "text": "Турция няма да приема кораби, идващи от пристанища на полуостров Крим. Това съобщи представител на корабоплавателните власти в Анкара, цитиран от БГНЕС. „Кораби, които идват в нашата страна от Крим, няма да получават разрешение за идване на нашите пристанища. Забраната се отнася до кораби под всички флагове“, заяви той. По думите му решението е предприето от турското министерство на транспорта, корабоплаването и комуникациите. Турският президент Реджеп Ердоган, който тази седмица беше на еднодневно посещение в Киев, заяви, че Анкара ще продължи да подкрепя териториалната цялост на Украйна. Въпреки това той не отговори на въпрос дали Анкара смята да въведе санкции срещу Русия в тази връзка. Русия анексира Крим през март 2014 г. след провеждането на референдум, който централните власти в Украйна приеха за незаконен.", "date": "2017.10.13", "title": "Анкара забрани на кораби от Крим да акостират на турски пристанища"}
{"url": "https://www.24chasa.bg/novini/article/6495476", "text": "Президентът Румен Радев ще открие на 16 октомври дискусия на тема \"Заедно в сигурността. Ролята на България в общата европейска отбрана\", съобщиха от прессекретариата на държавния глава. Тя ще се състои от 10.30 часа в Централния военен клуб. В 14.00 часа държавният глава ще участва в церемонията по откриването на учебната година в Софтуерния университет и ще даде начало на новата инициатива на учебното заведение за безплатно обучение по програмиране в 38 града в страната.", "date": "2017.10.13", "title": "Президентът ще открие дискусия за ролята на България в общата европейска отбрана"}
{"url": "https://www.24chasa.bg/novini/article/6495485", "text": "Египет официално поиска проверка за възможни нередности в процедурата по избирането на нов генерален директор на ЮНЕСКО, предаде ДПА. Египетският външен министър Самех Шукри отправи искането днес по време на среща със сегашния ръководител на организацията Ирина Бокова, каза говорител на министерството, предаде БТА. Бившата египетска дипломатка Мушира Хатаб е на второ място в надпреварата за поста с бившата френска министърка на културата Одре Азуле. И двете са с по 18 гласа. През последните няколко дни египетски медии обвиняват богатия на енергийни полезни изкопаеми Катар, че купува гласове в полза на своя кандидат, Хамад бин Абдулазиз ал Кауари, който води с 22 гласа след няколко кръга гласувания на 58-членния изпълнителен съвет.", "date": "2017.10.13", "title": "Египет поиска разследване за нередности при гласуването за директор на ЮНЕСКО"}
{"url": "https://www.24chasa.bg/novini/article/6495533", "text": "“Православната църква никога не е спирала да зачита правото на религиозна свобода за всеки човек. Днес събралите се не са дошли да проявят ненавист или да се изразят против традиционния ислям, а срещу всички прояви на радикализъм и срещу всички, които се опитват да правят “религията опиум за народите!”. Това е част от доклада на архимандрит Атанасий на срещата на представителите на поместните православни църкви пред Европейския съюз, който се проведе в Москва от 6 до 8 октомври по покана на руския патриарх. Той е разговарял с представителите на поместните църкви, споделил е вижданията си за тероризма и е призовал всички да загърбят различията си и да бъдат единни в общата кауза за мир. Архимандрит Атанасий е протосингел на Западно- и Средноевропейска митрополия и началник на кабинета на БПЦ-БП при ЕС. Конференцията в Москва е била на тема: “Прояви на солидарност от страна на Православната църква пред народите, изправени пред лицето на екстремизма и тероризма” В нея освен представителите на поместните църкви са участвали и представители на различни институции и неправителствени организации в Русия. В края на форума всички се обединили около позиция, в която призовават европейските институции да работят за мир. Архимандрит Атанасий и другите духовници, участвали в конференцията, са посетили богословския институт, болница, училище за милосърдни сестри и Петропавловската православна гимназия.", "date": "2017.10.13", "title": "Архимандрит Атанасий с доклад на форум в Москва"}
