{"url": "https://www.24chasa.bg/novini/article/6809813", "text": "Ударната група на американския самолетоносач „Хари Труман“ ще отплава в сряда, 11 март, от военноморската база в Норфолк в щата Вирджиния и ще бъде разположен района на Близкия изток и в Европа, пише Stars and Stripes, цитирано от \"Фокус\". Самолетоносачът ще бъде придружен от ракетния крайцер „Норманди“ и от ракетните ескадрени миноносци „Арли Бърк“, „Бълкели“, „Форест Шърман“ и „Фарагут“. Според официално заявление на американския флот по- късно към флотилията ще се присъединят разрушителите „Джейсън Дънам“ и „Силиван“. Ударната група, превозваща 6500 морящи, ще пътува заедно с германската фрегата „Хесен“ по време на първата част от мисията.", "date": "2018.04.10", "title": "Американският самолетоносач „Хари Труман“ отплава към Близкия изток"}
{"url": "https://www.24chasa.bg/novini/article/6809762", "text": "Кралят на Мароко Мохамед Шести бе приет днес в Елисейския дворец от президента на Франция Еманюел Макрон, съобщи Франс прес. Срещата им се състоя малко преди в президентството да пристигне саудитският престолонаследник Мохамед бин Салман, който е на официално посещение в Париж. Тя не беше вписана в официалната програма на Макрон, разпространена през уикенда, предава БТА. Двамата лидери \"обсъдиха обстойно ситуацията в Близкия изток, въпроси от регионалния и международния ред\" и \"констатираха голямо съвпадение на възгледите си по тази тема\", съобщи в комюнике кабинетът на краля. Мохамед Шести не се е прибирал в страната си, откакто му бе направена сърдечна операция в Париж на 26 февруари. Дългото му отсъствие подхрани редица слухове в социалните мрежи, включително, че е починал. Монархът, който управлява от юли 1999 г., често отсяда за по-дълги периоди във Франция, където има замък.", "date": "2018.04.10", "title": "Макрон обсъди ситуацията в Близкия изток с краля на Мароко (Снимки)"}
{"url": "https://www.24chasa.bg/novini/article/6794486", "text": "През декември 2017 г. се проведе   в едни от най-горещите точки за технологиите в момента – Бразилия, Индия, САЩ и Франция. Зад анализа му застава брилянтният ум и  . Резултатите показват, че 80% от активното население на възраст между 21 и 37 години предпочита да дискутира неудобни теми писмено, отколкото да разговаря със събеседника си лице в лице. 46% от потребителите на възраст между 21 и 37 години признават, че пишат на телефоните си, докато шофират, а при тези на възраст между 38 и 53 години процентът е 32%. 33% от всички анкетирани признават, че проверяват повече от 20 пъти на ден телефона си за нови известия. Повече от 6 часа общо на ден прекарват потребителите със своя смартфон, но едва 7% от всички запитани използват мобилното си устройство, за да четат книги ( .", "date": "2018.04.10", "title": "Кой метод на комуникация предпочитат българите"}
{"url": "https://www.24chasa.bg/novini/article/6809714", "text": "Мелодиите му са ставали повод за размяна на влюбени погледи, първи докосвания и са утешавали някого след тежки раздели. И това не е случайно. Някои от най-големите хитове в българската естрада са писани от Тончо Русев. Десетки песни на Лили Иванова, сред които \"Ти сън ли си\", \"Панаири\" и \"Не всичко е пари, приятелю\" са музицирани от Русев. Написал е и над 100 песни за Веселин Маринов, повечето в тандем с вече покойния поет Евтим Евтимов. Обличал е в музика любовната лирика също на Дамян Дамянов, Елисавета Багряна, Иван Вазов, Дора Габе, Атанас Далчев, Петя Дубарова, Христо Фотев и Борис Христов.  Ето кои са 12-те най-популярни хитове по музика на Тончо Русев:", "date": "2018.04.10", "title": "Топ 12 на хитовете по музика на Тончо Русев (видео)"}
{"url": "https://www.24chasa.bg/novini/article/6809468", "text": "Микротрусове като този със сила 2,6 по Рихтер в 21,50 в понеделник с епицентър в Южния парк в София у нас се случват около 1000 годишно. За столицата подобни разлюлявания има по десетина годишно, или 1% от всички. Те се усещат само от най-чувствителните хора. Това обясни проф. Емил Ботев, ръководител на департамента по сеизмология в Националния институт по геофизика, геодезия и география на БАН. Земетресения с магнитуд около 4 у нас стават по 2-3 всяка година. Трусове със сила между 3 и 4 се водят много слаби, а от 4 до 5 - слаби. Епицентърът на последния трус в София е в Южния парк, но енергията се предава по Витошкия разлом странично в направление изток-запад, каза професорът. Предишното земетресение е от 2010 г., когато столицата се разлюля с магнитуд от 3,9 по Рихтер. Това е стотина пъти по-силно от великденския трус. По-уязвими за земетресения в Софийската котловина са строежите около наносните речни русла, обясни Ботев. София не е сред водещите по сеизмична активност - нарежда се на 4-о-5-о място у нас. Най-силното земетресение в София през XX век е от 1917 г. с магнитуд 5,3 по скалата на Рихтер. Трусът е повредил много сгради. Усетен е в област с площ около 50 000 квадратни метра. Афтършоковата активност е продължила повече от година. Според историческите данни земетресенията с магнитуд над 6 в София са само две. В София беше усетено и Вранчанското земетресение през 1977 г., чиято сила беше 7,4 по Рихтер.", "date": "2018.04.10", "title": "По 1000 леки труса годишно като този в Южния парк в София"}
{"url": "https://www.24chasa.bg/novini/article/6809585", "text": "САЩ пращат кораби в Средиземно море, а сирийските сили за сигурност са започнали прегрупиране. Това съобщават западни медии на фона на засилващото се напрежение заради предполагаемата химическа атака, извършена от режима на Асад в сирийския град Дума. Според в. “Уолстрийт джърнал\" към бреговете на Сирия се движи ескадреният миноносец “Доналд Кук”, който носи на борда си 60 ракети “Томвахоук”. Още един боен кораб от същия клас можело да тръгне към района до дни. Имало информация, че и подводницата “Джорджия” със 154 ракети е потеглила в същата посока. Сирийските правителствени сили от своя страна прехвърлят изтребители в руската база Хмеймим. Движението на военни сили започна малко след като американският президент Доналд Тръмп обяви, че до 48 ч ще даде отговор на действията на режима на Асад. САЩ искат международна военна реакция на атаката, извършена срещу цивилни в събота, при която загинаха над 70 души, сред които и много деца. Според Ройтерс възможно е да бъдат ударени обекти, свързани с програмата за химически оръжия на Сирия. В началото на среща с висши военни в понеделник в Белия дом Тръмп каза: “Имаме много възможности във военен аспект и ще ви уведомим съвсем скоро. Най-вероятно постфактум.” Запитан дали руският президент Владимир Путин носи някаква отговорност за нападението през уикенда, Тръмп отговори: “Би могъл, да, би могъл. И ако е така, ще бъде много тежко, много тежко. Той ще си плати. Всички ще си платят.” Заради кризата със Сирия Тръмп отмени визитата си в Латинска Америка. Русия смята химическата атака за фалшива. Руски лекари не открили данни за нападението. В нощта срещу вторник Съветът за сигурност на ООН се събра извънредно. Според постоянната представителка на САЩ Ники Хейли “Русия можеше да спре безсмисленото клане, ако искаше. Но тя стои до режима на Асад и го подкрепя без никакво колебание”. Руският постоянен представител Василий Небензя отговори, че ако САЩ ударят законното правителство в Дамаск под фалшив предлог, това ще има изключително тежки последствия.", "date": "2018.04.10", "title": "САЩ готвят удар по Сирия, Москва плаши с тежки последици (Обзор)"}
{"url": "https://www.24chasa.bg/novini/article/6809635", "text": "Земетресение с магнитуд 4,7 по скалата на Рихтер е регистрирано в района на Додеканезките острови, показва справка на интернет страницата на Европейския средиземноморски сеизмологичен център (EMSC). Земетресението е регистрирано в 18:56 часа местно време (съвпада с българското) на дълбочина 15 км, съобщава \"Фокус\". Епицентърът е регистриран на 209 км. югозападно от турския град Измир.", "date": "2018.04.10", "title": "Силно земетресение на 209 км. от Измир"}
{"url": "https://www.24chasa.bg/novini/article/6809660", "text": "Френският министър-председател Едуар Филип заяви, че зверствата в Сирия трябва да бъдат посрещнати „със силна, обединена и целенасочена реакция“ от международната общност, пише Washington Post. „Съюзниците на режима имат силна отговорност за клането“, заяви Филип по време на реч пред долната камара на френския парламент, цитирана от \"Фокус\". Според него международното право „е било нарушено за пореден път“ в Сирия. Същевременно той не спомена възможността за военна намеса в страната. Президентът на САЩ Доналд Тръмп и френският му колега Еманюел Макрон са говорили два пъти по телефона за последните два дни, за да обсъдят въпросите, свързани със Сирия.", "date": "2018.04.10", "title": "Франция: Съюзниците на режима на Асад имат силна отговорност за клането"}
{"url": "https://www.24chasa.bg/novini/article/6809673", "text": "САЩ и редица други страни нямат конструктивна позиция за ситуацията в Сирия, те отказват да погледнат реалността в очите, но Руската федерация няма да се откаже от дипломацията за разрешаването на сирийската криза. Това заяви говорителят на Кремъл Дмитрий Песков, предава РИА Новости, цитирана от \"Фокус\". „Вие виждате неконструктивната позиция, която заеха някои страни, в това число и САЩ. Виждате – ще го кажем така, че те априори отказват да погледнат реалността в очите и слагат етикети на относителни факти като използването на химически отровни вещества в Източна Гута“, заяви Песков в отговор на въпрос дали Кремъл ще предприеме мерки за смекчаване на ситуацията във връзка с развитието на събитията в Сирия. Говорителят на руския президент отбеляза, че нито една страна не е споменала за необходимостта от безпристрастно разследване на предполагаемата химическа атака в сирийския град Дума. Същевременно Песков увери, че Русия няма да се откаже от дипломатическите усилия, насочени към разрешаване на сирийската криза. „Разбира се, това ограничава маневрата за дипломатически усилия, но това не означава, че руската страна възнамерява да откаже от активна работа в дипломатическата област, разбира се, тази работа ще продължи\", категоричен бе Песков. Припомняме ви, че в събота, 7 април, неправителствената организация „Белите каски“, която действа в Сирия в районите на активност на сирийската опозиция, базираната в Лондон Сирийска обсерватория за човешки права, Сирийско-американското медицинско общество и още редица медицински и правозащитни организации съобщиха, че над последното гнездо на съпротива на терористите в сирийския район Източна Гута е хвърлена хлорна бомба, в резултат от което са загинали около 40 души, а още десетки са ранени. Както Дамаск, така и Москва отрекоха информацията. Съобщенията обаче предизвикаха остра реакция на международната общност. След предполагаемата химическа атака в град Дума, Източна Гута, Съветът за сигурност на ООН се събира на извънредно заседание, на което да обсъди ситуацията в Сирия.За спешната среща настояха САЩ и още осем други държави, включително постоянните членове Франция и Великобритания. В същия ден може да се проведе и второ заседание по молба на Русия, потвърдиха източници от дипломатическите кръгове. В ранните часове на понеделник, 9 април, бе нанесен масиран ракетен удар по военновъздушната база Т-4 в провинция Хомс. Както съобщи сирийската държавна агенция SANA, позовавайки се на военен източник, в резултат от атаката има загинали и ранени военнослужещи. По-късно базираната в Лондон Сирийска обсерватория за човешките права (СОЧП) приведе данни за най-малко 14 загинали, включително – според активистите – военни на съюзника на Дамаск – Иран. Все още не е ясно кой стои зад ракетната атака срещу базата на сирийската база в Хомс, макар местните медии да твърдят, че отговорни за нея са САЩ. Пентагонът отрече участието си в операцията, а по-късно – и Париж. Москва и Дамаск обвиниха Израел за атаката.", "date": "2018.04.10", "title": "Песков: САЩ отказват да погледнат реалността в очите"}
{"url": "https://www.24chasa.bg/novini/article/6809680", "text": "След кратко боледуване, дни преди рождения си ден, днес ни напусна композиторът Тончо Русев. Това написа семейството му в официалната страница на композитора във „Фейсбук“. „Написал над хиляда песни, спечелил десетки престижни награди на български и международни музикални конкурси, Тончо Русев оставя диря в българската естрадна музика. Голям музикант, но преди всичко той беше и голям човек. Почивай в мир!“, написаха още сем. Русеви. Русев е автор и на детски песни, музика към театрални спектакли, телевизионни, детски мюзикли и филмова музика („Юлия Вревская“, „Петимата от РМС“, „Тайфуни с нежни имена“). Песните са му издавани в САЩ, Англия, Франция, Испания, Италия, Гърция, Турция, Русия и всички бивши социалистически страни.", "date": "2018.04.10", "title": "Почина композиторът Тончо Русев (Видео)"}
{"url": "https://www.24chasa.bg/novini/article/6809516", "text": "Над 1,15 млрд. евро са изпратили българите, които работят в чужбина, на близките си за 2017 г. Това показват предварителни данни на БНБ. Сумата за миналата година е с 284 млн. евро повече отколкото през 2016 г., когато преводите са били 869 млн. евро. Май 2017 г. е рекорден за последните 8 години - тогава са изпратени 115,3 млн. евро. Тази сума почти се изравнява с направените тогава преки чужди инвестиции в страната в размер от 120 млн. евро. Чуждестранните компании са инвестирали в България само 901,9 млн. евро за цялата 2017 г., което показва, че реално преводите от имигрантите движат икономиката. Вложенията са насочени основно към преработвателната промишленост. От друга страна преводите от емигрантите отиват директно в потреблението. Най-много от средствата идват от САЩ, Испания и Гърция. БНБ обаче отчита само парите, изпратени по банков път или чрез дружества за парични трансфери, и то само преводи над 2500 евро. ", "date": "2018.04.10", "title": "Над 1 млрд. евро дошли от българите в чужбина"}
{"url": "https://www.24chasa.bg/novini/article/6809518", "text": "До края на 2020 г. ще приключи модернизацията на 23-километровата жп линия София - Елин Пелин, което ще позволи развиване на скорост до 160 км/ч. Това заяви зам.-министърът на транспорта Велик Занчев при стартиране на строителните дейности във вторник. Над 130 млн. лв. ще бъдат инвестирани, като 115 млн. са по Механизма за свързана Европа. Проектът включва модернизация на трасето, нови системи за сигнализация и комуникация и обновяване на контактната мрежа. Друг проект по ОП “Транспорт и транспортна инфраструктура” ще модернизира гарите Подуяне, Искър и Казичене. Общо заложените средства за жп проекти до 2020 г. са 2,5 млрд. лв. с национално съфинансиране. След завършването на всички приоритетни отсечки до 2023 г. ще е готова и първата скоростна жп магистрала от сръбската граница до пристанище Бургас, както и до турската и гръцката граница, каза още Занчев. ", "date": "2018.04.10", "title": "Жп магистралата готова до 2023 г."}
{"url": "https://www.24chasa.bg/novini/article/6809697", "text": "След кратко боледуване, дни преди рождения си ден, днес ни напусна композиторът Тончо Русев. Той е български музикант, много известен и продуктивен композитор, който е създал повече от 1000 песни. Неговите песни се превръщат в шлагери в българската поп музика. Тончо Русев е роден на 20 април 1932 г. в гр. Бургас, в семейството на локомотивния машинист Руси Тончев и служителката в българските държавни железници Тодорка Русева. Баща му свири на акордеон и мандолина. След като установява музикалните наклонности в сина си в училищния оркестър, той продава часовника си, за да му купи тромпет. Още от детството си младият Тончо заедно с брат си Иван е дълбоко впечатлен от морето, което той по-късно пресъздава в своите песни. Тончо Русев завършва Музикалната академия, специалност „Тромпет“, в класа на професор Кърпаров през 1955 г. Работи като оркестрант в симфоничните оркестри на Бургас, Перник и Софийската опера. В продължение на повече от четири десетилетия неговите песни са изпълнявани от повечето известни български певци и певици, като особено близко е сътрудничеството му с Лили Иванова, Васил Найденов, Веселин Маринов и др. Неговите песни се изпълняват с успех и от чуждестранни певци, между които София Ротару, Филип Киркоров, Дагмар Фредерик, Фара Мария и др. Повечето от песните му са създадени по текстове на български поети като Елисавета Багряна, Иван Вазов, Ваньо Вълчев, Дора Габе, Атанас Далчев, Дамян Дамянов, Калин Донков, Георги Джагаров, Петя Дубарова, Евтим Евтимов, Павел Матев, Христо Фотев, Борис Христов. Член е на Съюза на българските композитори (СБК). Автор е и на детски песни, музика към театрални спектакли, телевизионни, детски мюзикли и филмова музика („Юлия Вревская“, „Петимата от РМС“, „Тайфуни с нежни имена“). Песните са му издавани в САЩ, Англия, Франция, Испания, Италия, Гърция, Турция, Русия и всички бивши социалистически страни. През 2010 година пише музиката на песента „Нашата полиция“, обявена неофициално за химн на Министерството на вътрешните работи. През 1981 г. от фестивала „Златният Орфей“ получава Голяма награда за цялостно творчество.  През 2007 г. получава и орден „Стара планина“ за изключително големите му заслуги към Република България в областта на културата. На 6 декември 2017 г. става първият носител и кавалер на „Сребърния кръст на свети Николай“ на община Бургас. Това отличие е с най-висок ранг.", "date": "2018.04.10", "title": "Кой е Тончо Русев? (Видео)"}
{"url": "https://www.24chasa.bg/novini/article/6809481", "text": "Турската лира отбеляза днес нов рекорден спад спрямо долара и еврото, като загуби над 8 процента от стойността си за един месец, предаде АФП. Турската лира се разменяше днес при курс до 4,13 лири за един долар, като загуби 1,4 процента от стойността си спрямо долара през днешния ден и 8,12 процента - за период от един месец. Турската лира се разменяше при курс от 5,11 лири за едно евро, което представялава спад от 2 процента в рамките на днешния ден и 8,53 процента - за един месец, информира БТА. Икономистите редовно предупреждават Турция за рисковете от прегряване на нейната икономика, след като страната регистрира висок растеж от 7,4 процента през 2017 г., придружен от повишена инфлация, която през февруари надхвърляше 11 процента на годишна база. Пазарите са обезпокоени също от натиска, упражняван от правителството върху централната банка. Докато икономистите препоръчват увеличение на лихвените проценти с цел намаляване на инфлацията, президентът Реджеп Тайип Ердоган непрекъснато проповядва обратната логика и критикува \"лобитата на лихвените проценти\". Безпокойството на пазарите бе засилено миналата седмица от слухове за оставка на вицепремиера Мехмет Шимшек, който се ползва с доверието на икономическите среди. Но правителството и самият Шимшек бързо опровергаха слуховете. Турската лира е изгубила близо 43 процента от стойността си спрямо долара от опита за преврат от юли 2016 г. досега. Президентът \"вярва, че намаляване на лихвените проценти ще помогне за стимулиране на турската икономика, ще помогне на малките и средни предприятия и ще позволи привличане на инвестиции\", повтори президентският говорител Ибрахим Калън на среща с журналисти в края на миналата седмица. Някои като централната банка могат да имат различно становище, но те взимат своите собствени решения и президентът прави своите собствени коментари, добави Калън.", "date": "2018.04.10", "title": "Турската лира отбеляза нов рекорден спад"}
{"url": "https://www.24chasa.bg/novini/article/6809495", "text": "Авиокомпания „Еър Франс“ заяви, че ще повиши предложеното пред профсъюзите повишение на заплатите в опит да прекрати стачките, които до момента и струват 170 милиона евро, предава Ройтерс, цитирана от \"Фокус\". Превозвачът съобщи, че няма да повиши заплатите с един, а с два процента. Профсъюзите настояват за повишение от шест процента. В момента служителите на авиокомпанията протестират вече седми ден.", "date": "2018.04.10", "title": "\"Еър Франс\" ще повиши заплатите на служителите си, за да спрат стачките"}
{"url": "https://www.24chasa.bg/novini/article/6809530", "text": "Белият дом съобщи, че президентът на САЩ Доналд Тръмп и министър-председателят на Великобритания Тереза Мей по време на разговор са се разбрали да сложат край на нападенията с химическо оръжие в Сирия, начертавайки „червена линия“ пред възможно военно действие, предава AFP, цитирана от \"Фокус\". „Президентът и министър-председателят се разбраха да не позволяват употребата на химическо оръжие да продължава“, пише в официално заявление на Белия дом, издадено след телефонния разговор между двамата политици.", "date": "2018.04.10", "title": "Белият дом: Тръмп и Мей няма да позволят химичните нападения в Сирия да продължат"}
{"url": "https://www.24chasa.bg/novini/article/6809430", "text": "Най-малко 116 нелегални мигранти са задържани при операции в Турция, предаде в.\"Хюриет дейли нюз\", като се позовава на отговорни представители на бреговата охрана. Екипи на бреговата охрана в окръг Айдън /Югозападна Турция/ са задържали 79 сирийци в морето край курорта Кушадасъ, след като капитанът на товарен кораб съобщил за нелегални мигранти, които искали да се качат на борда на кораба, предаде БТА.  Бреговата охрана в окръг Балъкесир /Северозападна Турция/ е задържала 37 нелегални мигранти - сирийци и иракчани, които търсели начин да достигнат до гръцкия остров Лесбос от остров Маден край Айвалък. Мигрантите са предадени на полицията в района.", "date": "2018.04.10", "title": "Най-малко 116 нелегални мигранти са задържани при операции в Турция"}
{"url": "https://www.24chasa.bg/novini/article/6809437", "text": "Израел няма да допусне Иран да се установи в Сирия, заяви днес израелският министър на отбраната Авигдор Либерман след ударите по сирийска военна база, приписани на еврейската държава, предаде Франс прес. \"Няма да позволим Иран да пусне котва в Сирия, каквото и да ни коства. Нямаме друг избор\", каза Либерман на пресконференция. В противен случай Ислямската република ще задуши Израел, смята той, цитиран от БТА. Той не спомена ударите, нанесени вчера по военновъздушна база в Сирия. Дамаск и неговите съюзници Москва и Техеран обвиниха Израел за нападението. Иран не признава съществуването на Израел, който вижда в Техеран екзистенциална заплаха и често критикува подкрепата му за ливанската шиитска организация Хизбула.", "date": "2018.04.10", "title": "Израел: Няма да позволим Иран да пусне котва в Сирия"}
{"url": "https://www.24chasa.bg/novini/article/6809318", "text": "Американски военен кораб се насочи към Сирия. Президент Доналд Тръмп отмени участието си в среща на върха на латиноамериканските държави заради химическата атака срещу цивилни в град Дума. Светът чака да види какви ще са ответните действия на Вашингтон. След като кадрите обиколиха света Белият дом обеща силов и решителен отговор, ако се докаже, че извършител на газовата атака е режимът в Дамаск. „Президентът даде ясно да се разбере, че след победата над Ислямска държава ще върне нашите части от Сирия. Но в същото време той иска да е сигурен, че Башар Асад няма повече капацитет да извършва химически нападения срещу цивилни”, посочи Сара Сандърс, говорител на Белия дом,  Сирийското правителство покани организацията за забрана на химическите оръжия да извърши инспекция в град Дума. Руските военни в страната твърдят, че няма данни за употреба на бойни отровни вещества. „Факт е, че Русия възпрепятства действията на международно ниво. Че има възможности да промяна на ситуацията и че може да се посочи кой каква отговорност носи. Не виждам в това поведение никакъв конструктивизъм”, заяви Хайко Мас министър на външните работи на Германия. Съединените щати, Великобритания и Франция обсъждат възможности за общ отговор на химическата атака. В Източното Средиземноморие вече е американският ракетоносец Доналд Кук, който носи на борда си ракети Томахок. След предишната предполагаемо химическо нападение в Хан Шейхун точно преди година, американски кораби нанесоха наказателен удар по сирийското военно летище в Шайрат.", "date": "2018.04.10", "title": "Американски военен кораб се насочи към Сирия, Тръмп отмени участието си в среща на върха (Обновена)"}
{"url": "https://www.24chasa.bg/novini/article/6809471", "text": "Заплашената от екстрадиция Гергана Червенкова все още преодолява шока от случая, въпреки че са минали шест години. В края на 2012 г. тя беше обвинена в пране на пари и незаконна търговия с лекарства по интернет. Червенкова прекара повече от два месеца зад решетките, а близките ѝ организираха редица протести. Един от най-важните дни в живота на счетоводителката Гергана Червенкова е когато след 56 дни в ареста прегръща децата си. Заради обвиненията, отправени от Съединените щати преди години, я заплашват 68 години затвор. Няколко месеца по-късно кошмарът за Гергана и семейството ѝ приключва – американското посолство изпраща нота, че нови данни сочат, че тя не е виновна. Съдът спира екстрадицията. Шест години по-късно семейството ѝ още не е преодоляло травмата. Не съм спирала да го изживявам и няма и да спра. Сблъсках се с една много страшна реалност. Изпитвам страх за децата си. Днес бях аз, днес е Желяз”, коментира тя. Според Гергана договорът за екстрадиция със Щатите трябва да бъде променен, а България да защитава гражданите си. Вината им да се доказва тук. „Хората ме подкрепиха, за което сме благодарни”, казва Гергана. Близките на Желяз Андреев са потърсили съвет и са получили подкрепа от нея. „Искрено се надявам да се откаже тази екстрадиция. Адвокатът, който мен защитава, пътува натам и се надявам той да успее да постигне това, което постигнаха при мен. Трябва да има доказателства, не може нашата държава да дава българите без доказателства”, смята Гергана. Посъветвала е семейството да потърсят подкрепа от медиите и обществото. В последните години няколко подобни случая придобиха обществена популярност. Последният е от декември 2016 г. Тогава варненският Апелативен съд потвърди екстрадицията на Красимир Николов, издирван от Съединените щати за компютърни престъпления и банкова измама. През август, също през 2016 г., Софийският апелативен съд отказва да екстрадира в САЩ Недко Недков, който е обвинен от американската прокуратура в борсови измами и кражба на самоличност. През 2013 г. в САЩ беше екстрадиран Маньо Минков, който е съден за измами и банкови престъпления.", "date": "2018.04.10", "title": "Заплашената от екстрадиция Гергана Червенкова още преодолява шока"}
{"url": "https://www.24chasa.bg/novini/article/6809476", "text": "Сирийските правителствени сили са на високо равнище на готовност, след като президентът на САЩ Доналд Тръмп заплаши с военно действие заради възможната употреба на химическо оръжия в страната, пише The Hill, цитиран от \"Фокус\".  Ливански политик, който има връзки със сирийското правителство заяви, че Сирия предприема предавателна подготовка, защото очаква ограничен удар от страна на САЩ. Сирийското правителство е поканило ОЗХО да посети страната и да провери дали наистина е имало химическото нападение в град Дума. По-рано Тръмп отмени насроченото си посещение в Южна Америка, за да остане в САЩ, за да реши реакцията си спрямо случващото се.", "date": "2018.04.10", "title": "Сирийската армия е нащрек след заплахите на САЩ за ракетен удар"}
{"url": "https://www.24chasa.bg/novini/article/6809555", "text": "В телефонен разговор косовският президент Хашим Тачи увери министър-председателя Бойко Борисов, че Косово няма за цел да започва никакви конфликти или въоръжени атаки. Разговорът идва малко след срещата между българския премиер и сръбския президент Александър Вучич в Мостар, където двамата се обединиха за мир и европейска перспектива за страните от Балканите. Това съобщиха от правителствената информационна служба. Тачи благодари на Борисов за усилията, които полага за развитието и европейската интеграция на страните от Западните Балкани и го увери, че от Косово може да очаква само сътрудничество и помощ в тази насока. Той подчерта, че ще съдейства както за Срещата на върха на тема Западни Балкани, която България подготвя като председател на Съвета на ЕС на 16 и 17 май в София, така и за мирния и ползотворен диалог за изглаждане на разногласията между Прищина и Белград. Борисов и Тачи се обединиха около нуждата от мир, просперитет и евроатлантическа перспектива за региона и допълниха, че ще работят за това неуморно. Двамата обсъдиха и възможността за бъдеща работна среща, на която по-детайлно да се обсъди ситуацията.", "date": "2018.04.10", "title": "Хашим Тачи увери Борисов, че Косово няма за цел да започва никакви конфликти"}
{"url": "https://www.24chasa.bg/novini/article/6809580", "text": "Властите в Италия са разбили престъпна група за трафик на мигранти от Тунис за Сицилия с бързоходни катери, предаде Ройтерс, цитирана от БТА. Според копия от съдебни документи са издадени заповеди за арест на 13 човека - седмина тунизийци, петима мароканци и една италианка. Те са заподозрени в трафик на хора и контрабанда на цигари. Подслушани телефонни разговори сочат, че мигрантите са плащали от три до пет хиляди евро, за да бъдат превозени само за няколко часа до италианска територия, като избегнат влизането в мигрантски центрове и полагането на пръстови отпечатъци. Преди по-малко от година бе разбита подобна банда за трафик на мигранти. През юни м.г. магистрати от Палермо арестуваха 15 човека, организирали най-малко пет курса с мигранти от Тунис до Сицилия. На всеки курс те изкарвали по 40 хиляди евро. От прокуратурата казаха днес, че разбитата сега банда изкарвала между 30 и 70 хиляди евро на курс, предаде Ройтерс.", "date": "2018.04.10", "title": "В Италия разбиха банда за трафик на мигранти от Тунис с бързоходни катери"}
{"url": "https://www.24chasa.bg/novini/article/6809592", "text": "Пожар е избухнал в помещение на четвърти етаж на Министерството на правосъдието на Македония, където се намира архивът на институцията, а след това се е разпространил по целия етаж на сградата, предава скопският телевизионен канал „24 Вести“, цитиран от \"Фокус\". По предварителна информация на място са пристигнали пожарни, линейки и полиция. Улицата на която се намира министерството е отцепена. Всички служители са евакуирани от сградата. Пожарникарите се опитват да стигнат до горящите части на сградата и да предотвратят разпространението им на петия етаж. Засега са причинени материални щети, които все още предстои да бъдат определени. На четвъртия етаж има архив, кабинетът на министъра е на трети етаж, а заместникът и Дирекцията за изпълнение на санкциите са на пети етаж.", "date": "2018.04.10", "title": "Пожар избухна в Министерството на правосъдието на Македония"}
{"url": "https://www.24chasa.bg/novini/article/6809604", "text": "        Разгневен пенсионер е изпратил на Сотир Цацаров колет с устройство срещу мишки, което не било ефективно. Мъжът придружил пратката със специално писмо, в което настоява главният прокурор да санкционира производителя за невярната информация. Комичната ситуация разказаха достоверни източници от държавното обвинение, които искрено се забавлявали от версиите, появили се в различни сайтове малко след 16 часа. Основен източник на информацията за опасна пратка, която е вдигнала на крак сапьори от МВР във вторник, е Българското национално радио. Съдебната палата в София, където работи и главният прокурор, не е била “отцепвана”, нито разполага със скенер. Служителка на Сотир Цацаров е слязла на служебния вход, за да вземе пратката. Машинката, ядосала пенсионера, представлява нещо средно между хипопотам и крава, с лампи и щепсел. Имало е проверка на Националната служба за охрана и Столичната дирекция на вътрешните работи, която е установила, че по-скоро става дума за необичайна молба на възрастния мъж. Той закупил апаратчето с идеята да прогони мишките от дома си, но се оказало, че няма никаква ефективност. Затова той се обърнал към Сотир Цацаров, за да санкционира производителя, който подвеждал купувачите. “Опасната пратка” ще замине най-вероятно от върховната прокуратура към Комисията за защита на потребителите. ", "date": "2018.04.10", "title": "Разгневен пенсионер пратил в колет на Цацаров устройство срещу мишки, което не било ефективно"}
{"url": "https://www.24chasa.bg/novini/article/6809606", "text": "Съветът за сигурност на ООН ще гласува днес по три проекторезолюции за Сирия, дни след предполагаемата химическа атака в град Дума, съобщиха дипломати, цитирани от ДПА и БТА. Русия внесе за разглеждане два текста за разследвания на предполагаеми химически атаки в Сирия. Единият е конкурентно предложение на американското за създаване на разследващ механизъм за издирване на отговорни лица за извършването на химически атаки. Другият призовава Организацията за забрана на химическите оръжия /ОЗХО/ да разследва твърденията за използване на химически оръжия в Дума. Третият е проекторезолюцията на САЩ. Американският текст, по който ще се гласува в 22 часа българско време, предвижда създаването на нов \"механизъм за независимо разследване на ООН\" за използването на химически оръжия в Сирия. Този нов следствен инструмент на ООН ще има първоначален мандат от една година с опция за удължаване, предаде Франс прес. ООН няма орган за разследване на химически атаки в Сирия от края на 2017 г., когато мандатът на съвместната структура на ООН и ОЗХО не бе подновен заради няколко руски вета. Според един дипломатически източник вчера вечерта не е имало сближаване на позициите по време на среща на ниво експерти на 15-те членки на Съвета за сигурност, чиято цел е била намирането на консенсус.", "date": "2018.04.10", "title": "Съветът за сигурност ще гласува днес по три проекторезолюции за Сирия"}
{"url": "https://www.24chasa.bg/novini/article/6809617", "text": "Шефът на косовската тайна служба КИА Дритон Гаши подаде днес оставка, съобщи прищинският портал Зъри, цитиран от Танюг. Оставката на Гаши бе поискана от премиера Рамуш Харадинай заради ареста и депортацията на шестима турски граждани, заподозрени във връзки с движението на Фетхуллах Гюлен, което според Анкара стои зад опита за преврат в Турция през 2016 г. Според Зъри Гаши е предал оставката си в кабинета на премиера и днес се е сбогувал с персонала на КИА. Новината е потвърдена от говорителката на правителството Донета Гаши, информира БТА. По-рано по същите причини подаде оставка и министърът на вътрешните работи Фламур Сефай. Харадинай настоя Сефай и Гаши да подадат оставки ден след като шестимата турски граждани бяха депортирани в Турция, като заяви, че арестът и предаването им на турските власти са били извършени при съвместна операция с турското разузнаване, но косовското правителство и премиерът не са били уведомени. Според косовските закони оставката на шефа на разузнаването трябва да бъде подписана и от президента Хашим Тачи, който по-рано каза, че не е съгласен с промените в ръководството на КИА. Информационният портал Газета експрес съобщи, че прокуратурата е започнала разследване срещу КИА заради депортацията на шестимата турци, но в него не е включен президентът Тачи, който според някои медии е знаел за операцията. Турският президент Реджеп Тайип Ердоган след депортацията два пъти публично благодари на Тачи за успешната операция по ареста на \"гюленистите\", посочва порталът. Прокуратурата отказва да съобщи подробности по разследването.", "date": "2018.04.10", "title": "Шефът на косовската тайна служба подаде оставка"}
{"url": "https://www.24chasa.bg/novini/article/6809642", "text": "В този час започва изслушването на основателя на Фейсбук Марк Зукърбърг пред американския Конгрес. Той ще трябва да обясни как и защо компанията \"Кеймбридж Аналитика\" е успяла да се сдобие с личните данни на милиони потребители и да ги използва неправомерно,  Фейсбук вече разпространи писмено извинение към потребителите на социалната мрежа, за това, че не е направено достатъчно, за да бъде защитена информацията им. Започна и поетапното уведомяване на засегнатите 87 млн. души, както и съвети как да защитят профилите си. Очаква се американските законодатели да въведат нови мерки, с които социалните мрежи да бъдат регулирани така, както традиционните медии. По данни на социалната мрежа, 18 българи са свалили приложение, даващо достъп до лична информация. Броят на засегнатите обаче е в пъти повече, тъй като приложението е получило достъп до профилите и на техните приятели.", "date": "2018.04.10", "title": "Започва изслушването на Марк Зукърбърг пред Сената"}
{"url": "https://www.24chasa.bg/novini/article/6809326", "text": "\"Юнайтед Партнърс\" - една от най-успешните български комуникационни компании, се присъедини към международната мрежа Nextlaw Public Affairs. Тя включва 60 пъблик афеърс и пиар фирми от около 100 различни държави. Освен че свързва водещите компании, в платформата ще има и над 27 000 адвокати от 550 кантори, членове на Nextlaw Referral Network. Мрежата е създадена, за да бъде най-голямата и най-гъвкава по рода си. Организацията е спонсориране от Dentons, най-голямата правна фирма в света. “Като виждаме в каква посока се развива пъблик афеърс индустрията, намираме добра възможност да станем част от една напълно интегрирана платформа. Между правните и пъблик афеърс професионалистите има естествена връзка и затова ние искаме да сме част от напълно изградена и многофункционална платформа. Така ще продължаваме да помагаме на нашите клиенти да разрешават реални бизнес проблеми и да ги консултираме с помощта на водещи правни и пъблик афеърс експерти“, казва Мария Гергова-Бенгтссон, основател и изпълнителен директор на Юнайтед Партнърс. Nextlaw Public Affairs Network е първата по рода си платформа, която свързва и подпомага пъблик афеърс и пиар фирми по света. Целта й е да помага на глобалните си клиенти да работят лесно и ефективно с пъблик афеърс фирми, които имат експертиза за правителствени, бизнес и икономически особености на своите общности и региони в световен мащаб. Nextlaw Referral Network е най-всеобхватната правна мрежа в света. В платформата членуват повече от 550 адвокатски кантори в повече от 200 държави, като това включва над 27 000 адвокати. Организацията скоро спечели наградата \"International Law Firm Innovation\" на Legal Week Innovation Awards. Мрежата и нейната технология улесняват престижните адвокатски кантори от всякакъв мащаб да работят в тясно сътрудничество, за да гарантират, че клиентите могат да изберат правилния адвокат за конкретния въпрос от дадена практика или сектор навсякъде по света.", "date": "2018.04.10", "title": "\"Юнайтед Партнърс\" се присъединява към международната мрежа Nextlaw Public Affairs"}
{"url": "https://www.24chasa.bg/novini/article/6809363", "text": "Две деца бяха нападнати от кучета в София през изминалата нощ. Шестгодишно дете е в болница, след като е било нахапано от домашно куче. Инцидентът е станал снощи в двора на 121-во СОУ в столичния квартал „Гоце Делчев”. Кучето е порода ротвайлер и е било без наморник, предаде  Задържани са двама души – собственикът на кучето и човекът, който го е разхождал. Детето е настанено в \"Пирогов\" без опасност за живота. Друго 13-годишно момиче също е било нахапано от куче. Инцидентът е станал в квартал „Абдовица”, а сигналът в Спешна помощ е подаден около 21:24 ч. Момичето било с дълбоки рани по краката, но след като медиците са и оказали помощ на място, родителите на детето са отказали да я откарат в болница.", "date": "2018.04.10", "title": "Две деца бяха нападнати от кучета в София само за един ден"}
{"url": "https://www.24chasa.bg/novini/article/6809370", "text": "Питейната вода от кладенци, изкопани в басейна на Амазонка, за да се намери решение на проблема, свързан със замърсяването на реките, съдържа арсен, чиито нива понякога надхвърлят 70 пъти препоръчвания лимит, предупредиха учени, цитирани от Франс прес. Анализът на проби вода от 250 обекта по поречието на Амазонка показа също опасни за здравето нива на алуминий и манган, които надхвърлят съответно 3 и 15 пъти препоръчваните от Световната здравна организация граници. Това оповестиха учени, които участват в Европейския конгрес на науките на Земята във Виена, предаде БТА.  Наличието на въпросните вещества е с естествен произход и не е свързано с индустриално замърсяване. \"Поради замърсяването на реките редица земеделски общности разчитат на подпочвени води, за да се снабдят с питейна вода - заяви Каролине де Майер от Швейцарския федерален институт по водни науки и технологии. - Но в някои райони в басейна на Амазонка подпочвената вода съдържа следи от химични елементи, чиито концентрации са потенциално опасни за човешкото здраве.\" Постоянното излагане на арсен може да доведе до поява на ракови образувания, а на манган - до неврологични смущения. Изследването на перуански и бразилски учени имало за цел да се установят концентрациите на химичните елементи, а не да се проследи ефектът им върху здравето.", "date": "2018.04.10", "title": "Високи нива на арсен в питейната вода от кладенци в басейна на Амазонка"}
{"url": "https://www.24chasa.bg/novini/article/6809374", "text": "Най-големият кошмар, който един баща може да преживее - да си види детето да крещи и едно огромно чудовище да го разкъсва. Това разказа Йордан Доцев, пред очите на когото ротвайлер нахапа жестоко 7-годишния му син в двора на столично училище. Малкият Максим е в травматологията на \"Пирогов\" в стабилно състояние, но със сериозни наранявания и в шок. Задържани са собственикът на животното и младеж, на когото го е дал за разходка. Инцидентът става вчера в 121 училище в столичния квартал „Гоце Делчев”, докато момченцето играе със свои приятели. На помощ се притичват родителите на другите деца. \"Беше го захапало отзад, двама-трима ръце теглят моето дете напред, кучето назад...”, разказа още бащата   от болницата. Негов приятел на име Георги, който също става свидетел на кошмара, пък си спомни, че е чул неистов детски писък: „Куче ротвайлер, около 40 килограма, беше захапало детето. То се мяташе като парцалена кукла”. На момченцето опитва да помогне и мъжът, който разхожда кучето, но, докато бърка в устата му, то нахапва и него по ръцете. Накрая събралите се мъже успяват да спасят детето от захапката на ротвайлера. Бащата разказа още, че сега Максим може да лежи само по корем. „Не може да отиде до тоалетна. Всичко е разкъсано отзад. Много е уплашен. Мисля, че заеква и само повтаря, че повече няма да излиза от вкъщи.” Заради това, че е оставил кучето без контрол и го е извел без намордник и повод, срещу мъжа, който е разхождал кучето, е образувано досъдебно производство. Той е осъждан многократно. Собственикът на кучето ще бъде освободен от ареста. Междувременно стана ясно, че друго дете - 13-годишно момиче, също е било нахапано от куче в София. Инцидентът е станал в квартал „Абдовица”, а сигналът в Спешна помощ е подаден около 21:24 ч. Момичето било с дълбоки рани по краката, но след като медиците са и оказали помощ на място, родителите на детето са отказали да я откарат в болница. За подобен инцидент съобщиха и от областната дирекция на МВР в Перник. Едро куче от породата кангал е ухапало 68-годишна жена на ул. \"Хавана\". То прескочило оградата и атакувало жертвата. Пострадала е с разкъсни рани в областта на дясното рамо. Образувано е досъдебно производство по случая.", "date": "2018.04.10", "title": "Свидетел: Ротвайлерът разкъсваше детето, мяташе го като парцалена кукла"}
{"url": "https://www.24chasa.bg/novini/article/6809217", "text": "Пратка до главния прокурор на България Сотир Цацаров е била получена на служебния вход на Съдебната палата в София откъм улица \"Алабин\" от неизвестен по-рано днес. В момента службите за сигурност проверяват съдържанието й. По информация на   при преминаването си през скенер пратката е реагирала, като е дала сигнал за наличие на рискови вещества. Според  при проверката на скенер е установено, че вътре в пакета е намерена кукла, омотана с кабели, контакти и щепсели. Екипи на ДОТИ и МВР са на място. Съдебната палата не е евакуирана към този момент, но секторът, в който се получават пратки, е отцепен. Вероятно след проверката ще стане ясно съдържанието на пакета.", "date": "2018.04.10", "title": "Службите за сигурност проверяват съмнителна пратка в прокуратурата"}
{"url": "https://www.24chasa.bg/novini/article/6809220", "text": "\"Служителите в затворите са недоволни, че от последните промени в закона за изпълнение на наказанията затворниците като че ли имат повече права, отколкото задължения. Такова усещане се е създало у тях\". Това каза правосъдната министърка Цецка Цачева след работна среща с представители на всички затвори в страната.  Поводът бе бягството от централния затвор в София на убийците Владимир Пелов и Радослав Колев, както и нападението на охранител миналата седмица. За да се справи с напрежението правосъдното министерство създава две работни групи. Едната ще обсъжда и ще направи анализ на въздействието сред служителите в затворите на измененията в закона за изпълнение на наказанията. В нея ще се набележат спешни мерки и ще се направи реорганизация на съществуващите вече щатове в нея, така че в по-натоварените затвори да бъдат пренасочени надзиратели.  Неин ръководител е ресорният зам.-министър проф. Николай Проданов. Групата трябва да е готова до края на април.  Втората работна група ще обсъжда техническото оборудване и ще се търси възможност за внедряването му в затворите. Става дума за термокамери, заглушители, микроклетки, даде пример Цачева.  Тя обясни, че в затвора в Белене имат добър опит със заглушаването на сигнала на джиесемите, но той бил неприложим за Софийския затров, тъй като би блокирал и намиращите се в близост жилищни сгради.  Резултатите от двете работни групи ще бъдат докладвани в Министерски съвет, а Цачева ще иска необходимите средства чрез бюджета за догодина. ", "date": "2018.04.10", "title": "Цачева: Надзирателите са недоволни, че затворниците имат повече права, отколкото задължения"}
{"url": "https://www.24chasa.bg/novini/article/6809216", "text": "Трябва да се предприемат мерки от държавите, за да не се позволява влизане на непреоборудвани автомобили, които замърсяват въздуха. Това каза европейският комисар по околна среда, морско дело и рибарство Кармену Вела на пресконференция, където бяха представени резултатите от първия ден на неформалния съвет на министрите на ЕС по околна среда, предаде „Фокус“. „Ясно е, че това е огромен проблем не само за екологията, а голям сoциален проблем. Има около 400 хил. случая на преждевременна смърт, които се дължат на лошо качество на въздуха. Освен преждевременната смърт, да посочим фактът, че има огромен брой хронични заболявания“, заяви еврокомисарят. „Това, което правим, е не само в интерес на околната среда е в интерес и на гражданите“, заяви еврокомисарят. По думите му има хора в региона, които не могат да си позволят нови коли. „В нашата дискусия по-рано се спомена проблемът за това, че по-стари коли вероятно ще се придвижат на изток, към източните държави. Не мога да кажа защо. Вероятно поради разлика в цените за преоборудване на двигателите“, допълни еврокомисарят. Според него трябва да се предприемат мерки от съответните държави, за да не позволят на влизане в тяхна територия на непреоборудвани коли. Във връзка с проблема с пластмасите, еврокомисарят посочи, че когато се говори за кръгова икономика, не бива да се забравя рециклирането.", "date": "2018.04.10", "title": "Еврокомисар: Трябва да се вземат мерки от  автомобилите, които замърсяват въздуха"}
{"url": "https://www.24chasa.bg/novini/article/6809241", "text": "След последните инциденти в Черна гора, застрашили сигурността в страната, министерството на вътрешните работи е предприело строги мерки за борба с мафията, съобщава черногорският в. \"Дан\", цитиран от БТА.  Полицията е предприела проверки на разрешенията за престой на някои съмнителни лица, а за няколко от тях е издадена заповед за депортация, тъй като са сметнати за опасни за държавата. Босненският гражданин И.Б. вече е изгонен от страната със забрана да влиза на черногорска територия за една година., пише \"Дан\". Службите за сигурност са установили, че босненецът е имал връзки с единият от двата големи мафиотски клана в град Котор и имало вероятност да извърши престъпление срещу членове на конкурентния клан. Полицията подозира, че е подготвял бомбени нападения. По информация на вестника през следващите няколко дни ще бъдат изгонени от страната още трима души, които живеят от години в Будва, Бар и Подгорица, но нямат черногорско гражданство и са смятани за заплаха за сигурността. Директорът на черногорската полиция Славко Стоянович и началникът на центъра за сигурност в Подгорица Йовица Речевич подадоха оставки на 1 април заради \"влошената ситуация в областта на сигурността\" в столицата, след като при престрелка в центъра на Подгорица предния ден бяха убити двама души, единият от които бе случайна жертва при стрелбата, а няколко дни преди това още един човек загина при експлозия в гараж. Само през изминалия месец в Подгорица имаше шест бомбени нападения и три убийства поради разчистване на сметки между престъпници.", "date": "2018.04.10", "title": "Черна гора гони четирима чужди граждани, смятани за опасни за държавата"}
{"url": "https://www.24chasa.bg/novini/article/6809239", "text": "Руският външен министър Сергей Лавров обяви днес, че е приел поканата на севернокорейския си колега И Йон-хо да посети Пхенян, предадоха ТАСС и Асошиейтед прес, цитирани от БТА. На пресконференция след преговори между двамата в Москва Лавров каза, че с И са обсъдили подробно състоянието на двустранните отношения, както и културните и хуманитарните връзки и сътрудничеството в международните организации. Москва приветства плановете за среща между севернокорейския лидер Ким Чен-ун и президента на САЩ Доналд Тръмп, добави руският външен министър, като отбеляза, че това е стъпка към намаляване на напрежението около ядрените програми на Пхенян. В отговор на въпрос Лавров заяви, че засега не се предвижда среща между руския президент Владимир Путин и Ким Чен-ун. Миналия месец Ким посети Пекин, където се срещна с китайския президент Си Цзинпин. Това бе първото публично пътуване на севернокорейския лидер в чужбина, откакто пое властта в Пхенян през 2011 г., и първата му среща с чуждестранен държавен глава, припомня АП.", "date": "2018.04.10", "title": "Лавров отива на посещение в Пхенян"}
{"url": "https://www.24chasa.bg/novini/article/6809250", "text": "Цената на природните бедствия в световен план е достигнала през миналата през 2017 година рекордни 144 млрд. долара (около 117 млрд. евро), се посочва в проучване на една от най-големите застрахователни и презастрахователни компании в света Swiss Re, цитирано от  . Според същия анализ, цели 92 млрд. долара от тези загуби са причинени от трите урагана - \"Харви\", \"Ирма\" и \"Мария\", които опустошиха някои от Съединените щати и Карибите в края на лятото и през есента на миналата година. Това се равнява на около 0,5% от БВП на САЩ и се оказва \"най-скъпият\" сезон на ураганите в Северния Атлантически океан от 2005-а година насам. Шефът на компанията, отговарящ за катастрофите, Мартин Бертог предупреди, че застрахователите по цял свят трябва да бъдат подготвени за още години напред на многобройни тежки урагани. \"Това е важно от гледна точка на управлението на риска, тъй като ще помогне на застрахователите, а в крайна сметка и на обществеността, да бъдат по-добре подготвени за подобни събития в бъдеще\", посочи Бертог, цитиран от агенция Франс прес. Застрахователят Swiss Re също така описа 2017-а като \"рекордна година за горските пожари\", които са довели до застрахователни загуби в размер на цели 14 млрд. долара (също рекордна сума). Най-тежките щети от горски пожари са настъпили в Съединените щати и Канада, като и Португалия също е претърпяла \"неконтролируеми\" горски пожари, причинени от високи температури и силни ветрове. Франс прес напомня, че многобройни застрахователи съобщават за тежки финансови загуби, свързани с редица природни катаклизми през миналата година. Според Swiss Re природните и бедствията, причинени от човека, са предизвикали през 2017-а година икономически загуби за общо 337 млрд. долара, което е почти двойно повече от щетите през 2016-а година. Експертите казват, че негативното влиянието от климатични бедствия като урагани, бури, горещи температурни вълни и екстремни валежи се увеличава в съответствие с прогнозите за климатичните промени", "date": "2018.04.10", "title": "Загубите от природни бедствия през 2017 г. достигнали рекордните 144 млрд. долара"}
{"url": "https://www.24chasa.bg/novini/article/6809248", "text": "Британският министър-председател Тереза Мей заяви, че ще разговаря днес с американския президент Доналд Тръмп за предполагаемата химическа атака в Сирия, предаде Ройтерс, цитирана от БТА.  \"Ще продължа да разговарям с нашите съюзници и партньори, както правя. Разговарях с президента (на Франция Еманюел) Макрон тази сутрин, а по-късно днес ще говоря с президента Тръмп\", каза Мей пред репортери. Попитана дали Великобритания ще се присъедини към САЩ, ако Вашингтон реши да предприеме по-нататъшни военни действия в Сирия, тя отказа да отговори на въпроса пряко, но заяви: \"Смятаме, че би трябвало да се потърси сметка на тези, които са отговорни.\" Мей каза, че ще председателства заседание на британския Съвет за национална сигурност по-късно днес. \"Тази атака, извършена в Дума, е варварска. Очевидно е, че работим спешно с нашите съюзници и партньори, за да оценим какво се е случило на място\", заяви тя.", "date": "2018.04.10", "title": "Мей ще говори с Тръмп за предполагаемата химическа атака в Сирия"}
{"url": "https://www.24chasa.bg/novini/article/6809240", "text": "Украйна ще наложи санкции на няколко руски олигарси, сред които Олег Дерипаска, съобщи днес украинският президент Петро Порошенко, цитиран от Ройтерс и ТАСС. , предаде БТА. Порошенко, който е на посещение в Берлин за срещи с канцлера Ангела Меркел, каза, че е възложил на Службата за сигурност на Украйна (ССУ) и на Съвета за национална сигурност и отбрана (СНСО) да разработят проект за решение, който ще бъде обсъден от СНСО. \"Санкциите ще бъдат наложени и ще бъдат максимално хармонизирани с решението на правителството на САЩ\", поясни украинският президент. По думите му в санкционният списък ще попадне името на президента на \"Русал\" Олег Дерипаска, както и \"други руски олигарси\". Речта на Петро Порошенко бе предавана по украинската телевизия \"112 канал\". На 6 април министерството на финансите на САЩ обяви нови санкции срещу 38 физически и юридически лица от Русия, вкл. \"Рособоронекспорт\", \"Руската финансова корпорация\" и \"Русал\". Освен за намесата в изборите Вашингтон обвинява Москва за анексирането на Крим, разпалването на насилие в Източна Украйна, подкрепата за режима в Дамаск и кибератаките, припомнят агенциите.", "date": "2018.04.10", "title": "И Украйна налага санкции на руски олигарси"}
{"url": "https://www.24chasa.bg/novini/article/6809259", "text": "Британската консултантска компания \"Кембридж аналитика\" е имала нелегален достъп до данните на над 112 000 потребители на Фейсбук в Румъния, предаде агенция Медиафакс, като се позова на говорител на социалната мрежа, цитиран от \"Таймс ъф Малта\". Фейсбук бе замесена в скандал, след като вестник \"Ню Йорк таймс\" съобщи, че британската компания \"Кембридж аналитика\" (Cambridge Analytica) е събрала личните данни на над 50 милиона потребители на социалната мрежа, за да разработи алгоритъм за анализ на политическите предпочитания на избирателите, предаде БТА. Миналата седмица Европейската комисия съобщи, че британската компания е имала нелегален достъп до данните на 2,7 милиона потребители на Фейсбук от страни от ЕС. По-късно говорител на Фейсбук съобщи, че \"Кембридж аналитика\" е имала достъп до данните на 1 079 031 души във Великобритания и на 309 815 души в Германия. В. \"Таймс ъф Малта\" писа на 7 април, че са били засегнати данните на над 6000 малтийци, на 214 134 души в Италия, на 211 667 души във Франция, на 136 985 души в Испания и на 112 421 души в Румъния.", "date": "2018.04.10", "title": "\"Кембридж аналитика\" с нелегален достъп до данните на над 112 000 Фейсбук потребители в Румъния"}
{"url": "https://www.24chasa.bg/novini/article/6809270", "text": "Румен Петков, член на Изпълнителното бюро на ПП АБВ, проведе среща с Владислав Кононов - изпълнителен директор на Руското военно-историческо общество. Петков подари на организацията икона на Свети цар Николай II, осветена в катедралния храм „Св. Александър Невски“. Двамата обсъдиха детайлите около отбелязването на юбилейната 200-годишнина от рождението на Цар Освободител в София, както и на честванията, свързани с 200-годишнината от рождението ген. Е. Тотлебен, които ще се проведат в Плевен. Разгледана бе и подготовката на научно-исторически форум, който ще се проведе в близко бъдеще Москва.", "date": "2018.04.10", "title": "Румен Петков подари икона на Николай II на Руското военно-историческо общество"}
{"url": "https://www.24chasa.bg/novini/article/6809263", "text": "Министерството на труда и социалната политика публикува за обществено обсъждане Концепцията за регламентиране на фазата на изплащане от допълнителното задължително пенсионно осигуряване на интернет страницата си в рубриката \"Документи\", подрубрика \"Проекти на нормативни актове\", съобщиха от ведомството. Срокът за изразяване на мнения, предложения и становища по нея е 14-дневен и приключва на 24 април, предаде БТА.  В Концепцията се предлагат различни видове пенсионни продукти, подходящи за капиталовите пенсионни фондове - както професионални, така и универсални. Предвижда се основният вид плащания да са под формата на пожизнени пенсии и схеми за програмирани плащания. Концепцията е разработена от междуведомствена работна група. На нейна база ще бъдат разработени предложения за промени в Кодекса за социално осигуряване, с които да бъде уредена фазата на изплащане на пенсиите от допълнителното задължително пенсионно осигуряване.", "date": "2018.04.10", "title": "Публикуваха концепцията за изплащане на допълнителното задължително пенсионно осигуряване"}
{"url": "https://www.24chasa.bg/novini/article/6809276", "text": "“По изрично указание на премиера Бойко Борисов и след проведена среща при него, заедно с вицепремиера Томислав Дончев, министър Владислав Горанов и министър Бисер Петков, решихме да изтеглим предложения проект за изменение и допълнение на Правилника и Наредбата за медицинска експертиза”. Това заяви здравният министър Кирил Ананиев на брифинг в Министерството на здравеопазването днес. Както стана ясно в началото на месеца с промени в Правилника и Наредбата за медицинска експертиза, бе предложено решенията за ТЕЛК да се издават по нова скала, като всяка диагноза вече щеще да дава точно определен процент. Също така се предлагаше ТЕЛК да дава процент инвалидност само за основното заболяване, но не и за придружаващите го, както е сега. Причината бе, че сега хора с леки и неинвадилизиращи ги заболявания, но много на брой, попадат неоснователно в категорията с тежко увредените. “Целта на министерството не е да ощетява правата на инвалидите, а точно обратното”, категоричен бе Ананиев. Очаквайте подробности!", "date": "2018.04.10", "title": "По нареждане на Борисов спират наредбата, орязваща инвалидните пенсии"}
{"url": "https://www.24chasa.bg/novini/article/6809298", "text": "Редовното правителствено заседание ще се проведе както обикновено – в сряда, 11 април, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА ПРОГРАМА ЗА ЗАКРИЛА НА ДЕТЕТО ЗА 2018 Г. Внася: министърът на труда и социалната политика 2. ПРОЕКТ НА РЕШЕНИЕ ЗА ОДОБРЯВАНЕ ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ ИНИЦИАТОРИТЕ НА ПРОЕКТ „СЪЮЗ ЗА МИЛИОНИ ЕВРОПЕЙСКИ ГЕНОМИ“ ЧРЕЗ ПОДПИСВАНЕ НА СЪВМЕСТНА ДЕКЛАРАЦИЯ ЗА ПРИСЪЕДИНЯВАНЕ НА БЪЛГАРИЯ КЪМ ИНИЦИАТИВАТА „ДОСТЪП ДО НАЙ-МАЛКО 1 000 000 ГЕНОМИ В ЕВРОПЕЙСКИЯ СЪЮЗ“ Внася: министърът на образованието и науката 3. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „АСОЦИАЦИЯ НА РОДИТЕЛИТЕ НА ДЕЦА С УВРЕДЕН СЛУХ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 4. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „СЪЮЗ НА ИНВАЛИДИТЕ В БЪЛГАРИЯ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОТБРАНАТА Внася: заместник министър-председателят по обществения ред и сигурността и министър на отбраната 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2018 Г. Внася: министърът на вътрешните работи 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА СТИПЕНДИИ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ И ОБЩИНСКИ УЧИЛИЩА ПРЕЗ 2018 Г. Внася: министърът на културата 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ИЗВЪРШВАНЕ ПРОДАЖБА НА ИМОТИ – ЧАСТНА ДЪРЖАВНА СОБСТВЕНОСТ, ПРЕДОСТАВЕНИ ЗА УПРАВЛЕНИЕ НА МИНИСТЕРСТВОТО НА ОТБРАНАТА Внася: заместник министър-председателят по обществения ред и сигурността и министър на отбраната 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ Внася: министърът на транспорта, информационните технологии и съобщенията 11. ПРОЕКТ НА РЕШЕНИЕ ЗА ВЪЗЛАГАНЕ НА ОБЛАСТНИЯ УПРАВИТЕЛ НА ОБЛАСТ ГАБРОВО ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖАВАТА И ЗА ПРЕДОСТАВЯНЕТО МУ БЕЗВЪЗМЕЗДНО ЗА УПРАВЛЕНИЕ НА ОБЛАСТНИЯ УПРАВИТЕЛ НА ОБЛАСТ ГАБРОВО Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА АГЕНЦИЯ „ПЪТНА ИНФРАСТРУКТУРА“ Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА ПОЛЗВАНЕ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА СДРУЖЕНИЕ С НЕСТОПАНСКА ЦЕЛ ЗА ОСЪЩЕСТВЯВАНЕ НА ОБЩЕСТВЕНОПОЛЕЗНА ДЕЙНОСТ „НАЦИОНАЛНА АСОЦИАЦИЯ НА СЛЯПО-ГЛУХИТЕ В БЪЛГАРИЯ“ Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА СЛИВНИЦА, СОФИЙСКА ОБЛАСТ Внася: министърът на регионалното развитие и благоустройството 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ОБРАЗОВАНИЕ, МЛАДЕЖ, КУЛТУРА И СПОРТ, ФОРМАТ „КУЛТУРА“, ПРОВЕДЕНО НА 28 ФЕВРУАРИ 2018 Г. В СОФИЯ Внася: министърът на културата 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 8 МАРТ 2018 Г. В БРЮКСЕЛ Внася: министърът на вътрешните работи 17. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРОВЕДЕНО НА 20 МАРТ 2018 Г. В БРЮКСЕЛ Внася: заместник министър-председателят по правосъдната реформа и министър на външните работи 18. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 20 МАРТ 2018 Г. В БРЮКСЕЛ Внася: заместник министър-председателят по правосъдната реформа и министър на външните работи 19. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, КОЕТО ЩЕ СЕ ПРОВЕДЕ НА 16 АПРИЛ 2018 Г. В ЛЮКСЕМБУРГ Внася: министърът на земеделието, храните и горите 20. ПРОЕКТ НА РЕШЕНИЕ ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА МИНИСТРИТЕ НА ЗАЕТОСТТА И СОЦИАЛНАТА ПОЛИТИКА, КОЕТО ЩЕ СЕ ПРОВЕДЕ НА 17 И 18 АПРИЛ 2018 Г. В СОФИЯ Внася: министърът на труда и социалната политика 21. ПРОЕКТ НА ПОСТАНОВЛЕНИЕ ЗА ПРЕДОСТАВЯНЕ НА КОНСУЛСКА ЗАКРИЛА И УЧАСТИЕ В МЕРКИТЕ ЗА КООРДИНАЦИЯ И СЪТРУДНИЧЕСТВО ЗА УЛЕСНЯВАНЕ НА КОНСУЛСКАТА ЗАКРИЛА НА НЕПРЕДСТАВЕНИ ГРАЖДАНИ НА ЕВРОПЕЙСКИЯ СЪЮЗ В ТРЕТИ ДЪРЖАВИ В ЗАДГРАНИЧНИТЕ ПРЕДСТАВИТЕЛСТВА НА РЕПУБЛИКА БЪЛГАРИЯ Внася: заместник министър-председателят по правосъдната реформа и министър на външните работи 22. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА КОДЕКСА ЗА СОЦИАЛНО ОСИГУРЯВАНЕ Внася: министърът на труда и социалната политика 23. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗАЩИТА ОТ ВРЕДНОТО ВЪЗДЕЙСТВИЕ НА ХИМИЧНИТЕ ВЕЩЕСТВА И СМЕСИ Внасят: заместник министър-председателят по обществения ред и сигурността и министър на отбраната министърът на икономиката 24. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА РАЗГЛЕЖДАНЕ НА СПОРОВЕ ПО ЗАКОНА ЗА МЕРКИТЕ И ГЕОГРАФСКИТЕ ОЗНАЧЕНИЯ Внася: министърът на икономиката", "date": "2018.04.10", "title": "Вижте какво решава правителството утре"}
{"url": "https://www.24chasa.bg/novini/article/6809300", "text": "Заседание на двустранната българо-американска работна група в областта на отбраната се проведе днес в министерството на отбраната, съобщиха от пресцентъра на военното ведомство. Консултациите от българска страна се ръководят от Атанас Запрянов, заместник-министър на отбраната, а от американска - от Томас Гофъс, заместник помощник-секретар по въпросите на Европа и НАТО. Заседанията на работната група се провеждат регулярно в период от осемнадесет месеца. През 2016 г. домакин на двустранните консултации беше Вашингтон. В рамките на днешното заседание бяха обсъдени актуални въпроси от дневния ред на сигурността в международен план, ключови аспекти на взаимодействието в областта на отбраната между двете страни и в рамките на Алианса. Също така беше отчетен постигнатият напредък в двустранното сътрудничество, както и по очертаните по време на предходното заседание дейности. Заместник-министър Запрянов представи модернизационните проекти, които правителството ще реализира за надграждане на способностите на българските Въоръжени сили. САЩ изразиха подкрепа за предприетите от страна на Министерството на отбраната на Република България стъпки за постигане на 2 % от БВП за отбранителни разходи до 2024 г. Двете страни набелязаха конкретни стъпки за задълбочаване и разширяване на стратегическото партньорство в областта на отбраната. От американска страна в заседанието участие взеха още Мартина Стронг, заместник-ръководител на мисията на САЩ в София, както и представители на офиса на Аташето по отбраната и Офиса за отбранително сътрудничество.", "date": "2018.04.10", "title": "Българо-американска група заседава днес във военното министерство"}
{"url": "https://www.24chasa.bg/novini/article/6809317", "text": "Започна възстановяването на изгорелите гори край Стара Кресна. Шест хиляди и петстотин фиданки черен бор и зимен дъб от разсадниците на Югозападното държавно предприятие вече са залесени на мястото на опожарените площи, съобщиха от Изпълнителна агенция по горите, цитирани от БТА. Повече от 240 души са залесявали днес на територията, където през лятото на миналата година опустошителен пожар унищожи стотици декари иглолистни и широколистни насаждения по протежение на Кресненското дефиле. Във възстановяването на пострадалите горски територии са участвали служители на Югозападното държавно предприятие, горските стопанства в Кресна и Разлог, регионалните дирекции по горите в София и Благоевград, Дирекцията на Природен парк \"Витоша\", Горската семеконтролна станция - София, столичната дирекция \"Пожарна безопасност и защита на населението\" и районните служби в Благоевград, Кюстендил, Перник и Сандански.", "date": "2018.04.10", "title": "Започна възстановяването на изгорелите гори край Стара Кресна"}
{"url": "https://www.24chasa.bg/novini/article/6809323", "text": "Руски бомбардировачи Су-24М в съпровод с изтребители Су-30СМ са открили френска фрегата Д650, която се е присъединила към американския ескадрен миноносец „Доналд Кук“ в югоизточната част на средиземно море, пише руският вестник Взгляд, цитиран от \"Фокус\".  Д650, след като над него прелитат руски самолети, се е присъединил към „Доналд Кук“ недалеч от крайбрежието на Сирия. Това е съобщено от иранския журналист Бабак Тагвай, който е публикувал и снимка на френския кораб, направена от самолет. По-рано турските медии съобщиха, че руските военни самолети са прелетели най-малко четири пъти над американския ракетен ескадрен миноносец „Доналд Кук“, намиращ се в източната част на Средиземно море. Представители на Пентагона заявиха, че тези данни, са слухове. По-рано Тагвай предупреди за вероятна атака по Сирия с ракети „Томахоук“ от борда на „Доналд Кук“. Президентът на САЩ Доналд Тръмп заяви на свой ред, че Вашингтон има много варианти за военни действия във връзка със ситуацията в Сирия.", "date": "2018.04.10", "title": "Руски самолети са открили френска фрегата край бреговете на Сирия"}
{"url": "https://www.24chasa.bg/novini/article/6808880", "text": "За две взломни кражби от апартаменти в Добрич съобщават от Областната дирекция на МВР. Съобщенията са получени на 9 април около 15 ч. От жилището в района на ЖК. „Дружба” по данни на тъжителя е извършена кражба на сумата от 8000 лева. От другия апартамент по ул. „Иван Вазов” са откраднати 2000 лева. По случаите е образувано досъдебно производство.", "date": "2018.04.10", "title": "Разбиха два апартамента в Добрич и откраднаха пари"}
{"url": "https://www.24chasa.bg/novini/article/6808894", "text": "Стратегическите и практическите аспекти на сътрудничеството между антитерористичните структури в ЕС бяха обсъдени по време на командирската среща на Мрежата АТЛАС, информира МВР. Ключовото значение имат директните контакти между сродните звена за обмен на мнения, споделяне на добри практики и намиране на ефективен отговор на общите предизвикателства. Затова и по време на срещата са обсъдени възможности за уеднаквяване на работата в областта на тактическите действия, усъвършенстване на професионалната квалификация, както и по отношение на синхрона при взаимодействие в критични ситуации. Повишаването на сигурността на европейските граждани е един от основните приоритети на Българското председателство. Тя може да бъде постигната само със съвместните усилия на всички държави членки, в сътрудничество с ключови партньори извън ЕС, е заявил заместник-министърът на вътрешните работи Стефан Балабанов при откриването на форума. Задълбочаването на сътрудничеството между АТЛАС и Европол е било сред важните акценти по време на разговорите в контекста на стратегията за развитие на мрежата.", "date": "2018.04.10", "title": "Антитерористичните структури на ЕС задълбочават сътрудничеството помежду си"}
{"url": "https://www.24chasa.bg/novini/article/6808892", "text": "На 73 години вчера е починал актьорът Николай Калчев. Това съобщиха във фейсбук страницата на Сатиричния театър.  \"Отиде си още един талант от звездната трупа на Сатиричния театър. Красив човек с префинено чувство за хумор, той бе от артистите, които са толкова духовити, че само може да се гордееш, ако си сред избраната му компания. Николай Калчев бе истински джентълмен, който може да си позволи да е саркастичен, защото никога не е бил злобен. Дълбок поклон! Почивай в мир!\", написаха още от там. Поклонението ще се състои на 11 април 2018 (сряда) от 11:30 часа в храм \"Свети Седмочисленици\". ", "date": "2018.04.10", "title": "Почина актьорът Николай Калчев"}
{"url": "https://www.24chasa.bg/novini/article/6808905", "text": "България ще получи нови безвъзмездни 30,5 млн. лв. до 2021 г. по линия на Финансовия механизъм на Европейското икономическо пространство. Това стана ясно при удължаването на споразумението с Лихтенщайн, Исландия и Норвегия, подписано днес в НДК между министъра на околната среда и водите Нено Димов и европейския комисар по околната среда Кармен Вела. Церемонията беше част от провеждащата се в момента в София неформална среща на министрите на околната на страните членки в рамките на българското европредседателство.  Финансовият механизъм действа в България от 2007 г. досега без прекъсване и по него страната ни е получила над 36 млн. лв. за различни проекти, свързани с опазването на околната среда. Сега около 30% от новата безвъзмездна помощ са предназначени за климата, околната среда и нисковъглеродните емисии, посочи по време на подписването държавният секретар на норвежкото министерство по въпросите на климата и околната среда Атлъ Хамар.   ", "date": "2018.04.10", "title": "България получава нови 30,5 млн. лв. безвъзмездно за екопроекти"}
{"url": "https://www.24chasa.bg/novini/article/6808906", "text": "България рискува да бъде наводнена от опасно замърсяващите въздуха дизелови двигатели, след като все повече шофьори от западните държави се стремят да се освободят бързо от своите дизелови автомобили. За това предупреждава европейската неправителствена организация \"Транспорт и околна среда\", като се позовава на нови данни за броя внесени автомобили втора употреба в страната за миналата година. Базираната в Брюксел зелена организация изчислява за първи път точния брой на дизеловите автомобили, които се внасят в България, както и замърсяването, което причиняват, предаде  В същото време България, която в момента председателства Съвета на ЕС, обяви за свой приоритет именно справяне с мръсния въздух, което е много сериозен проблем на страната. Днес и утре министрите по околна среда се срещат неформално в София, за да обсъдят мерки за подобряване на качеството на въздуха в Европа. С нарастващия брой рестрикции, свързани с дизеловите автомобили в редица европейски градове – Париж, Мадрид, Атина, Рим, Осло, Оксфорд, както и увеличаващия се брой на зоните с ниски емисии в Западна Европа, много от тези коли вече отиват държавите членки от Централна и Източна Европа.", "date": "2018.04.10", "title": "България рискува да бъде наводнена от замърсяващите дизелови коли на Европа"}
{"url": "https://www.24chasa.bg/novini/article/6808914", "text": "Настъпи моментът за преминаване от визия и амбиции към реални действия и конкретни резултати за подобряване качеството на въздуха. Това каза министърът на околната среда и водите Нено Димов по време на първата сесия от неформалната среща на тема: \"Качество на атмосферния въздух – по-добри решения за по-високо качество на живот\", предаде „Фокус“. Той отчете, че днешното заседание започва с темата за качеството на въздуха, а втората сесия ще бъде посветена на по-добрите решения за по-добро управление. Според него ефективните действия за подобряване на качеството на въздуха изискват дълбоки промени както в политиките, така и в начина на живот и мислене. Министърът отчете, че са различни причините, водещи до проблемните нива за замърсяване на въздуха. „Съществуват и различни решения на този проблем. В тази връзка моето желание бе да обсъдим на високо ниво този актуален проблем и заедно да помогнем за неговото решаване“, заяви Нено Димов. „За всички нас е ясно, че замърсяването на въздуха е сериозен не само екологичен, но и социален и икономически проблем, поставящ множество предизвикателства по отношение на управлението и смекчаването на въздействието от вредните замърсители. Проблем, пред който са изправени не само отделните държави членки, но и ЕС като цяло. Качеството на въздуха е от жизнено значение не само за гражданите на Съюза. Качеството на живот в Западните Балкани, включващо като необходимо условие и качество на въздуха, не би трябвало да се различава от това на ЕС. Затова България постави във фокуса на председателството подобряването на качеството на атмосферния въздух“, каза Нено Димов. ", "date": "2018.04.10", "title": "Нено Димов: Настъпи моментът за реални действия срещу мръсния въздух"}
{"url": "https://www.24chasa.bg/novini/article/6808941", "text": "Европейската комисия напълно споделя политическите приоритети на българското председателство на Съвета на ЕС по отношение на Западните Балкани. Това заяви говорител на ЕК, попитан кога ще бъдат изпратени поканите за насрочената на 17 май в София среща между държавните и правителствените ръководители на страните от ЕС и от Балканите, предава БТА. Срещата предстои, ако въпросът е в това, добави говорителят. Работим за тази среща съвместно с българските ни партньори, допълни той. Говорителят отбеляза, че през февруари председателят на ЕК Жан-Клод Юнкер е посетил всички шест западнобалкански държави. Имахме възможността да се срещнем с всичките шестима държавни ръководители в присъствието на премиера Бойко Борисов, върховния представител по външната политика и сигурността Федерика Могерини, еврокомисаря по въпросите на съседството Йоханес Хан в София, посочи той.", "date": "2018.04.10", "title": "ЕК споделя приоритетите на българското председателство за Западните Балкани"}
{"url": "https://www.24chasa.bg/novini/article/6808944", "text": "Със затопляне на времето от началото на април започна и изпълнението на обработки на зелени площи срещу кърлежи, както и ларви на комари около водни обекти. На територията на Столична община работят 9 екипа, съобщиха от пресцентъра на Общината. Обработките се извършват при подходящи метеорологични условия при сухо време. Работата започва в ранните часове на деня от 5.00 часа и продължава до 10.00 часа. На 10 април са обработвани зелени площи в Южен парк, в районите \"Лозенец\" и \"Люлин\". Ларвицидна обработка се извършва в район Нови Искър. Утре обработките ще продължат в Борисовата градина и в районите на града. Дейностите се контролират от дирекция \"Зелена система\" и Столичната РЗИ.", "date": "2018.04.10", "title": "Извършват се обработки срещу кърлежи и комари"}
{"url": "https://www.24chasa.bg/novini/article/6808953", "text": "61-годишен чужденец е пострадал при приземяване с парапланер край Сопот. Инцидентът е станал вчера около 18.30 часа. На мъжа е оказана медицинска помощ, според лекарите няма опасност за живота му, предаде  .", "date": "2018.04.10", "title": "Чужденец пострада с парапланер край Сопот"}
{"url": "https://www.24chasa.bg/novini/article/6808970", "text": "Земетресение с магнитуд 6,2 по скалата на Рихтер е регистрирано на сушата край централното тихоокеанско крайбрежие на Чили, показва справка на интернет страницата на Геологическата служба на САШ (USGS), предава Фокус. Земетресението е регистрирано на 54 км. югозападно от град Овале в централната провинция Кокимбо на дълбочина 76,1 км. в 13:39 часа българско време. Няма данни за жертви и разрушения.", "date": "2018.04.10", "title": "Силно земетресение в Чили"}
{"url": "https://www.24chasa.bg/novini/article/6808963", "text": "Окръжна прокуратура – Сливен задържа за 72 часа Георги А. (на 53 г.). Това съобщиха от пресцентъра на Апелативна прокуратура-Бургас. Той е привлечен като обвиняем за това, че   от същото населено място . Предстои в следващите дни Окръжна прокуратура – Сливен да внесе в съда искане за налагане на мярка за неотклонение задържане под стража спрямо обвиняемия.", "date": "2018.04.10", "title": "Задържаха за 72 часа обвинен за убийството на жена от с. Гавраилово"}
{"url": "https://www.24chasa.bg/novini/article/6808981", "text": "Унгарският министър-председател Виктор Орбан каза днес на първа пресконференция след категоричната си изборна победа, че планира значителни промени в своето правителство, предаде Ройтерс. Орбан заяви, че изборите в неделя, на които неговата партия ФИДЕС спечели парламентарно мнозинство от две трети, са му дали силен мандат, който той възнамерява да използва, за да прокара в парламента законопроект \"Спрете Сорос\", предава БТА. По думите му унгарското правителство още не е обсъдило въпроса за Централноевропейския университет на милиардера Джордж Сорос в Будапеща, който вчера обяви споразумение за откриване на нов филиал във Виена. Орбан каза, че планира през новия си мандат още повече да развие дипломатическите връзки с Полша и германската провинция Бавария след пряката им подкрепа за неговата кампания за преизбиране.", "date": "2018.04.10", "title": "Орбан планира значителни промени в унгарското правителство"}
{"url": "https://www.24chasa.bg/novini/article/6808971", "text": "На 9 април 2018 г. ни напусна проф. д-р Иван Янакиев – дългогодишен завеждащ на Клиниката по интензивно лечение (Централна реанимация) на „Пирогов”. Проф. Янакиев завършва медицина през 1956 г. Работи като хирург и завеждащ онкологичната клиника във Враца. От 1964 г. е научен сътрудник в създаващата се по това време клиника по реанимация и интензивно лечение в институт „Пирогов“, която ръководи почти 20 години след 1974 г. От 1991 до 2001 е консултант във Военно-медицинска академия. С многобройните си научни трудове и публикации в престижни медицински издания в България и по света, проф. Янакиев допринася за повишаване нивото на специалността и налага клиниката по реанимация и интензивно лечение в институт „Пирогов” сред водещите не само в България, но и в региона. Поклонението ще се състои на 12 април 2018 г., четвъртък, от 13 часа, в църквата „Света София”. Ръководството на УМБАЛСМ „Н. И. Пирогов” поднася съболезнования на близките на проф. Иван Янакиев!", "date": "2018.04.10", "title": "Почина д-р Иван Янакиев, светило в \"Пирогов\""}
{"url": "https://www.24chasa.bg/novini/article/6808986", "text": "По предварителни данни през февруари индексът на продукцията в сектор \"Строителство\", изчислен въз основа на сезонни данни, е с 13.9 на сто под равнището от предходния месец, съобщи Националният статистически институт, цитиран от БТА. Календарни данни показват увеличение от 4.1 на сто на строителната продукция през февруари 2018 г. в сравнение със същия месец на 2017 година. През февруари индексът на произведената строителна продукция, изчислен от сезонни данни, е под равнището от предходния месец, като намалението на продукцията от сградното строителство е с 18.2 на сто, а от гражданското/инженерното строителство - със 7.5 на сто. На годишна база ръстът на строителната продукция през февруари, изчислен от календарни данни, се определя от положителния темп при сградното строителство, където увеличението е със 7.4 на сто, докато при гражданското/инженерното строителство не се наблюдава изменение.", "date": "2018.04.10", "title": "НСИ отчита спад в строителството от 13.9% през февруари"}
{"url": "https://www.24chasa.bg/novini/article/6808987", "text": "7 613 кутии с цигари без бандерол са били конфискувани при съвместна акция на служители на сектор \"Противодействие на икономическата престъпност\" при ОД МВР-Ловеч, колегите им от РУ-Луковит и сектор \"БОП\" Плевен - Ловеч на 5 април. Първоначално при операцията в с. Бежаново в питейно заведение полицаите открили и иззели 455 кутии с цигари от различни вносни марки и без акцизен бандерол. В хода на работата и на последвалите процесуално-следствени действия от къща в селото, обитавана от 39-годишен мъж, който стопанисва и заведението, били намерени и иззети още 7 158 кутии без бандерол - общо 7 613 кутии с 152 260 къса. Двама мъже на възраст 39 и 38 години са задържани за срок от 24 часа са, а по случая е образувано досъдебно производство и работата продължава.", "date": "2018.04.10", "title": "Иззеха 7 613 кутии с контрабандни цигари в ловешкото село Бежаново"}
{"url": "https://www.24chasa.bg/novini/article/6809014", "text": "Генералният секретар на ООН Антониу Гутериш заяви днес, че е възмутен от предполагаемата химическа атака в Сирия, и настоя за безпристрастно разследване, което да даде безпрепятствен достъп на международни следователи, предаде Франс прес. \"Всяко използване на химическо оръжие от която и да било страна в конфликта при каквито и да било обстоятелства е отвратително и представлява скандално нарушение на международното право\", заяви Гутериш в комюнике. Той добави, че \"сериозността на неотдавнашните обвинения изисква задълбочено разследване с използването на безпристрастна, независима и професионална експертиза\". Междувременно Русия обяви, че днес ще внесе в ООН проекторезолюция, различна от тази на САЩ, в която се изисква разследване с участието на Организацията за забрана на химическото оръжие (ОЗХО) на предполагаемата химическа атака в град Дума, предаде Франс прес, като се позова на външния министър Сергей Лавров. При нападението в събота вечерта срещу последния бастион на бунтовниците в източните предградия на столицата Дамаск загинаха 40 души, съобщиха опозиционни активисти. Гутериш потвърди подкрепата си за разследване от страна на ОЗХО, предаде Асошиейтед прес.", "date": "2018.04.10", "title": "Гутериш и Русия искат безпристрастно  разследване на химическата  атака в Сирия"}
{"url": "https://www.24chasa.bg/novini/article/6808687", "text": "Социалният министър Бисер Петков заявява, че въвеждането на системата за експертиза на работоспособността има за цел да подобри условията за реализация на хората с увреждания на пазара на труда и да се повиши ефективността на предоставяните средства и услуги, с оглед повишаване на техния жизнен стандарт, а не да се ограничат средствата, които обществото отделя за хората с увреждания, или да се отнемат придобити права, включително и правото на пенсия, предаде БТА.  \"Това означава, че лице, което може да работи и което отговаря на условията за получаване на пенсия за инвалидност, няма да бъде лишено от възможността да я получава\", отбелязва министърът на труда и социалната политика в отговор на протестна нота на национално представителните организации на хората с увреждания.  Бисер Петков заявява, че не приема насажданото през последните седмици внушение, че реформата в областта на медицинската експертиза и оценката на работоспособността предвиждат кардинална промяна на действащия модел, която ще доведе до отнемане правото на инвалидна пенсия. Според социалния министър твърдението, че на проведеното на 22 февруари съвместно заседание на здравната и социалната комисия за първи път е било публично заявено, че планираната реформа в областта на медицинската експертиза и оценката на работоспособността предвиждат кардинална промяна на действащия модел, която ще доведе до отнемане правото на инвалидна пенсия на 100-150 хиляди български граждани, е некоректно и това се потвърждава от официалната стенограма заседанието. Според министъра вместо да има конструктивна и съдържателна дискусия по Концепцията за реформиране на експертизата на работоспособността, национално представителните организации са предпочели да връчат протестна нота. Според него в исканията се поставят важни въпроси, част от които са свързани с цялостната политика за подкрепа на хората с увреждания, но отговорите на които не са предмет на Концепцията. Безспорно е обаче, че в рамките на комплексния подход при разработване на планираната реформа, тези въпроси следва да бъдат обсъдени и намерени правилните решения, които да подобрят условията на живот на хората с увреждания, заявява Бисер Петков. С Концепцията са определени основните проблеми при извършването на медицинската експертиза и е представен нов модел, по който да се извършва експертизата на работоспособността, припомня министърът. Подходът е основан на Международната класификация на човешката функционалност, уврежданията и здравето (ICF) на Световната здравна организация, който дава възможност за индивидуална оценка на способността на човек с трайно намалена работоспособност да полага труд и възможностите му за включване в пазара на труда, като се отчитат неговите образование, квалификация, знания и опит. Промяната често се възприема като нещо нежелано и плашещо, най-вече заради неизвестността и несигурността, както и поради страхът от загуба на постигнатото, отбелязва Бисер Петков. Той допълва, че наред с ясно определената цел на реформата, в концепцията са определени и основните дейности, които следва да се реализират, за да се въведе експертизата на работоспособността. Според социалния министър моделът, представен в Концепцията навярно не е съвършен и няма да реши всички проблеми, но за да се реализира реформа в полза на хората с увреждания, те трябва да бъдат активен участник, а не критичен наблюдател. Бисер Петков призовава към споделена отговорност и очаква, националното представителство да влезе в конструктивен диалог, защото обществената дейност означава не само да се поставят проблеми, но и да се поема отговорност за тяхното решаване. Министърът очаква предложенията на организациите за модела за експертиза на работоспособността, в т.ч. конкретни предложения за организацията, състава на комисиите, методиката, механизмите за контрол и др.", "date": "2018.04.10", "title": "Социалният министър Бисер Петков: Няма да \nсе отнемат инвалидни пенсии"}
{"url": "https://www.24chasa.bg/novini/article/6808686", "text": "Аукционната къща \"Сотбис\" предлага на търг в Лондон по-късно този месец книга, описваща оргиите в Османската империя, съобщава в. \"Дейли мейл\". На десетки страници са изобразени секс увеселенията на един от османските шейхове. 200-годишната биография свидетелства за запоите и оргиите на властника. Лотът се счита за един от най-добре нагледно илюстрираните сексуални ръкописи в света. Той единствено отстъпва на знаменитата индийска Камасутра. На повечето от неприличните сцени присъства и самият герой на повествованието. Шейхът според случая е изобразен и като действащо лице, и като зрител, предава БТА. Книгата съдържа 39 пълноразмерни композиции, 45 сцени на половин страница и множество по-малки илюстрации. Експерти предвиждат ръкописът да се продаде за 500 хиляди долара.", "date": "2018.04.10", "title": "Предлагат на търг книга, описваща оргиите в Османската империя"}
{"url": "https://www.24chasa.bg/novini/article/6808693", "text": "Да бъде въведена такса \"солидарност\" към цената на водата в цялата страна. Това е обсъждано на семинар по повод на Деня на земята. Форумът е под егидата на МРРБ и зам.-министър Малина Крумова, съобщи на пресконференция в Хасково изпълнителният секретар на Федерацията на потребителите инж. Емил Георгиев, предава БТА. Дискутирани са всички проблеми, свързани с управлението на питейните води. Костатирано бе, че трябва да се отдели много голям ресурс - към 14-15 милиарда лева за пълната рехабилитация на ВиК - мрежата в страната, уточни Георгиев. Отбелязано е било, че държавата може да се ангажира с 3 милиарда лева. Посочени са били пътища за набиране на тези средства като на първо място се залага на въпросната такса \"солидарност\", следвани от влизащи в сегашните цени на водата допълнителни средства, от републиканския бюджет и от европейски фондове. Георгиев прогнозира, че ако наистина се въведе тази такса - вероятно поне 10 стотинки на кубик, то тя неминуемо ще увеличи цените на питейната вода. По негови думи присъстващи са изразили съмниние, че тези средства ще могат да се наберат.", "date": "2018.04.10", "title": "Обсъждано е въвеждане на такса \"солидарност\" в цената на питейната вода"}
{"url": "https://www.24chasa.bg/novini/article/6808692", "text": "Президентът на САЩ Доналд Тръмп заплашва с незабавен военен удар срещу Сирия, обещава да отговори \"със сила\" на, както изглежда, атаките с химически оръжия срещу цивилни в събота и предупреждава, че Русия или която и да било друга държава, за която се разкрие, че също е отговорна, ще \"си плати\", пише Асошиейтед прес, цитирана от БТА. В началото на среща с висши военни вчера вечерта в Белия дом Тръмп обеща да \"вземе решение тази вечер или малко по-късно.\" Той каза: Имаме много възможности във военен аспект и ще ви уведомим съвсем скоро. Най-вероятно постфактум. Белият дом отхвърли категорично всякакви твърдения, че думите на Тръмп за изтеглянето на американските войски от Сирия са довели до атаката, при която бяха убити повече от 40 души, включително и деца. Тръмп, запитан по обяд дали руският президент Владимир Путин носи някаква отговорност за нападението през уикенда, отговори: Би могъл, да, би могъл. И ако е така, ще бъде много тежко, много тежко. И добави: Всички ще си платят. Той ще си плати. Всички ще си платят. След това, на срещата с висшите военни, Тръмп каза, че на нападението през уикенда \"ще се отговори и ще се отговори със сила.\" Сред присъстващите на срещата бяха министърът на отбраната Джим Матис и председателят на Съвета на началник-щабовете на въоръжените сили на САЩ генерал Джоузеф Дънфорд. По време на тежкия разговор в Белия дом американските военни изглеждаха в състояние да изпълнят всякаква заповед за нападение. Американският боен кораб \"Доналд Кук\" бе на път в Източното Средиземноморие след междинно спиране в Кипър. Ескадреният миноносец е въоръжен с крилати ракети \"Томахок\" - оръжието, избрано за американската атака преди година срещу военновъздушна база в Сирия след предполагаема атака с газ зарин срещу цивилни. Руската армия, която присъства в Сирия като ключов съюзник на Асад, каза, че нейни офицери са посетили през уикенда обект в предградие на сирийската столица Дамаск и не са намерили никакви доказателства, потвърждаващи съобщенията за употреба на отровен газ. Постоянният представител на Русия в ООН Василий Небензя обвини Вашингтон, че преднамерено разпалва международно напрежение чрез заплахите срещу Русия в тон \"отвъд прага на допустимото дори в сравнение със Студената война\". Тръмп каза, че няма много съмнение в отговорността на Сирия за отявлената атака през уикенда, въпреки че правителството на Башар Асад отрече. \"За мен почти няма съмнение, но генералите ще разберат\", заяви той. Категоричен в осъждането на, както изглежда, атаката с газ, Тръмп обърна внимание на снимките с мъртви и разболели се, и нарече нападението \"отвратително\", \"брутално\", \"ужасно\" и \"варварско\". Докато отговаряше на въпроси в Белия дом, говорителката на Белия дом Сара Сандърс каза, че би било възмутително да се твърди, че скорошното изявление на Тръмп за намерението да бъдат изтеглени всички американски сили от Сирия през идните месеци е окуражило Асад. \"Мисля, че е възмутително да се каже, че президентът на Съединените щати е дал позволение за нещо толкова зверско като действията, извършени през последните няколко дни\", заяви тя. Матис, в отделно изказване в Пентагона, също намекна, че Москва носи частично вина. Той разкритикува Русия заради, по неговите думи, провала й да осигури унищожаването на сирийския арсенал от химически оръжия съгласно условията на споразумението от 2013 г. Тръмп каза, че няма вариант да не бъдат предприети действия, и също така разговаря с вицепрезидента Майк Пенс и с новия си съветник по въпросите на националната сигурност Джон Болтън. Вчера бе първият работен ден на тази длъжност на Болтън, който по-рано се застъпваше за военни действия срещу Сирия. Тръмп каза: Ако е Русия, ако е Сирия, ако е Иран, ако са всички те, ние ще разберем\". Съединените щати междувременно призоваха Съвета за сигурност на ООН да приеме резолюция, с която да осъди продължаващата употреба на химически оръжия в Сирия \"по най-силен начин\" и да създаде нов орган, който да установява отговорността за химически атаки. Проекторезолюцията, получена от Асошиейтед прес, беше разпространена преди извънредна среща на Съвета за сигурност. Представител на американските власти каза, че САЩ обсъждат със съюзници дали да участват в ответен удар. Ако Тръмп реши да действа бързо, най-вероятният съюзник ще бъде Франция, а не Великобритания, заради опасения, свързани с получаването на позволение от парламента, каза още цитираният служител, на когото не е било позволено да обсъжда планирането публично и който пожела да остане анонимен. Изпълняващият длъжността държавен секретар на САЩ Джон Съливан проведе вчера телефонен разговор с британския външен министър Борис Джонсън. Съливан и Джонсън се съгласиха, че основавайки се на сведенията в медиите, \"тази атака носи отличителните белези на предишни химически нападения от страна на режима на Асад\", каза британското външно министерство. Обсъжданията в Белия дом дойдоха в момент, докато Русия и сирийските военни обвиниха Израел в ракетна атака призори срещу важна военновъздушна база в Централна Сирия. Те казват, че израелски изтребители са изстреляли ракети от въздушното пространство на Ливан. Организация, следяща сирийската гражданска война, съобщи, че при въздушната атака са били убити 14 души, включително иранци, действащи в Сирия. Сирийската държавна информационна агенция САНА първоначално заяви, че нападението срещу военновъздушната база Т4 вероятно е \"американска агресия\", но говорителят на Пентагона Кристофър Шъруд бързо отрече Съединените щати да стоят зад удара. Впоследствие агенция САНА обвини Израел. Докато американските власти обмислят дали и как да отговорят, те обръщат внимание какъв тип химическо вещество може да е било използвано. Когато Тръмп нареди въздушни удари миналата година след атака с химически оръжия, това беше в отговор на употребата на газ зарин, който е забранен от Конвенцията за забрана на химическото оръжие, подписана от Сирия. Атака с хлор, който може да бъде използван като оръжие, но не е изрично забранен от конвенцията, би могла да създаде прецеденти, тъй като напоследък имаше многобройни твърдения за нападения с хлор в Сирия, на които правителството на Тръмп не отговори по никакъв начин.", "date": "2018.04.10", "title": "Тръмп: САЩ имат много варианти за военен \nудар в Сирия"}
{"url": "https://www.24chasa.bg/novini/article/6808709", "text": "Дебатът за бъдещето на Европа трябва да се състои с активното участие на младите хора, е заявила министър Лиляна Павлова при откриването на Конференция за гражданското застъпничество. Това съобщиха от Дирекция \"Комуникация и пресцентър\" на Министерството за Българското председателство на Съвета на ЕС 2018. Павлова е посочила, че младите хора трябва да бъдат уверени, че гласът им ще бъде чут и че тяхното мнение има значение. Това е голямото предизвикателство пред нас, особено през 2018 г., когато България е председател на Съвета на ЕС, е отбелязала тя. Целта на събитието е да се обсъди ролята и въздействието на гражданите в процеса на създаване на политики, насърчаване и увеличаване на активните граждани. Конференцията е по инициатива на проф. Алберто Алемано, професор в международното бизнес училище HEC Paris и Училището по право Ню Йорк, основател на The Good Lobby. По време на форума министър Павлова е посочила пред младите хора, че именно те са нашите застъпници, нашите адвокати, чрез които можем да привлечем по-апатично настроените техни връстници към силата на гражданското общество. Тя е акцентирала и върху инструментите, чрез които гражданите на ЕС могат да повлияят на настоящето, в което живеят. Важен законодателен пакет е Регистърът за прозрачност, по който в момента се провежда междуинституционален диалог. Регулирането ще позволи лобистите да могат да работят прозрачно, е обяснила Павлова. У нас думата \"лобиране\" се свързва с определени непрозрачни практики, но ние трябва да я направим позитивна. По този начин, регулирайки лобирането на общоевропейско ниво - на ниво ЕК, ЕП и Съвета на ЕС, ще дадем пример и на държавите членки как да се лобира, за да може да се чува мнението на гражданите, бизнеса, на младите хора при изготвянето на законодателство, е посочила министър Павлова. Според нея друго, което трябва да се подобри, е Европейската гражданска инициатива. Това е прекрасна инициатива, но изядена от бюрокрация. Тя функционира и в момента като дава възможност на 1 милион граждани от най-малко 7 държави членки да поискат от ЕК в рамките на нейните правомощия предложение за законодателен акт, работим по изменение на правилата за нейното функциониране, за да стане по-малко бюрократична, но и да гарантира защитата на личните данни, е обяснила Лиляна Павлова.", "date": "2018.04.10", "title": "Павлова: Младите хора активно трябва да участват в дебата за бъдещето на Европа"}
{"url": "https://www.24chasa.bg/novini/article/6808708", "text": "Турският президент Реджеп Тайип Ердоган заяви днес, че ще продължи да обсъжда със световните лидери случващото се в сирийския град Дума, предаде ТАСС. Проклинам онези, които стоят зад тези убийства (в Източна Гута и Дума). Независимо от това кой е извършил това, той ще плати за него висока цена, предаде БТА. Продължаваме да работим и преговаряме по този въпрос. Вчера разговарях с г-н Путин, контактите по този въпрос ще продължат днес и утре, посочи Ердоган. Вчера президентите на Русия и Турция Владимир Путин и Реджеп Тайип Ердоган обсъдиха по телефона ситуацията в Сирия. По време на разговорите Ердоган е изразил безпокойство заради атаките в Дума и Източна Гута и е изтъкнал необходимостта от извършването на съвместни дейности, насочени към предотвратяване на загубите сред мирното население, както и за доставянето на хуманитарни помощи в региона.", "date": "2018.04.10", "title": "Ердоган: Ще продължим да обсъждаме със световните лидери случващото се в сирийския град Дума"}
{"url": "https://www.24chasa.bg/novini/article/6808707", "text": "Все още няма конкретни планове във връзка с евентуална среща между президентите на Русия и на САЩ, Владимир Путин и Доналд Тръмп. Това съобщи днес говорителят на Кремъл Дмитрий Песков, цитиран от ТАСС. \"Няма никакви договорености (по този повод), за момента няма всъщност и кой знае какви контакти\", каза Песков, като опроверга предположение, че двамата лидери може да се срещнат още този месец, предаде БТА.  \"Засега чакаме\", посочи прессекретарят на Путин. \"Може би трябва да изчакаме, докато стане официална кандидатурата за държавен секретар на САЩ\", добави той. Президентите Путин и Тръмп се разбраха \"да възложат на външния министър и на държавния секретар да поработят върху датата и мястото на тази среща\", напомни Песков. През март Доналд Тръмп изпрати в оставка 65-годишния държавен секретар Рекс Тилърсън, който делегира цялата обществена и политическа отговорност на своя заместник Джон Съливан в очакване номинираният от президента за негов приемник, директорът на ЦРУ Майк Помпейо, да бъде утвърден от Конгреса. Изслушването във външнополитическата комисия на Сената по този повод е насрочено за 12 април. При положително решение въпросът ще се гласува от цялата горна камара на Конгреса, припомня ТАСС. Русия няма намерение да променя политиката си под санкционния натиск на западните страни, каза днес Песков в отговор на журналистически въпроси. \"В Руската федерация изобщо не се прави нищо под натиск. В Русия всичко се прави в угода на собствените й интереси\", заяви той и припомни, че това неведнъж е отбелязвано вече от президента Владимир Путин. Песков обаче допълни, че са \"необходими корекции\" с оглед последните санкции на САЩ, създали тези дни нова ситуация в руската икономика. \"Естествено темата получава необходимото внимание\", увери той.", "date": "2018.04.10", "title": "Кремъл: Засега няма конкретни договорки за среща между Путин и Тръмп"}
{"url": "https://www.24chasa.bg/novini/article/6808715", "text": "Окръжната прокуратура в Добрич ще внесе искане за временно задържане за срок до 60 дни на Желяз А. от Добрич, издирван със заповед за арест от САЩ за измама и експорт на стоки без лиценз. В Окръжната прокуратура в Добрич е постъпило постановление на прокурор от Върховна касационна прокуратура за временно задържане под стража на българския гражданин Желяз А. То е било издадено във връзка с получена молба от компетентните американски власти с цел последваща екстрадиция в САЩ. 29-годишният мъж е издирван със заповед за арест, издадена от Областния съд на Южен окръг на Флорида, САЩ, по две обвинения - за измама към държавата и експорт на стоки без лиценз. Лицето е задържано за срок от 72 часа от Окръжната прокуратура в Добрич. В този срок ще бъде изготвено искане за временното задържане за срок до 60 дни на Желяз А. на основание договора за екстрадиция между правителството на Република България и правителството на САЩ, което ще бъде внесено в Добричкия окръжен съд. В момента се чакат материалите по преписката срещу българския гражданин. Престъпленията, в които мъжът е обвинен, отговарят на измама и контрабанда по българското законодателство. Те са наказуеми и по законите на САЩ с лишаване от свобода за максимален срок от 20 години.", "date": "2018.04.10", "title": "Задържат Желяз за 60 дни в ареста в Добрич"}
{"url": "https://www.24chasa.bg/novini/article/6808653", "text": "Нейно Величество Елизабет ІІ пие по няколко коктейла на ден. Тереза Мей пък често пие бренди. Тези твърдения на „съюзника на Владимир Путин” Алексей Пушков и обкръжението му бяха наречени възмутителни във Великобритания и обявени за фалшиви новини, пише британски „Сън“. Според Пушков, кралицата се отнася към алкохолните напитки като към „церемония”. „Преди вечеря тя изпива един коктейл на основа на джин и още един на основа на вино с лед и лимон,” заявил той пред руска телевизия. „След като се нахрани, тя изпива чаша вино и изяжда плочка шоколад. Тя пие и сухо мартини (коктейл от няколко части джин и една част вермут). В края на деня тя обича да пие студено шампанско,” казал Пушков. Пушков представил експерта по виното Елина Денисова, която заявила, че британският премиер Тереза Мей често пие бренди. Според нея това е очевидно, тъй като Мей държи чашата не за крачето ѝ, а в присвитата си длан, стопляйки съдържанието. „Така по-бързо се опиваш, а това е просто неприятно. Това означава, че Мей е привикнала към друг вид чаши, за коняк.”, пояснява експертът. Британски дипломати, които считат, че подобна „клевета” е насочена към дискредитиране на правителствените изявления, че Русия се опита да убие Сергей Скрипал. Според високопоставения консерватор Бърнард Дженкин, подобни „абсурдни” коментари още повече обезценяват опитите на Путин да избегне отговорността за „възмутителната атака” с газ в Сирия. „На всички е известно, че Нейно Величество е образец на приличие и чистота, а Тереза Мей е високо ценена за нейната искреност и самодисциплина” – подчертал Дженкин.", "date": "2018.04.10", "title": "\"Сън\": Русия намеква, че кралица Елизабет и Тереза Мей пият често, фалшиви новини са"}
{"url": "https://www.24chasa.bg/novini/article/6808727", "text": "По протест на Районна прокуратура – Стара Загора състав на Окръжен съд-Стара Загора отмени оправдателната присъда, произнесена от Районен съд – Стара Загора, и постанови нова, с която признава за виновни подсъдимите Г. Г., на 37 г., и Т. Т., на 47 г., за това, че на 12/13.04.2011 г. в гр. Сливен са се съвкупили с лице от женски пол – А.Д., привеждайки я в безпомощно състояние, като изнасилването е извършено от 2 лица. това съобщиха от пресцентъра на прокуратурата. Обвинителния акт е изготвен от прокурор от Окръжна прокуратура – Сливен и е бил внесен за разглеждане в Районен съд – Сливен. След направен отвод на магистратите в съдебния район, делото е било изпратено за разглеждане в Районен съд – Стара Загора. На 23.02.2017 г. с присъдата Районен съд – Стара Загора е признал подсъдимите Г. Г. и Т.Т. за невиновни по повдигнатото им обвинение. Участващия в съдебните заседания прокурор от състава на Районна прокуратура - Стара Загора е подал протест пред въззивната инстанция с искане присъдата да бъде отменена и подсъдимите да бъдат признат за виновни по повдигнатото обвинение. Протестът е бил уважен изцяло, като подсъдимите са били признати за виновни, като на всеки от тях е наложено наказание „лишаване от свобода“ от 5 години и 6 месеца при първоначален “строг” режим. Подсъдимите са били задържани от съдебната зала за изтърпяване на наложените наказания.", "date": "2018.04.10", "title": "Отмениха оправдателните присъди на двама изнасилвачи и им дадоха по над 5 години затвор"}
{"url": "https://www.24chasa.bg/novini/article/6808737", "text": "От водите на язовир \"Фисека\" са извадени 240 метра бракониерски мрежи. Проверката на водоема край търговищкото село Буховци е извършена от инспектори от Изпълнителната агенция по рибарство и аквакултури /ИАРА/, съобщиха от Териториалното поделение \"Рибарство и контрол\" в Търговище. По време на планираната проверка във водите на язовира са били открити и извадени три мрежи с обща дължина около 240 метра и големина на окото 55 мм. Уловената в тях риба - около 15 килограма от вида шаран и сребриста каракуда, е върната във водата. Съставен е констативен протокол срещу неизвестен извършител, допълват от ИАРА.", "date": "2018.04.10", "title": "Извадиха 240 м бракониерски мрежи от язовир \"Фисека\""}
{"url": "https://www.24chasa.bg/novini/article/6808739", "text": "Терминът \"горещ инцидент\" навлезе динамично в публичната сфера, тъй като кризата с Турция не дава вид да стихне, напротив по-скоро ескалира. Това понятие прави препратка към кризата край скалистите острови Имия/Кардак от 1996 г., а в същото време подсилва страховия синдром не само сред обществото, но и сред политиците. Още повече, че все по-често медии и политици тръбят, че вероятността от \"горещ инцидент\" вече фигурирала в дневния ред. Инцидентът с гръцкия кораб край Имия/Кардак миналия месец, заловените двама гръцки военнослужещи в Турция, както и за малко нестаналия сблъсък на турски военен кораб със сондажен плавателен съд на италианската компания ЕНИ, която търси газ в кипърската икономическа зона, създадоха климат на напрежение. Последният епизод с катера на турската брегова охрана на остров Хиос потвърди, че вече е налице \"хибридна война\", предприета от Турция спрямо Гърция. Въпреки оценката на заместник външния министър Йоргос Катрунгалос, че Турция не ще се стреми към \"горещ инцидент\" в Егейско море, министерството на отбраната и въоръжените сили на Гърция са в състояние на готовност, за да посрещнат евентуални турски предизвикателства, дори и \"горещ инцидент\", провокиран от нея. Натискът, който Анкара оказва в исторически план има своята динамика, но в настоящия момент агресивните й действия преследват една единствена цел - да откъснат Гърция от случващото се в кипърската икономическа зона. В този смисъл никой не може да изключи вероятността турците да се стремят към някакъв вид диверсия, в момент когато международният фактор изглежда не действа възпиращо. Западняците се гневят на Ердоган, но не искат да загубят Турция. Флиртът с Путин, които през последните дни доминираше на международната сцена, е кошмарен за САЩ и Европа. В тази нестабилна обстановка \"горещ инцидент\" не е невъзможен. В Генералния щаб не изключват подобно нещо. Според някои информации от 1996 г. насам /когато Гърция и Турция бяха на ръба на войната за двете безлюдни островни скали Имия/Кардак/ тревогата никога не е била толкова голяма. Това е и заключението от съвещанието на министъра на отбраната с началниците на главните щабове на трите вида войски, на която са били обсъдени всички възможни сценарии, пред които биха могли да се изправят въоържените сили в следващите месеци. Общо е мнението, че балансът на силите в Егейско море не е от полза за Гърция. Гръцката възпираща мощ е намаляла заради икономическата криза, а всичко показва, че следващите години ножицата ще се отвори още повече. Въпреки това, гръцките сили все още имат способността да нанесат катастрофални удари по евентуален нападател, независимо от изхода на конфликта. В случай че остров или островната скала бъде внезапно нападната от турска страна, защитата й се предвижда да бъде поета от специалната част от командоси МАК, създадена през 1997 г. в резултат на кризата край Имия/Кардак. Гръцкото щабно ръководство е разработило и сценарии за това къде би могло да се случи такъв горещ инцидент. Три са районите, които Турция си е поставила като свои мишени. Първият се намира в централната част на Егейско море и в близост до островите Инусес, Хиос, Лесбос. Този избор е направен така, защото ако турската страна постави под контрол едно малко островче, като например, островчето Панагия близо до Инусес, по този начин тя би създала един силен свършен факт, който би използвала след това, за да накара Атина да седне на масата за преговори от неизгодна позиция. Второто съмнително място се намира край островите Имия/Кардак. Това са островите Агатониси и Фармакониси, които често се оказват в неформална морска блокада от турска страна. Третият спорен район е остров Кастелоризо, който в последно време непрестанно е под своеобразна морска блокада, а турски кораби там не спират да провеждат учения и да поддържат високо ниво на напрежение. Това е и причината, поради която в този морски район има постоянно присъствие на гръцки подводници. И на трите места има силно турско раздвижване и провокации. В същите тези райони вече са регистрирани безброй нарушения на въздушното пространство, на териториалните води, а също и напрегнати ситуции в морето между кораби на турската брегова охрана и пристанищната гръцка полиция или военноморския флот. Увеличаването на патрулните кораби в тази част на Егейско море е сред превантивните мерки, предприети от правителството в Атина. В състояние на повишена готовност се намира и гръцката противовъздушна отбрана. В тази \"хибридна война\", която вече е в ход, се смята за твърде вероятно Турция не само да предприеме някакъв вид агресия, но и да отвори кранчето и да пусне вълната от бежанци и мигранти към гръцките острови. През последните дни голямо безпокойство буди значителното нарастване на броя на пристигналите чужденци по островите. Тревогата се подсилва и от затоплянето на времето. Според някои информации сериозно се проучва и сценарий, при който турците биха могли да извършат десант на някои гръцки безлюден скален остров и този десант да не е обезателно от войници, а от рибари или овчари, които да бъдат защитени от военноморски сили.", "date": "2018.04.10", "title": "Къде е възможен \"горещ инцидент\" в Егейско море?"}
{"url": "https://www.24chasa.bg/novini/article/6808740", "text": "Затворник в отпуска е нападнал и обрал жена в Несебър, съобщиха от полицията. Нападението е станало на пътека в дюните между жилищните комплекси \"Черно море\" и \"Младост\", съобщи БТА. Пострадалата е на 37 години, а ограбената от нея сума е 140 лева. Полицията е открила и задържала извършителя. Това е криминално проявеният и осъждан С.Р., който е на 25 години от село Оризаре. Той изтърпява присъда от 4 години и шест месеца в бургаския затвор. По време на нападението е бил в двудневен отпуск. Мъжът е направил самопризнания за стореното от него, върнал е парите и вещите. По случая е образувано бързо полицейско производство.", "date": "2018.04.10", "title": "Затворник в отпуск нападна и обра жена в Несебър"}
{"url": "https://www.24chasa.bg/novini/article/6807647", "text": "Мотрисните влакове, които БДЖ възнамерява да купува, ще могат да вземат разстоянието от София до Бургас за 3 часа, а до Варна - за 4-5 часа. За новите влакове ще бъде обявена обществена поръчка в края на април. Това каза за “24 часа” шефът на “Холдинг БДЖ” Владимир Владимиров. Новите 41 мотрисни влака ще могат да развиват скорост от 200 км в час По българските релси, дори и модернизираните, скоростите ще са до 160 км. Те ще се движат по обновените жп линии на юг - от София до Пловдив и Бургас и до турската граница. Ще пътуват и от София до Варна, тъй като се предвижда Национална компания “Железопътна инфраструктура” да вдигне скоростите по тази линия до 110 км в час, каза Владимиров. Така най-после ще може да се опровергае твърдението на един китаец, който наскоро казал, че България сигурно е по-голяма от Китай, щом от единия до другия ѝ край трябва да се пътува 9 часа. Както “24 часа” вече писа, търгът ще бъде с прогнозна стойност 420 млн. лв. Ако няма съдебни обжалвания, производител може да бъде избран до декември Оттам нормалното време за производство на един влак е 24 месеца, каза Владимиров, който допълни, че до края на мандата на това правителство първите влакове ще бъдат пуснати в движение. Електромотрисните влакове ще са 36, а 5 ще са дизелови, тъй като у нас все още има участъци, които не са електрифицирани. В доклада на работната група, в който участваха учени от 3 университета, е записано, че на БДЖ им трябват 86 нови влака. Първият етап от обновяването на държавния железопътен превозвач е тази поръчки за 41 мотриси. Вторият етап е за 44 влака, но остава за следващ кабинет. Сред първите влакове, които БДЖ ще искат да бъдат изработени от фирмата, която ще спечели, са шест електромотриси за пътуване на дълги разстояния, до Бургас и Свиленград, тъй като до няколко години модернизацията на релсите там ще приключи. Тези мотриси ще бъдат с шест секции, или 6 вагона като някогашните експреси. Едната секция ще бъде първа класа. Тя ще бъде като луксозен ресторант, с обслужване и с меню за ястия и напитки. Такива вагони в превозвача в момента няма. Ще е комфортно, но и по-скъпо. Ще има влакове за регионални превози, които ще бъдат с 4 секции, както и за крайградско пътуване. Другата новост е, че електронен дисплей ще показва дали мястото е резервирано. Ако пътник е с билет от София до Пловдив, значи мястото ще се освободи в Пловдив и това ще бъде ясно на пътниците. Все още се обмисля дали това да е за всички вагони, или само за местата в първа класа. Това намерение води автоматично към резервационната система на БДЖ, по която се работи от години и все още не е готова. Пешаров казва, че са свързани 74% от гарите. Окончателното ѝ завършване ще позволи и онлайн купуване на билети, както и яснота във всеки момент колко пътници има във всеки влак. В тези нови мотриси, естествено, ще има климатици и Wi-Fi. Другата услуга, която ще се предлага на пътниците, е да могат да се логнат за сайт на БДЖ с филми и музика, които да изтеглят на таблет или на телефон и да ги гледат и слушат от собственото си устройство. Ще има възможност да се превозват и велосипеди. Шефът на пътническите превози на БДЖ Пламен Пешаров казва, че новите влакове поетапно ще бъдат доставяни за срок от 2-3 години Търговете са съобразени и със сроковете за изграждането на скоростната железопътна инфраструктура. Има голям интерес към предстоящата процедура както от големите европейски производители, така и от фирми извън ЕС. Сред тях е и “Хитачи”, каза Пешаров. Възможно е и китайски компании да се включат в консорциуми, които ще кандидатстват. По време на служебния кабинет през март 2017 г. се появи оферта на държавния китайски концерн China Railway Rolling Stock Corporation (CRRC) да се рефинансират 130 млн. лв. задължения на “Холдинг БДЖ”, да се финансира доставката на нови електрически и дизелови мотрисни за 170 млн. евро. Третото предложение беше да се инвестира в нов завод за асемблиране на електрически и дизелови мотрисни влакове в България, което вече не е актуално. Новите влакове ще бъдат с пет години гаранция Освен това се обмисля дали да не се включи и извънгаранционно обслужване и поддръжка, за да не се повтори ситуацията с мотрисите на “Сименс” “Дезиро”, които нямаха опция за поддържане. Произведени през 2005 г., те вече са амортизирани, казва шефът на пътническите превози. Изискването за поддръжка на тези влакове е още едно условие, което ще привлече производители. Мотрисите са с живот 30 години и за това време ще им трябва поддържане, производство на резервни части. Първа копка на модернизацията на жп линията София - Елин Пелин ще бъде направена във вторник. Тя е на стойност 68 млн. евро, от които 58 млн. евро (85%) са осигурени от механизма за свързана Европа. Проектът включва модернизация на 23-километровата железопътна линия, на системите за сигнализация и телекомуникации и контактната мрежа, както и изграждане на нови надлези на жп гарите Верила и Казичене за безопасно пресичане на две нива със съществуващата пътна мрежа. Тази отсечка е част от модернизацията на жп направлението София - Пловдив - турска граница. На 1 февруари ЕК одобри финансирането на проекта за модернизация на жп линията Елин Пелин - Костенец за над 1 млрд. лева. Това е най-мащабният железопътен проект в ОП “Транспорт и транспортна инфраструктура”, тъй като трасето преминава през сложен планински терен. За да бъдат постигнати проектните скорости от 160 км в час за товарните влакове и 120 км в час за пътническите, ще бъдат изградени над 20 км тунели, най-дългият от които е 6 км. Предвидено е още строителството на над 23 мостове и виадукти с обща дължина приблизително 3 км. Участъкът е част от железопътния коридор Ориент/Източно-Средиземноморски, който преминава през страната. Изграждането на трасето е разделено на 3 участъка: Елин Пелин - Вакарел, Вакарел - Ихтиман и Ихтиман - Костенец. Крайният срок е 2023 г. Така че най-трудните участъци по този коридор през настоящия програмен период ще бъдат завършени. Подвижният състав на БДЖ е изключително остарял и амортизиран. За последно нови вагони са купувани през 1987-1988 г., а в периода 2005- 2008 г. бяха купени мотрисите “Дезиро”. Така в момента средната възраст на пътническите вагони е между 25 и 30 години, а на локомотивите - 31-32 години, отговориха от БДЖ на въпрос на в. “24 часа”. Предстои обявяване на обществена поръчка за капитални ремонти на 30 локомотива - нещо, което не е правено повече от 15 години. До седмица ще бъде стартирана поръчка за ремонт на 227 вагона - среден и капитален. Това съобщи зам.-министърът на транспорта Велик Занчев по време на изслушването на ръководството на БДЖ в транспортната комисия на парламента в сряда. Той допълни, че има ремонтна програма, която тече в момента. Поръчката е за 137 млн. лева за ремонт и поддръжка на електро- и дизелови мотриси. Това са мотрисите “Дезиро”. ", "date": "2018.04.10", "title": "Новите влакове на БДЖ ще вземат София - Бургас за три часа, а София - Варна – за 4"}
{"url": "https://www.24chasa.bg/novini/article/6808775", "text": "Откакто обяви кандидатурата си за президент на САЩ, Доналд Тръмп изговори такива неща за имигрантите и за границата с Мексико, каквито никой друг американски президент не е казвал. Сега обаче той прибягва пряко към инструментариум, използван от неговите предшественици, изпращайки на границата войници от Националната гвардия. Когато бившите президенти Джордж Буш-младши и Барак Обама разположиха гвардията по границата (с Мексико), те притискаха Конгреса да приеме коренна реформа на имиграционната политика. И двамата не успяха в това начинание. Правителствен доклад от 2011 г. направи извода, че разполаганията на гвардията от Буш и Обама са стрували най-малко 1,3 млрд. долара. Тръмп също се опитва да промени имиграционното законодателство. Досега обаче Конгресът е одобрил финансирането само на малка част от граничната ограда, която той обеща по време на предизборната си кампания. Затова президентът каза миналата седмица, че иска да изпрати между 2000 и 4000 войници от гвардията на границата, докато бъде издигната стената. Тръмп смята, че това разполагане е от ключово значение, за да бъде подпомогната граничната полиция на САЩ, която след известен спад миналата година отново залавя (всеки ден по границата) обичайния брой хора, опитващи се да я преминат (откъм Мексико). В събота Тръмп написа в Туитър: \"Запечатваме нашата южна граница. Хората в нашата велика страна искат Безопасност и Сигурност.\" Официални представители на щатите Тексас и Аризона обещаха първите 400 войници да бъдат разположени (по границата) до няколко дни, а министърът на отбраната Джеймс Матис каза, че Пентагонът ще поеме издръжката на всичките 4000, ако е необходимо, до септември. Ето хронология на разполагането на Националната гвардия през последните години, какво са казали президентите, взели навремето решения за това, и какво беше състоянието на границата тогава в сравнение със сега: ОПЕРАЦИЯ \"ЛЕТЯЩ СТАРТ\", юни 2006 г. - юли 2008 г. КАКВО КАЗА ПРЕЗИДЕНТЪТ: \"Десетилетия наред САЩ не са успявали да наложат пълен контрол над своите граници, - каза Буш. - В резултат мнозина, които искат да работят за нашата икономика, успяват да проникнат през нашата граница, и милиони (от тях) остават тук.\" Обявявайки операцията, Буш призова Конгреса да приеме \"всеобхватна имиграционна реформа\". Използвайки много по-различна риторика от Тръмп, Буш каза, че имигрантите без легален статут са \"част от американския живот\". \"Това са реални проблеми. Ние обаче трябва да помним, че огромното мнозинство от нелегалните имигранти са свестни хора, които се трудят упорито, подкрепят своите семейства, изповядват религията си и водят отговорен живот\", каза той. КОЛКО ВОЙНИЦИ: Не повече от 6000 членове на гвардията през първата година, като броят им бе намален на 3000 през втората. КЪДЕ: Около 2400 бяха изпратени в Аризона през първата година, според доклад за хода на операцията на гвардията от 2008 г. Други 1500 бяха изпратени същата година в Тексас, 1200 в Калифорния и 900 в Ню Мексико. Гвардейците бяха набирани от всички щати в страната. ЗАЩО: Буш каза, че се опитва да печели време, за да укрепи кадрово граничната полиция, \"създавайки наблюдателни системи, анализирайки разузнавателни данни, изграждайки огради и прегради за автомобили, шосета за патрулиране, и обучавайки персонала.\" Той добави, че гвардейците няма да имат правоналагащи отговорности\" и че САЩ \"нямат намерение да милитаризират южната граница\". КАКВО СВЪРШИ ГВАРДИЯТА: Макар че нямаха право да арестуват, гвардейците, според данни на правителството за двугодишния период на операцията, са помогнали за 12 процента от залавянията на мигранти и за 9 процента от заловената на границата марихуана. ЦЕНА НА ОПЕРАЦИЯТА: 1,2 мллд. долара според Сметната палата. ПРОБЛЕМИ: В статия за сп. \"Джойнт форс куотърли\" през 2009 г. майор Дейвид Чърч, командир на Националната гвардия по време на операция \"Летящ старт\", писа, че \"внезапното формиране\" на операцията е дало на Националната гвардия и на митническата служба на САЩ \"малко време за подготовка, запознаване и координация\". Двете агенции са имали трудности в комуникирането и обмяната на информация \"без предварителна координация и здраво единодействие между тях\", макар че тези проблеми постепенно са били преодолени. _____________________ ОПЕРАЦИЯ \"ФАЛАНГА\", юли 2010 г. - септември 2011 г. КАКВО КАЗА ПРЕЗИДЕНТЪТ: \"Ние няма да разрешим проблема само като изпращаме там войници от Националната гвардия, - каза Обама. - Ние ще разрешим този проблем, защото сме създали порядъчна, честна, хуманна имиграционна рамка, която позволява на хората да имигрират в тази страна по легален начин. Работодателите отговарят за наемане на легално присъстващи тук работници.\" КОЛКО ВОЙНИЦИ: Първоначално до 1200 гвардейци, макар че някои от тях продължиха да участват в операции, последвали първоначалното разполагане. КЪДЕ: Около 560 гвардейци бяха пратени в Аризона. Според генерал Хуго Салазар, командир на Националната гвардия в Аризона, всичките четири югозападни гранични щати подкрепиха операцията със собствени гвардейци. ЗАЩО: Обама каза, че гвардията може \"да помогне с разузнаване, борба с трафика на дрога и хора по границите\" и като разтоварва Граничната полиция, давайки й възможност да се занимава с правоналагащите си задължения. КАКВО СВЪРШИ ГВАРДИЯТА: Според данни на правителствената Сметна палата, от началото на разполагането до май 2011 г. гвардията е помогнала за 6 процента от всички залавяния на мигранти и за 2,6 процента от залавянията на марихуана. ЦЕНА НА ОПЕРАЦИЯТА: 110 млн. долара през първата година, според Сметната палата. ПРОБЛЕМИ: Политици повдигнаха въпроса дали разполагането си струва разходите, особено след като гвардейците нямат право да извършват арести. Джон Дейвид Франц , кметът на граничния град Идалго, щата Тексас, каза пред в. \"Вашингтон пост\": \"Като кмет няма да кажа, че ние не искаме повече сигурност. Но като данъкоплатец? Бих казал нещо друго.\" /", "date": "2018.04.10", "title": "Какво стана, когато Буш и Обама изпратиха войници по границата с Мексико"}
{"url": "https://www.24chasa.bg/novini/article/6808784", "text": "Едва осем на сто от пътните произшествия, завършили със смърт в ЕС, настъпват на магистрала. Това съобщи днес еврокомисарят по транспорта Виолета Булц, цитиран от БТА.  Тя добави, че 18 на сто от тежките произшествия са предизвикани от водачи на камиони, а 17 на сто - от водачи на лекотоварни превозни средства. Най-често тежките произшествия настъпват в земеделски райони. Булц отбеляза, че ЕС ще се стреми средствата, отпускани за строеж на пътища, да бъдат насочвани към \"черните точки\" по европейските пътища. По нейните думи най-често жертви при злополуките са млади и възрастни хора. Еврокомисарят посочи необходимостта от допълнително обучение по пътна безопасност за младите и за професионалните водачи. По данни на ЕК 93 на сто от пътните произшествия с жертви в ЕС се дължат на \"човешкия фактор\". Булц заяви, че е необходимо допълнително развитие на инфраструктурата и повече използване на автоматизацията в превозите. По нейните думи ЕС ще се стреми занапред високите изисквания за безопасност да обхващат всички превозни средства, а не само скъпите.", "date": "2018.04.10", "title": "Едва 8% от катастрофите, завършили със смърт в ЕС, са на магистрали"}
{"url": "https://www.24chasa.bg/novini/article/6808791", "text": "Полша отбелязва днес осмата годишнина от самолетната катастрофа в Русия, при която загинаха президентът Лех Качински, първата дама и много политически и военни лидери - най-голямата трагедия в историята на страната от десетилетия, съобщи Асошиейтед прес. Председателят на управляващата партия Ярослав Качински, който е брат близнак на покойния държавен глава, отдаде почит на 96-те жертви на траурна церемония, започнала в 8.41 ч. - точното време на катастрофата на 10 април 2010 г. край летището на руския град Смоленск, предава БТА. Имената на жертвите бяха прочетени на емоционалната церемония пред президентския дворец във Варшава. Други церемонии по същия повод включват откриване на внушителен каменен паметник на загиналите на централния площад \"Юзеф Пилсудски\" в полската столица. Траурна проява е организирана и във военната част на най-голямото варшавско гробище, Повонзки, където са погребани много от жертвите на трагедията и е издигнат паметник, предаде ТАСС. В Краков хората, които искат да отдадат почит на загиналите, се стичат пред кралския замък Вавел, където са погребани президентът Качински и съпругата му Мария. На много места в Полша в 8.41 ч. тази сутрин имаше минута мълчание. На 10 април 2010 г. официална полска делегация начело с президента Лех Качински лети с правителствения самолет Ту-154М за Катин. В условията на лоша видимост и липса на визуален контакт със земята пилотите решават да кацнат. Няколко метра не достигат на машината, за да се приземи на пистата на летище Смоленск-Северни. Самолетът се удря в дървета, а после - и в земята. При катастрофата загиват всички 96 души на борда.", "date": "2018.04.10", "title": "Полша отбелязва осмата годишнина от смъртта на президента Качински (Снимки)"}
{"url": "https://www.24chasa.bg/novini/article/6808818", "text": "Турският президент Реджеп Тайип Ердоган окачестви днес като \"много неправилен\" подхода на руския външен министър Сергей Лавров към бъдещето на сирийския район Африн, където Турция извършва операция срещу сирийските кюрдски бойци, предаде Ройтерс. Руската агенция Интерфакс информира вчера, че Лавров е казал на пресконференция, че най-лесният начин за нормализиране на ситуацията в Африн е районът да бъде върнат под контрола на сирийското правителство. Ердоган посочи днес, че Турция ще предаде Африн на жителите му, когато дойде времето за това.", "date": "2018.04.10", "title": "Ердоган заяви, че подходът на Лавров към бъдещето на Африн е неправилен"}
{"url": "https://www.24chasa.bg/novini/article/6808821", "text": "45-годишна варненка осъмна в ареста, след като бе спипана пияна зад волана на сеата с и. Дамата била спряна за рутинна проверка 5 минути след полунощ в центъра на града. Униформените забелязали, че е неадекватна и я тествали за акохол. Дрегерът показал 1.72 промила в издишания въздух. Доста по-почерпен от нея бил 53-годишен мъж от Обзор. Той решил, че в 16.30 часа следобед няма опасност да бъде спрян за проверка, но попаднал на патрул на пътна полиция. Според дрегера той карал пежото си с 2.19 промила алкохол. Други двама варненци също изкараха по няколко часа зад решетките след рутинна проверка на пътя. 18-годишен младеж от варненското село Господиново бил спрян с ямаха, която била без регистрационни номера, на всичко отгоре младежът нямал книжка. Другият без книжка е 25-годишен варненец. В неговия случай обаче тя му е отнета по законен ред заради алкохол. Срещу четиримата са образувани предварителни производства. Материалите са предадени на Районна прокуратура Варна.", "date": "2018.04.10", "title": "Пияна варненка осъмна в ареста"}
{"url": "https://www.24chasa.bg/novini/article/6808824", "text": "Двама украински граждани - на 35 и на 39 години, са задържани, след като на пияна глава се развихрина в центъра на Варна. Мъжете били задържани, след като на тел. 112 постъпил сигнал от буден гражданин, че двама мъже разбиват фолксваген, паркиран на ул. \"Поп Харитон\" в морската столица. На мястото веднага била пратена патрулка, която заварила мъжете все още там. Явно почерпените чужденци се разкрещяли, засипали униформените с ругатни и заплахи, но в крайна сметка били закопчани и откарани в ареста. По случая е образувано досъдебно производство, материалите са докладвани на прокурор от Районна прокуратура – Варна. Срещу тях е повдигнато обвинение за грубо нарушаване на обществения ред.", "date": "2018.04.10", "title": "Арестуваха буйни украинци във Варна"}
{"url": "https://www.24chasa.bg/novini/article/6808808", "text": "Седем сръбски граждани, които са сред  , са заплашени от доживотен затвор, съобщи МИА, позовавайки се на белградския вестник \"Политика\". На 22 юли миналата година американският гражданин Бакари Хендерсън бе убит на остров Закинтос след кавга за момиче. Младият мъж е починал 11 секунди след удар с крак в главата. Един от участниците в това престъпление все още не е идентифициран, предаде БТА. Обвинението на прокуратурата е изложено на 55 страници. Шестима от участниците ще бъдат съдени за непредумишлено убийство в спокойно психическо състояние. В заключението на съдията се казва, че младият американец е бил нападнат с намерението да бъде убит.", "date": "2018.04.10", "title": "Доживотна присъда за сърби, замесени в убийството за американски турист в Закинтос"}
{"url": "https://www.24chasa.bg/novini/article/6808836", "text": "94.50 гр. трева бе отрита в дома на 28-годишен варненец. С постановление на районна прокуратура в морската столица той е задържан за 72 часа. Предстои държавното обвинение да внесе искане за постоянното му задържане под стража. До претърсване на дома на мъжа се стигнало, след като срещу него е било образувано досъдебно производство за притежание на дрога. Първото количесто марихуана било открито в автомобила му при рутинна проверка. Младият мъж има криминално досие и по данни на полицията е добре познат на органите на реда.", "date": "2018.04.10", "title": "Намериха близо 95 гр. трева в дома на варненец"}
{"url": "https://www.24chasa.bg/novini/article/6808843", "text": "Сирийците, напуснали своите жилища, естествено са бягали от войната - от смъртта и разрушенията, които носи тя. Да си представим, че войната е свършила. Ще поискат ли те да се върнат по домовете си? Какво им е необходимо, за да стане връщането в родината техен свободен избор? Над пет милиона сирийци са напуснали страната от март 2011 г., когато там избухна гражданската война, пише Маха Яхия, Би Би Си. С цел да научи от какво имат нужда, за да се върнат в Сирия след приключването на бойните действия, Близкоизточният център \"Карнеги\" разговаря с общо 320 сирийски бежанци, живеещи днес в Ливан и Йордания. Те ни разказаха какви условия трябва да бъдат изпълнени, за да съберат смелост да се върнат в страната си, предава БТА. 1. Сигурност за децата Мнозина бежанци съвсем не са зарадвани от изгледите да останат завинаги в чужбина. Страхуват се да не изгубят своите традиции и култура. И се боят, че децата им ще бъдат подлагани на дискриминация и завинаги ще останат чужденци в новата страна. Но още повече ги е страх от рисковете за децата им, ако се върнат в Сирия. Според доклад, публикуван неотдавна в сп. \"Лансет\", 25 на сто от всички загинали в Сирия през 2016 г. са деца. Данните сочат, че от началото на конфликта 14 хиляди деца са намерили смъртта си в тази страна. Повечето бежанци, с които разговаряхме, виждат в Сирия държава, където е опасно да се намираш и почти няма как да си планираш живота. Щом знаеш какво значи война, как да рискуваш бъдещето на децата си? Жена на име Айша, родом от провинция Хомс, ни отвърна с риторичен въпрос: \"Как смятате, може ли човек да тръгне със собствените си нозе към собствената си смърт?\". Доста наши събеседници споменаваха и друго - че ги е страх от днешния президент на Сирия Башар Асад. Заявяваха, че нямат представа каква сигурност може да получат те самите и децата им от правителството на Асад и въоръжените групировки, действащи в страната. 2. Отмяна на наборната военна служба Колкото по-млади бяха бежанците, с които разговаряхме, толкова по-слабо личеше у тях желание за връщане в Сирия. Хасан е млад бежанец от Сирия, живее в Бейрут, но без официален бежански статут. \"Днес всеки, напуснал Сирия, се третира (от режима, бел. Би Би Си) като предател\", казва той. Също като мнозина избягали от Сирия младежи на неговата възраст Хасан се страхува да не бъде обвинен в отклонение от военна служба и подложен на репресии. Страх го е освен това, че може да бъде взет във войската против волята си. Знае за неколцина свои връстници, които след завръщане в Сирия били пратени в армията и загинали в битките. В Сирия съществува наборна военна служба. Младежите получават повиквателни, щом навършат 18-годишна възраст, и служат година и половина. Напоследък в Сирия бяха приети нови закони, заради които младежите, несъгласни с политиката на режима на Башар Асад, де факто няма как да избегнат тази повинност. Сирийските власти намалиха категориите на лицата, освобождавани от служба в армията, и вдигнаха размера на глобите за самоволно отклонение. Мнозина младежи, с които говорихме, казваха, че уважават армията и държат да изпълнят гражданския си дълг. Най-често обаче добавяха, че смятайки за дълг да служат на родината, не искат все пак да им се налага да убиват свои братя и да служат на режима. 3. Жилища, в които да се върнат Мнозина наистина са готови да се върнат в Сирия въпреки всички опасности и икономически проблеми. Но ако се върнат още сега, просто няма да има къде да живеят. През годините войната е превърнала в развалини цели села и градски квартали. Според оценки на Световната банка 30 на сто от сградите в Сирия са разрушени изцяло или сериозно повредени. Много от оцелелите сгради са заети от проправителствени сили, проирански опълченци, а и от други сирийци, принудени да напуснат жилищата си в зони на интензивни боеве. \"Казаха ми, че ако собственика го няма, военните тутакси слагат ръка на къщата, дори там да живее вече някой . . . Изпъждат хората и се настаняват\", казва Ламия, живяла преди войната в едно предградие на Дамаск. Много къщи в Сирия са строени без разрешение от властите. Повечето хора, с които успяхме да разговаряме, казват, че нямат никакви документи за собственост върху имота си. И щом се върнат, почти няма да има книжа, с които да докажат, че притежават дадена къща или апартамент. А трудното не свършва дотук, защото са унищожени или изгубени и много данни от държавните ведомства, чрез които би могло документите да се възстановят. 4. Спокойствие и сигурност Почти всеки осем на десет бежанци - наши събеседници, са напуснали Сирия след някакъв инцидент, заради който са ги обзели опасения за живота и сигурността им. Мнозина казваха, че заминали от страната, когато в квартала им започнали масови незаконни арести, или след като загинал техен роднина или познат. Някои пък не излизали от къщите си до последно, докато в района не започнели ожесточени боеве. Тарек, млад бежанец от Хомс, ни разказа, че дори Сирия да стане по-сигурна дотам, че да мисли за връщане в страната, той все пак едва ли ще го стори. Обясни, че се страхува от сирийските военни и от това на какво са способни. \"Преди да замина, работех като гробар. Случваше се да погребвам мъченици (убити и загинали въстаници, бел. Би Би Си) . . . Видях какво са правели с тях, как са ги рязали с ножове - никаква вяра не хващам вече на тия. Дори да сложат охрана навсякъде, нямам им доверие\", каза той. Почти всички бежанци, с които разговаряхме, смятат, че възможността някой ден да се върнат в родината ще нарасне, ако Башар Асад изгуби властта. Малцина вярват, че в страната може да се възцари стабилност и сигурност, ако Асад остане на власт. В очите им свалянето на Асад засега е по-важно, отколкото да бъдат решени икономическите проблеми на страната. Холуд, живяла преди войната в едно от селата край Дамаск, казва: \"Ако Башар Асад бъде свален, ще има и сигурност, дори страната да остане без храна и вода. Сами ще си смелим брашно и ще печем хляб\". Мнозина се тревожат също, че в страната все още има групи чуждестранни военни и други въоръжени бойци, чието присъствие според бежанците само поддържа царящите в Сирия беззакония и безнаказаност. Повечето сирийци, разговаряли с нас, освен това са против идеята за разделяне на страната, смятат за извънредно важно тя да остане единна. И им се ще да видят Сирия като държава, бореща се за нови ценности, включително свобода, равенство, справедливост и върховенство на закона. Иска им се техните копнежи и надежди да бъдат чути. \"Искаме решение, което да ни върне нашето чувство за достойнство - ни повече, ни по-малко\", каза млад бежанец. * * * Имената на бежанците, споменати в публикацията, са променени от съображения за сигурността им. Статията е написана за Би Би Си от експерта Маха Яхия, директор на близкоизточния клон на центъра \"Карнеги\".", "date": "2018.04.10", "title": "Би Би Си: От какво имат нужда сирийските бежанци, за да се върнат по домовете си"}
{"url": "https://www.24chasa.bg/novini/article/6808848", "text": "При средна цена 50.94 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата. Сделките са на база утрешен ден на доставка /11 април/. Средната цена на пиковата енергия /9.00-20.00 ч./ e 53.14 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 48.73 лв. за мегаватчас, предава БТА. Най-ниската цена в рамките на днешната сесия, при утрешен ден на доставка, е 44.05 лв. за мегаватчас, достигната за 2.00, 3.00 и 4.00 ч., а най-високата е 74.36 лв. за мегаватчас - за 20.00 часа. Данните от БНЕБ показват, че са продадени общо 17858.30 мегаватчаса електроенергия. Енергийната борса вчера затвори при средна цена 75.95 лв. за мегаватчас. Българската независима енергийна борса отваря за сключване на реални сделки пазара \"в рамките на деня\" утре, 11 април, в 12.00 местно време с доставка на 12 април. Търговията \"В рамките на деня\", или интрадей, ще се осъществява чрез уеб платформата NordPool AS, която е и стратегически партньор на БНЕБ за пазара \"Ден напред\". Системата ще поддържа 24-часова търговия, като поръчки ще могат да се правят до 60 минути преди началото на доставка.", "date": "2018.04.10", "title": "Енергийната борса затвори при средна цена 50.94 лева за мегаватчас"}
{"url": "https://www.24chasa.bg/novini/article/6808854", "text": "Английски гражданин, живеещ у нас, се потроши, след като излетя от пътя с мотора си. Той е в болница с тежка фрактура на десния крак. Инцидентът станал на около километър след варненското село Долище. 49-годишният мъж карал мощен мотор БМВ с прекалено висока скорост. При навлизане в десен завой буквално излетял от пътя. Още четирима души пострадаха при пътни инцидента във Варна. 59-годишен мъж отнел предимството на фолксваген при ляв завой и го блъснал странично. При удара е пострадал 36-годишният шофьор на ударената кола. Той е откаран в болница с различни контузии. 19-годишен \"състезател\" се обърна по таван с маздата си, след като изтървал контрола над возилото заради висока скорост. Той излязъл от пътя, блъснал се в дърво и се обърнал. Той и 21-годишната му приятелка се разминали само с контузии след каскадата. Отново високата скорост е причина за друг инцидент с постадал човек. 22-годишен мъж карал прекалено бързо, изтървал контрола над фолксвагена си, след като минал през дупка на пътя и блъснал 82-годишен велосипедист. Старецът се разминал само с контузии.", "date": "2018.04.10", "title": "Англичанин с мотор се потроши край Варна"}
{"url": "https://www.24chasa.bg/novini/article/6808834", "text": "Четири момчета на възраст от 13 до 16 г. са задържани за дръзка кражба от манастира \"Св.Богородица\" в местността Аязмото край Бургас, съобщават от полицията. Кражбата станала точно на Великден, а сигнал в полицията подала игуменката около 15 часа на 8 април. Тя обяснила, че няколко момчета влезли в църквата, грабнали парите и избягали. Липсвали 1000 лв., събрани от продажбата на свещи по празниците. Полицията бързо разкрила извършителите - четирима тийнейджъри от бургаския квартал Горно Езерово.  Те признали за стореното и върнали част от откраднатата сума.", "date": "2018.04.10", "title": "Деца задигнаха 1000 лв. от манастир край Бургас на Великден"}
{"url": "https://www.24chasa.bg/novini/article/6808859", "text": "Хиляди чехи излязоха на протести вчера с искане за оставктаа на премиера Андрей Бабиш, който е обект на обвинения от полицията и няма парламентарна подкрепа за своето правителство, предаде Ройтерс, цитирана от БТА.  Близо шест месеца след парламентарните избори, които партията на Бабиш АНО спечели, милиардерът бизнесмен все още не може да намери коалиционни партньори, с които да управлява, и е начело на служебно правителство, след като изгуби вот на доверие през януари. Коалиционните преговори със социалдемократите бяха прекъснати миналата седмица заради несъгласие по разпределението на министерските постове и Бабиш не казва какво смята да предприеме, преди да се срещне с президента Милош Земан по-късно днес. Повечето други партии му обърнаха гръб заради обвиненията срещу него в измама с европейски субсидии за 2 млн. евро преди 10 години. Той отрича да е направил нещо нередно. Няколко хиляди души се събраха вчера на протест на Вацлавския площад в Прага, а около 2000 - в Бърно, втория по големина град в Чехия, според данни на националната информационна агенция ЧТК. Полицията не даде числа за участниците в протестите, каквито имаше и в други градове на страната. Според демонстрантите човек, срещу когото се отправят криминални обвинения, не следва да бъде начело на правителството. Вчера Бабиш каза пред вестник \"Лидове новини\", че би приел друга кандидатура за премиер от неговата партия, ако президентът Земан предложи такава, но че не очаква това да се случи.", "date": "2018.04.10", "title": "Протести в Чехия с искания за оставката на \nпремиера"}
{"url": "https://www.24chasa.bg/novini/article/6808860", "text": "Окръжен съд-Добрич, одобри споразумения, постигнати между прокуратурата и двама подсъдими за притежание на наркотици с цел разпространение. 33-годишният Исмаил Д. от Добрич и 24-годишният Калоян К. от Варна се признаха за виновни в това, че на 26 юли миналата година в Добрич, в съучастие помежду си, без надлежно разрешително, са държали с цел разпространение високорискови наркотични вещества - 188.50 грама марихуана и 4.83 грама кокаин, на обща стойност 1903.80 лева. Добричлията признава още, че на същата дата в жилище в Добрич е държал 0.32 грама кокаин. За всяко от деянията мъжът получи различни наказания, като беше определено той да изтърпи по-тежкото от тях - лишаване от свобода за срок от 11 месеца при първоначален общ режим. От данните по делото става ясно, че той има и предишни осъждания. 24-годишният варненец, който е с чисто съдебно минало, ще търпи условно наказание „лишаване от свобода“ за срок от 1 година и 6 месеца, с 3-годишен изпитателен срок. Двамата заявиха пред съда, че са подписали доброволно споразуменията и са наясно, че те имат последиците на влезли в сила присъди. Постановените от Окръжен съд – Добрич, съдебни актове са окончателни.", "date": "2018.04.10", "title": "Присъди в Добрич за притежание на наркотици с цел разпространение"}
{"url": "https://www.24chasa.bg/novini/article/6807854", "text": "Всяко второ дете, което чака за осиновяване, е с някакъв вид увреждане. Това е записано в годишния доклад на Агенцията за социално подпомагане. Общо в регистъра са вписани 2127 деца за осиновяване към края на миналата година, като от тях 1047 са с увреждане. Броят на кандидат-осиновителите е 1486. Осиновените деца през миналата година са 578. От тях 473 са до три годинки. Осиновени са 55 деца на възраст от 3 до 5 години, а 45 - между 5 и 10 г. Децата над 10 години са най-голямата група, която чака за ново семейство - 133 8, като само 5 от тях са осиновени. В сравнение с предходната година през 2017 г. са осиновени с 23 деца повече. През 2017 г. по процедури за международно осиновяване са осиновени 306 деца. Най-много са българчетата с ново семейство в САЩ - 104, като голяма част от тях са точно деца с увреждания. В Италия са осиновени 36, а за Испания са заминали 22 деца. Критериите при осиновяване са личните предпочитания на семейството към определено дете и редът на вписването им в регистъра. Повечето от кандидатите и да няма фамилна обремененост. Сред другите изисквания е да е от български или смесен произход, но без ясно изразени черти на определен етнос, например ромски, обясняват социални експерти. От 2010 г., когато стартира програмата за деинституализация, броят на децата в социалните домове е намалял с 87%. Преди седем години малчуганите, оставени на грижата на държавата в такива институции, били 7587. До октомври миналата година той е сведен до 948. Домовете пък са редуцирани от 137 до 36. През 2017 г. в семейство на роднини или близки са настанени 838 деца. “Полагат се усилия и се търсят ефективни методи за отглеждане на детето от биологичните родители чрез предоставяне на финансова подкрепа, насочване към социални услуги”, обясняват експертите. към края на миналата година. От тях 7 са настанени в доброволни, а останалите са в професионални. Според доклада на АСП над 25 млн. лв. пък са отишли като помощи при раждане на дете. Държавата отпуска за първо 250 лв., за второ - 600 лв., а за трето - 300 лв., като за всяко следващо е по 200 лв. И при тях експертите отчитат, че се отпускат по-малко. Спад се отчита при еднократното плащане на помощи при майки - студентки. Те получават по 2880 лв., като сумата се изплаща на 2 транша. Към края на миналата година по тази помощ са изплатени 1 441 474 лв., докато през предходаната година са със 100 хил. повече. От АСП отчитат, че това е тенденция след промените в закона от юли 2015 г. на социалния министър Ивайло Калфин. Оттогава тази помощ се предоставя само ако майката не е осигурена по реда на Кодекса за социално осигуряване. Половината пари се получават веднага, но за останалата сума трябва да представят уверение за записан следващ семестър или за завършено висше образование. Около 9,6 млн. са изплатени за първокласниците през 2017 г. С месечни помощи за отглеждане на дете до навършване на 1 г. средномесечно са подпомогнати 15 083 майки. Детски пък са са взели общо 402 481 семейства - общо около 309 млн. лева.", "date": "2018.04.10", "title": "Всяко второ дете за осиновяване  – с увреждания"}
{"url": "https://www.24chasa.bg/novini/article/6809016", "text": "Фейсбук пусна инструмент, с който всеки потребител може да провери дали негови лични данни в социалната мрежа са били ползвани от скандалната компания \"Кеймбридж Аналитика\". Инструментът показва и дали в листата ви с приятели има такива, чиито данни са били събирани от компанията чрез приложението 'This Is Your Digital Life' (Това е вашият дигитален живот). Около 87 млн. потребители, чиито данни може да са били споделени чрез This is you Digital Life, ще получат съобщение с подробности за тази опция. В допълнение към това, от днес 2,2 милиарда потребители на Фейсбук ще получат известие в нюзфийда си, озаглавено \"Защита на вашата информация\". То съдържа линк към приложенията, които ползвате, и припомня каква информация сте споделили с тях, предаде ", "date": "2018.04.10", "title": "Как да видите дали \"Кеймбридж Аналитика\" са ползвали вашите данни от Фейсбук"}
{"url": "https://www.24chasa.bg/novini/article/6809029", "text": "усия ще предложи на Организацията на обединените нации собствена резолюция заради предполагаемата атака с химически оръжия в сирийския град Дума. Това каза руският външен министър Сергей Лавров пред журналисти в Москва, цитиран от \"Ройтерс\" и ТАСС. Според Лавров международни инспектори от Организацията за забрана на химически оръжия (ОЗХО) трябва да посетят града, който беше най-големият контролиран от сирийски бунтовници в Източна Гута, преди офанзивата на сирийския режим там да набере сили преди няколко месеца, предаде \"Дневник\".  Съобщенията за атаката, според които загиналите може да са десетки, подтикнаха американския президент Доналд Тръмп да заплаши с мерки срещу Сирия, а ден по-късно имаше и ракетно нападение срещу сирийска база, за което Дамаск и Москва обвиняват Израел.", "date": "2018.04.10", "title": "Русия иска да задължи Организацията за забрана на химически оръжия да посети Сирия"}
{"url": "https://www.24chasa.bg/novini/article/6809031", "text": "Жена е пострадала тежко при разправия и побой на автомагистрала „Люлин“. Инцидентът е станал на 08 април около 18, 30 ч. преди втори тунел посока столицата, съобщават от Областната дирекция на МВР в Перник. Двама мотористи се скарали с други двама, движещи се в лек автомобил. Спорът възникнал за това кой как кара. По данни на потърпевшите от лекия автомобил, мотористите момче и момиче ги блъскали, в резултат на което 55-годишна жена е със счупен череп, а 60-годишният водач на автомобила се разминал с охлузни рани. След спречкването и побоя мотористите си продължили пътя към столицата, но били спрени от автопатрул малко след мястото на инцидента. Това станало след подаден сигнал на тел. 112 от пострадалите. Оказало се, че това са 28-годишната М.В. и 27-годишният Т.Б от столицата. Двамата били задържани за 24 ч. с полицейска мярка. Започнато е досъдебно производство и работата по случая продължава.", "date": "2018.04.10", "title": "Млади мотористи счупиха черепа на 55-годишна, мъжът й карал лошо"}
{"url": "https://www.24chasa.bg/novini/article/6809056", "text": "Президентът на САЩ Доналд Тръмп заяви, че администрацията му ще съобщи „след свършен факт“ как е решила да реагира на възможното химическо нападение в покрайнините на сирийската столица, предава Voice of America. „Ще посрещнем това и то със сила“, заяви Тръмп преди среща с високопоставени военни от САЩ. Той подчерта, че е по силата на САЩ да спрат зверствата като предполагаемото химическо нападение в сирийския град Дума край Дамаск, предава Фокус. „Имаме много избор, говорейки военно“, допълни президентът, без да уточнява. Миналата година той нареди ракетни удари по сирийското летище „Хан Шейхун“ като реакция срещу друга химическа атака. Същевременно той уточни, че „ще получим много добра яснота“ по отношение на отговорността.", "date": "2018.04.10", "title": "Тръмп: Ще посрещнем предполагаемото химическо нападение в Сирия със сила"}
{"url": "https://www.24chasa.bg/novini/article/6809046", "text": "С дискусия „Настоящата и бъдещата ни визия за Европа и Европейския съюз” на 12 април 2018 г. (четвъртък) във Велико Търново започва заседанието на генералните секретари и директори на асоциациите-членки на Съвета на Европейските общини и региони (СЕОР). Организацията е най-голямата асоциация на местните и регионални власти в Европа. Нейни членове са 60 асоциации на местни и регионални власти от 41 европейски и извън европейски държави. Домакини на събитието са Националното сдружение на общините в България (НСОРБ) и Община Велико Търново. НСОРБ членува в СЕОР от 1997г. Заседанието ще бъде открито в 14 ч. в новата зала на Общинския съвет, която се намира на третия етаж в сградата на Община В. Търново. В рамките на форума заместник - министърът за Българското председателство на Съвета на ЕС Олег Петков ще представи приоритетите на българското Председателство. Даниел Панов, председател на Управителния съвет на Националното сдружение на общините и кмет на Велико Търново, ще запознае гостите с приоритетите и дейността на българските местни власти. Той ще представи информация за участието на НСОРБ и общините в подготовката и провеждането на събитията от регионалното измерение на Председателството. Даниел Панов ще говори за създаването, развиването и задълбочаването на сътрудничеството между местните власти от Западните Балкани, по което Сдружението работи и активно подкрепя aсоциациите на местните власти от Албания, Босна и Херцеговина, Република Сръбска, Косово, Македония, Молдова, Сърбия, Турция, и Черна Гора повече от 20 години. Той ще разясни и важността и безусловната подкрепа на българските общини за продължаването на Политиката на сближаване на Съюза след 2020 г. Генералният секретар на СЕОР Фредерик Валие ще представи общите и консенсусните позиции по визията на европейските местни и регионални власти за бъдещето на Европа, Кохезионната й политика и бюджетът на Съюза за периода 2021-2027 г. Изпълнителният директор на НСОРБ Силвия Георгиева ще запознае колегите си с дейността, услугите които Сдружението предоставя на членовете си, с изпълнението на съфинансирани от ЕС мащабни проекти за укрепване на капацитета на българските общини. Дебатът по визията за Европа и ЕС ще се модерира от дългогодишния директор на НСОРБ Гинка Чавдарова, която е и почетен гост на форума. За участие в заседанието във Велико Търново пристигат генералните секретари и директорите на двете асоциации на общините и градовете на Австрия, на Фламандските градове и общини от Белгия, на Съюза на градовете и общините от Чешката република, на асоциацията на регионите от Дания, на общините от Естония, на Френската асоциация на общините и регионите, съседите ни от Гръцката и Румънската асоциации на общини, на асоциациите на местните власти от Литва, Люксембург, Обединеното кралство, Холандия, Норвегия, Швеция, Финландия, Испания и от Мрежата на асоциациите на местните власти от Югоизточна Европа (НАЛАС).", "date": "2018.04.10", "title": "Съветът на Европейските общини и региони ще заседава във Велико Търново"}
{"url": "https://www.24chasa.bg/novini/article/6809084", "text": "Защитата на личните данни е европейска ценност, която не подлежи на преговори, заяви днес еврокомисарят по цифровизацията Мария Габриел, цитирана от БТА. Така тя отговори на въпрос на пресконференция, свързан със скандала около Фейсбук и \"Кембридж Аналитика\". Уважаваме всички наши световни партньори, но в сърцевината на подхода към новите технологии трябва да бъдат хората, добави Габриел. Доверието се основава на отговорността и прозрачността за начина на използване на данните, без доверие не можем да постигнем цифровия преход, коментира тя. Еврокомисарят призова в следващия многогодишен бюджет на ЕС да бъдат предвидени средства за цифровизация, съразмерни на целите, които Общността си поставя за заемане на водещо място в света. Габриел отбеляза, че досега ЕС е усвоил за цифровизация един милиард евро, а до 2020 г. е предвиден още един милиард.", "date": "2018.04.10", "title": "Мария Габриел: Защитата на личните данни е европейска ценност, не подлежи на преговори"}
{"url": "https://www.24chasa.bg/novini/article/6809103", "text": "Смъртта на кучетата,  , е настъпила от глад и жажда предаде  . Предполага се, че животните са били отглеждани за боеве. Полицията в Перник задържа 26-годишен мъж, в чийто двор са открити 14 мъртви кучета. Труповете на животните - порода средноазиатска овчарка, са открити в различна степен на разложение. При проверката са намерени и 5 живи кучета, които са настанени в Общински кастрационен център. На собственика им, който е задържан за 24 часа, вероятно ще бъдат повдигнати обвинения, че не е полагал достатъчно грижи за четириногите, което е причинило смъртта им.", "date": "2018.04.10", "title": "Мъртвите кучета в Перник уморени от глад, гледали ги за боеве"}
{"url": "https://www.24chasa.bg/novini/article/6809105", "text": "Най-малко шестима души са загинали при катастрофа на малък моторен самолет в американския щат Аризона, съобщава местната полиция. Лекият моторен самолет „Пайпър Пи-ей-24“ е паднал на игрище за голф тази нощ скоро след като е излетял от летището на град Скотсдейл. Няма оцелели при катастрофата. Всички жертви са пасажерите от самолета. При падането е нямало никой на терена, така че няма други пострадали. Националното управление за транспортна сигурност разследва обстоятелствата около инцидента, допълва информацията CNN, цитирана от Канал 3.", "date": "2018.04.10", "title": "Самолет падна върху игрище за голф, най-малко шестима загинаха"}
{"url": "https://www.24chasa.bg/novini/article/6809147", "text": "Наличните доказателства за употребата на химически оръжия в дамаското предградие Дума са убедителни. Това заяви днес германският канцлер Ангела Меркел на съвместна конференция с гостуващия в Берлин украински президент Петро Порошенко, предаде ТАСС, цитирана от БТА. По думите й доказателствата са \"много, много ясни\". Тя допусна, че те може да бъдат проверени още веднъж, но изрази убеденост, че \"това няма да промени\" становището на Германия. \"Ужасяваща е ситуацията, когато след толкова много международни дискусии отново и отново се използва химическо оръжие\", каза Меркел и подчерта, че по този въпрос трябва да се говори \"с много ясен език\". Съобщението, че на 7 април срещу град Дума в Източна Гута е било употребено химическо оръжие дойде от няколко неправителствени организация, вкл. т. нар. Бели каски. Те заявиха, че при бомбардировка на правителствените сили в града са паднали бомби с хлорен газ, от който са загинали десетки хора, а много пострадали местни жители са постъпили в болници. Руското министерство на външните работи окачестви тези твърдения като дезинформация. Министерството на отбраната в Москва заяви, че Белите каски не са надежден източник, защото разпространяват изфабрикувана информация. Не пресконференцията Ангела Меркел съобщи, че през май в град Аахен може да се има среща на върха между Германия, Украйна и Франция. Тя поясни, че това няма да е заседание на \"Нормандската четворка\", защото на срещата няма да бъде поканен руският президент Владимир Путин. На 10 май в Аахен ще се състои церемония по връчването на годишната Международна награда \"Карл Велики\". С нея е удостоен френският президент Еманюел Макрон за неговия принос в обновяването на европейския проект и европейската независимост.", "date": "2018.04.10", "title": "Меркел: Има убедителни доказателства за  употребата на химически оръжия в Дума"}
{"url": "https://www.24chasa.bg/novini/article/6809168", "text": "Няма да има проект „Северен поток-2“ без ясното определяне на ролята на украинския транзит [на газ], каза германският канцлер Ангела Меркел на пресконференция с украинския президент Петро Порошенко. „Ясно показах, че от наша гледна точка проектът „Северен поток-2“ е невъзможен без яснота за украинския транзит. Поради това, както виждате, това не е чисто икономически проект, но тук играят роля и политически фактори“, допълни Меркел. На пресконференцията Меркел също така се спря на горещата тема в световната политика – предполагаемата атака с химическо оръжие срещу джихадисти в Източна Гута, за която Западът обвинява режима на сирийския президент Башар Асад. Меркел каза, че „доказателствата за това, че там е било използвано химическо оръжие, са много, много ясни“.", "date": "2018.04.10", "title": "Няма да има \"Северен поток\" без украински транзит на газ"}
{"url": "https://www.24chasa.bg/novini/article/6809185", "text": "Руските власти разследват лекари, които случайно влели на жена смъртоносна доза формалдехид - течност, използвана за балсамиране на тела, вместо физиологичен разтвор след операция, съобщи Би Би Си, цитирана от  . Главният лекар на отделението в болницата в Уляновск, където станала медицинската грешка, бе уволнен от губернатора на областта. Регионалният здравен министър съобщи, че екипът опитал да поправи грешката чрез вливане на 10 литра физиологичен разтвор, но това не помогнало. 28-годишната пациентка починала в интензивното, след като била преместена в болница в столицата Москва, намираща се на 876 км западно от град Уляновск. Руски медии съобщиха, че медицинската грешна била направена на 15 март, когато на Екатерина Федяева бил влят формалин вместо физиологичен разтвор в корема. Тя починала на 5 април, въпреки че успяла да излезе от комата. Грешката станала докато тя се възстановявала от операция за отстраняване на киста на яйчниците. Здравният министър на Уляновска област Рашид Абдулов заявил, че е „трябвало да бъдат предприети спешни действия, информацията да се докладва незабавно, а е било изгубено време“.", "date": "2018.04.10", "title": "Руски лекари погубиха жена с течност за балсамиране"}
{"url": "https://www.24chasa.bg/novini/article/6809327", "text": "Преди да дам каквато и да било конкретна цифра, отново ще обърна внимание, че единствен Регулаторът има право и носи отговорност за вземане на решение относно цените на електроенергията. Това каза в интервю за Агенция „Фокус“ Карел Крал – регионален мениджър на ЧЕЗ за България, коментирайки внесените в края на март от енергийните енергийните дружества ценови заявления. „Регулаторът прави това въз основа на преценка на всички фактори и отчитане на заявените параметри от всички участници във веригата на ценообразуването – производство, където е най-големият дял от крайната цена; преноса; разпределението и снабдяването. Ние сме в последните две части на този процес. Към момента делът на ЧЕЗ е 8,39%, включително данъците, което при една условна сметка от 100 лв означава 8 лв и 39 ст. Това е всичко, с което разполагаме за постигане на българските и европейските изисквания за дейността. Съгласно подадените от нас в края на м. март ценови заявления, в случай, че нашите предложения бъдат приети, би се стигнало до средно увеличение от около 3 стотинки на киловатчас за бита“, посочи Карел Крал, но уточни, че в същото време предлаганите параметри по отделните показатели биха довели до намаление на цената на пиковата енергия за стопанските клиенти. „Ние сме длъжни да кажем какво е необходимо. Както винаги досега, сме предложили промяна в тарифната структура, така че тя да отразява вярно действителните разходи за стопански, битови клиенти, клиенти на средно или ниско напрежение и т.н. Но крайното решение да определи колко бързо българският енергиен сектор ще стане напълно либерализиран е изцяло в ръцете на КЕВР“, подчерта още регионалният мениджър на ЧЕЗ за България. На въпрос как са обосновани исканите от дружеството параметри във внесените ценови предложения, той отговори: „Има много фактори, които да обосноват подхода на постепенното увеличение на цените за електроенергия, които и към момента са най-ниските в ЕС. Тук трябва да се отчете преодоляване на дефицита в енергийната система, инвестициите в инфраструктурата високо, средно и ниско напрежение, отразяване на разходите за производство на електроенергия и разбира се, либерализацията. В същото време километър кабел, нов трансформатор или електромер навсякъде в Европа струват почти еднакво. Цената на квалифицираната работна ръка в България расте. Това е валидно и за енергийния сектор и ЧЕЗ трябва да се съобразява с нивата на възнагражденията в държавните и останалите частни енергийни компании. Това е сериозно предизвикателство и ръководството на ЧЕЗ е в постоянен диалог с представителите на профсъюзите за постигане на уеднаквяване на нивата на възнагражденията и осигуряване на конкурентоспособност на нашите компании да задържат и привличат най-добрите професионалисти в сектора. Ние вече имаме подписани колективни трудови договори, в които като ръководство сме поели определени ангажименти. Освен това сме финансово ангажирани с развитието на професионалното образование в страната, което не е предмет на ценовите заявления, но е в подкрепа на факта, че гледаме изключително сериозно на човешките ресурси“. Карел Крал коментира и твърденията, че разходите на купувача Инерком и лихвите по евентуалните кредити са включени в ценовите заявления на ЧЕЗ. „Абсолютно не. Ценовите заявления са подготвени от ЧЕЗ и купувачът няма никакво отношение към тях. Самият председател на КЕВР Иван Иванов вече опроверга възможността подобни разходи да бъдат включени в цените. Това само по себе си е достатъчна гаранция като имаме предвид, че крайното решение по отношение на цените на електроенергия на регулирания пазар, е на КЕВР“, аргументира се той.", "date": "2018.04.10", "title": "ЧЕЗ: Само регулаторът решава цените на тока"}
{"url": "https://www.24chasa.bg/novini/article/6809336", "text": "9-та френска езикова гимназия „Алфонс дьо Ламартин“ в София е евакуирана заради сигнал за взривно вещество. Това съобщиха от МВР, цитирани от Агенция \"Фокус\". Сигналът е подаден към 14.30 часа от уличен телефон. Проведената на място проверка не е открила взривно вещество, но училището ще бъде затворено за 24 часа, както е по закон.", "date": "2018.04.10", "title": "Евакуираха Френската гимназия в София заради сигнал за бомба"}
{"url": "https://www.24chasa.bg/novini/article/6809328", "text": "АБУ ДАБИ, от нашия пратеник Вицепремиерът и министър на външните работи Екатерина Захариева откри официално българското посолство в Абу Даби - столицата на Обединените арабски емирства (ОАЕ) близо 30 години след установяване на дипломатическите отношения с федералната монархия. Така най-голямата българска общност в целия Арабски свят - над 7000 души, работещи в Дубай и другите емирства - ще има пълна дипломатическа и консулска защита. Българските шофьорски книжки не се признават в ОАЕ и това е един от най-сериозните проблеми на пребиваващите в страната българи. В техен интерес Захариева постави въпроса пред своите домакини и получи уверение, че местните властите са готови веднага да подпишат споразумение за признаване на българските документи за правоуправление. Така процедурата, отлагана с години ще бъде финализирана в най-кратки срокове. Отварянето на посолство тук е знак за приятелство, заяви шейх Абдула бин Зайед ал Нахаян министър на външните работи на ОАЕ. Двамата министри започнаха разговора, обсъждайки ситуацията в Сирия, проблемите с радикализацията и тероризма, но отделиха важно място и на двустранните отношения. Гледайте на нас не само като на страна с 400 милиарда долара БВП, а като на стратегическа точка, от която можете да стигнете до големи пазари като Китай, Индия и Африка, каза шейх Абдула. Двамата подписаха меморандум за Министър Захариева покани своя колега да посети България, след като двамата подписаха меморандум за политически консултации. Авиокомпания “Емирейтс” се фокусира в европейския пазар и пряка линия до София ще е една много добра възможност за развитие на многостранните контакти между България и ОАЕ. Това заяви емиратският министър на икономиката Султан бин Саид ал Мансури по време на среща с министър Захариева като предложи възможно най-скоро да организира среща с шефа на авиокомпанията за уточняване на техническите детайли. ЕС е най-големият търговски партньор на ОАЕ и това е стимул за българските компании да проявяват интерес към бизнес възможности в Емиратите, стана ясно на срещата. Български фирми от IT сектора вече работят успешно на място, но износа на български цигари продължава да формира основната част от стокообмена. Към разговора на Захариева и Мансури се присъедини и държавният министър на храните г-жа Мариям ал Мехейри, с която бяха дискутирани качествата на българските земеделски продукти, хранително-вкусовата промишленост и биопроизводството у нас. Във вашия парфюм със сигурност има най-висококачествено розово масло, каза Захариева на Мехейри и заради последвалия жив интерес я покани да посети България по време на фестивала на розата през май.", "date": "2018.04.10", "title": "Захариева отвори посолство в ОАЕ,\nзачитат книжките на 7000 българи (Снимки)"}
{"url": "https://www.24chasa.bg/novini/article/6809337", "text": "В голямата зала на емблематичния за Варна Фестивален и конгресен център с абсолвентски тоги и шапки бакалаври и магистри от десет инженерни специалности към шестте катедри на факултета преживяха  последния официален акт на висшето си образование – връчването на заслужените дипломи. В залата присъстваха стотици близки и приятели на младите инженери, преподаватели от обучаващите катедри „Материалознание и технология на материалите”, „Технология на машиностроенето и металорежещи машини”, „Индустриален дизайн”, „Транспортна техника и технологии”, „Механика и машинни елементи”, „Индустриален мениджмънт”. Когато вълнението стигна апогея си, водещият на тържеството – актьорът от ДТ „Стоян Бъчваров“ Свилен Стоянов, покани на сцената довчерашните наставници на бившите вече студенти – университетското ръководство и преподавателите им. В тържествените академични тоги, също видимо развълнувани, на сцената застанаха ректорът на университета проф. дн. инж. Росен Василев, зам.-ректорите доц. д-р инж. Маргрета Василева, доц. д-р Цена Мурзова, доц. д.н. Тошко Петров, ръководителят на факултета доц. д-р Георги Антонов и неговата заместничка доц. д-р инж. Павлина Тотева, ръководителите на катедри доц. д-р инж. Николай Атанасов, доц. д-р инж. Евстати Лефтеров, доц. д-р инж. Таня Панайотова, доц. д-р инж. Здравко Иванов, проф. д-р Пламен Братанов. Приветственото слово на ректора на ТУ – Варна проф. дн Росен Василев даде израз на общите емоции в залата, на преживяното през годините, на надеждите за бъдещето, вече извън учебните и лабораторни зали. Проф. Василев не пропусна да се обърне и към родителите, близките, приятелите на випускниците, за да изрази удовлетворението си от тяхната безценна подкрепа, спомогнала да стигнат те до днешния свой забележителен ден и да могат занапред  да вървят уверено по избрания професионален път. Чувствата и вълненията на випускниците изрази в емоционалното си обръщение на благодарност към академичното ръководство и преподавателите пълната отличничка магистър инженер Нели Велева от катедра „Индустриален мениджмънт”:  Кулминацията на тържествената промоция  дойде с раздаването на дипломите на всеки от присъстващите бакалаври и магистри. Но по право – най-напред по червения килим преминаха шестимата магистри редовно обучение, заслужили да увенчаят   дипломирането си  с пълно отличие и златната значка на университета: Страцимир Димов, Самвел Матинян, Пламен Георгиев, Теодора Пенева, Русалена Николова, Нели Велева. Със сребърни значки на ТУ – Варна се окичиха 53-ма дипломирани инженери. И след връчването на дипломите вълненията извън залата продължаваха.  – повтаряха през тези незабравими мигове всички съпричастни на събитието.   – отвръщаха мислено младите, току-що дипломирани инженери.", "date": "2018.04.10", "title": "За икономиката на България – 260 новодипломирани инженерни кадри на ТУ - Варна"}
{"url": "https://www.24chasa.bg/novini/article/6809343", "text": "Плюшена кравичка е имало в съмнителния пакет, който е оставен на служебния вход на съдебната палата, казаха за \"24 часа\" от пресцентъра на МВР. Пратката не е била адресирана до главния прокурор. Получател е служител в администрацията, който е поръчал онлайн играчката.Сапьорите на МВР провериха колета по сигнал.", "date": "2018.04.10", "title": "Съмнителната пратка в прокуратурата се оказа кравичка"}
{"url": "https://www.24chasa.bg/novini/article/6809387", "text": "Съветникът на Доналд Тръмп по вътрешната сигурност Том Босърт подаде оставка, съобщи днес говорителката на Белия дом Сара Сандърс, цитирана от Ройтерс и Асошиейтед прес. \"Президентът е благодарен за отдадеността на Том към безопасността и сигурността на нашата велика страна. Том ръководеше усилията на Белия дом да защити отечеството от терористични заплахи, да укрепи нашата киберотбрана и да реагира на безпрецедентната поредица от природни бедствия\", каза Сандърс, цитирана от БТА. Оставката на Босърт е поредната в Западното крило на Белия дом през последните няколко месеца. Тя бе обявена ден след като новият съветник на Тръмп по националната сигурност Джон Болтън пое поста, отбелязаха информационните агенции.", "date": "2018.04.10", "title": "Съветникът на Тръмп по вътрешна сигурност подаде оставка"}
{"url": "https://www.24chasa.bg/novini/article/6809407", "text": "Британското правителство обсъжда военна намеса заедно със съюзниците си в Сирия в отговор на предполагаемото нападение с химическо оръжие в Източна Гута край Дамаск. Това бе заявено от цитираният от Ройтерс британски министър на международното развитие Пени Мордонт, предаде \"Фокус\".  На въпрос дали подкрепя военната намеса след предполагаемото нападение в град Дума Мордонт заяви, че „това е жив въпрос в момента и е нещо, което британското правителство наблюдава и обсъжда и ние със сигурност го дискутираме с нашите международни партньори“. „Подобен вид клане не е приемливо и каквото и да направим в бъдеще по отношение на отговорните за него, моята грижа е да не повтаряме тези зверства и ще направим всичко, за да защитим тези мъже, жени и деца“, заяви тя.", "date": "2018.04.10", "title": "Британски министър: Военната намеса в Сирия е жив въпрос"}
{"url": "https://www.24chasa.bg/novini/article/6809412", "text": "Истанбулската конвенция срещу насилието над жени е \"ерес\", заявиха епископите на влиятелната хърватска католическа църква, три дни преди разглеждането й от парламента, предаде АФП. Всички новости, отклонения и ереси вече са съществували. Но днес те приемат нова форма. По-рано това беше либерализъм, позитивизъм. Сега това е джендър теорията, заяви архиепископ Желимир Пулич на среща на епископите в страната. Текстът на конвенцията е внесен за ратифициране от депутатите в петък. Традиционалистите, подкрепяни от църквата и дясното крило на управляващата консервативната партия Хърватска демократична общност, са против ратифицирането на тази конвенция, целяща борба срещу насилието над жени. Според тях под претекст за защита на жените този документ въвежда \"джендър теория\" и подкопава традационните семейни ценности. Епископите в Хърватия не могат да приемат Истанбулската конвенция, посочи Пулич. В четвъртък е предвидена демонстрация в Сплит срещу конвенцията. На 12 март няколко хиляди души демонстрираха в Загреб срещу тази конвенция на Съвета на Европа. Демонстрацията бе организирана, след като премиерът Андрей Пленекович обяви, че Истанбулската конвенция ще бъде представена за ратификация в парламента. Пленкович увери обаче, че законът за ратификация ще включва текст, за да се гарантира, че учебните програми \"няма да въведат джендър теория\" и че няма да има промени в конституцията, която определя брака като съюз между мъж и жена. Близо 90 процента от 4,2 милиона хървати са католици. Истанбулската конвенция е ратифицирана от 28 страни, включително 17 страни от ЕС.", "date": "2018.04.10", "title": "Хърватската църква: Истанбулската конвенция е \"ерес\""}
