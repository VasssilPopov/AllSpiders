{"url": "https://www.24chasa.bg/novini/article/7437577", "text": "Глоба от 1000 до 5000 лв. за фалшиво розово масло предвижда новият Закон за маслодайната роза, внесен от Министерския съвет и приет на първо четене от парламента. До края на миналата седмица бе срокът за предложения преди второ четене, но такива не са направени. До 1 година след влизането в сила на закона земеделският министър трябва да създаде регистър на розопроизводителите, розопреработвателите и дестилериите. Глобите за тези дейности, без лицата да са вписани, са от 500 до 5000 лв., а имуществените санкции достигат 10 000 лв. До 3 г. след обнародването на текстовете Изпълнителната агенция по сортоизпитване трябва да преброи насажденията с маслодайна роза у нас.", "date": "2019.05.06", "title": "5000 лв. глоба за фалшиво розово масло"}
{"url": "https://www.24chasa.bg/novini/article/7437478", "text": "Задържани са две деца на 10-12-годишна възраст, които са оправили заплахи към папа Франциск на тел. 112. Полицията изяснява самоличността им, предаде БТА.                                                                                                                                                                                                                                                                                                                        ", "date": "2019.05.06", "title": "Задържаха две деца, отправяли заплахи на тел. 112 към папа Франциск"}
{"url": "https://www.24chasa.bg/novini/article/7437533", "text": "Катастрофа затрудни движението на входа на София при Владая. Образувана е километрична опашка. Водач на лек автомобил е изгубил контрол и се е качил върху мантинелата, съобщиха от МВР за  . На място има екипи на полицията. Изясняват се причините за инцидента.                                                                                                                                                                                                                                                                                                                       ", "date": "2019.05.06", "title": "Катастрофа затрудни движението на входа на София при Владая"}
{"url": "https://www.24chasa.bg/novini/article/7435863", "text": "Голям гробен комплекс с размери 15 на 10 метра лежи в основата на императорската могила край пловдивското село Маноле. Това установиха последните замервания с георадар. Съоръжението все още се намира под тонове пръст, а цялата археологическа общност очаква възобновяването на разкопките. “Започваме ги този месец”, обяви пред “24 часа” директорът на пловдивския археологически музей доц. д-р Костадин Кисьов. Той и колегите му все още не могат да предположат какво се крие повече от 17 века в най-долната част на 20-метровата пирамидална кула. Мащабното каменно съоръжение засега не дава достатъчно данни какво е било предназначението му, кога е строено и за какво се е ползвало. Податките до този момент обаче са недвусмислени - става дума за гробница на много високопоставена фигура Коя точно е тя, ще се разбере след разкриване на последния пласт. “Очаквам в края на август да имаме яснота къде е входът”, казва изследователят. Установил е, че самата кула, която се извисява 20 м, във вътрешността си е плътно запълнена с камъни. Кисьов смята, че е строена, за да носи тежестта на изградения най-отгоре мраморен постамент с тегло 14 тона. Най-отгоре е имало статуи. “Убеден съм, че в основата се намира самото гробно съоръжение. А и георадарът го показа”, допълва археологът. Тазгодишните му проучвания започват в северната и западната периферия на могилата, които досега не са разкопавани. Очаква се там да има култови ями и евентуално останки от мраморния постамент на статуята. Следващата стъпка е да види какви са пораженията от иманярския тунел, който пронизва могилата в дължина от 40 м и стига до третата секция на кулата. Самото гробно съоръжение, което ще е истинската сензация, ще се търси чак на третия етап от разкопките това лято. Погледите на историци и археолози са насочени точно към него. Всички са категорични, че досега не са виждали подобно нещо. Според проф. Диляна Ботева от Катедрата по стара история и тракология в Софийския университет досега на Балканите няма регистриран подобен обект Убедена е, че трябва да сме подготвени да посрещнем и изненади. Но какви са те, на този етап само могилата знае. Тя е най-голямата на Балканите. Това го установява още в края на XIX в. чешкият пътешественик Карел Шкорпил. В продължение на 20 години археологът Костадин Кисьов мечтае да види какво крие Малтепе. “Трябваше да изминат десетилетия, докато се пристъпи към същинските разкопки”, връща лентата изследователят. Чак през 2016 г. съдбата му се усмихва и той започва да копае. Преди това се насочва към малка могила в съседство. В нея установява крематориум с 5 пласта материали от ритуални трупоизгаряния. Но няма нито едно погребение. Тръпката на откривател го насочва към Малтепе. Естествено, започва най-напред от периферията ѝ. На различни нива там открива гробове - тухлени и урни. Техният брой е 11. В тях намира и монети. До момента общо е открил около 50. Те са от средата на III век. Това е епохата на Войнишките императори Характерното за тях е, че властта им е нетрайна. През втората половина на III в., откогато се датира и гробницата в Маноле, римската държава преживява невиждана криза. Депресията достига своя връх с обезценяването на парите, връщането на натуралното стопанство и отстъпление от завоювани територии. Властта се е придобивала чрез узурпация от средите на командни длъжности в легионите. Която и да е тълпа от войници е можела да издигне свой претендент за трона. Всяка подготвена от армията прокламация пък ставала законосъобразна. Сенатът бил напълно обезличен. Типичен войнишки император е Максимин Тракиеца (235-238 г.), произхождащ от Тракия. Преди това той не е бил дори сенатор. Никой от тези императори не успява да изгради трайна власт. Повечето са умирали от насилствена смърт. Дузини претенденти и узурпатори са се изредили. Мнозина от тях не са оставили никакъв спомен освен името си. В продължение на половин век официално са се сменили 17 императори. Сред тях са Елагабал, Марк Емилий Емилиан - управлявал едва 3 месеца, и накрая Марк Аврелий Карин. Край на кризата слага Диоклециан, въвел системата на Тетрархията - управление на двама августи, подпомагани от двама цезари. Никой учен не смее да гадае на този етап на кой венценосец би била евентуалната гробница в Малтепе. Най-ранните монети, открити в могилата, са от времето на Септимий Север (193-211), а най-късните - от Проб, управлявал Рим през 282-283 г. Най-голямо количество монети има от периода на император Аврелиан (275-276), когато превзема отцепилата се от Римската империя Палмира. Почва да сече емисии, на които е изобразено божеството Сол (Слънце - б.а.). Тези монети на Аврелиан дават ориентир III век, в рамките на който е епохата на Войнишките императори. Засега е категорично, че проучваната могила е от римско време. Тогава няма владетели на местна почва, но има богати аристократи. Това са били заможни хора. Някои историци допускат, че е възможно гробницата да е строена за някой от последните тракийски владетели “Но тази висока постройка и крепидата около могилата, дълга 450 м, не са за обикновен аристократ. Издигната е в чест на някой голям”, разсъждава Кисьов. Учените са озадачени, защото нямаме такова нещо досега. Единствено на този етап се правят заключения по откритите монети. Най-много са те от времето на император Аврелиан. “Част от тях не са били в обращение, което говори, че след изсичането им са заровени в могилата. Това обстоятелство навежда, че именно при този принцепс са извършвани дейности в Малтепе”, коментира доц. Кисьов. По време на миналогодишните разкопки той спомена имената на Аврелиан и на Филип Араб. За втория е предположена пряка връзка с близкия Филипопол   Филип Араб е роден на територията на днешна Сирия в град, който след това е наречен на него. Това е арабският Филипополис. Участвал е в похода на Гордиан срещу Сасанидска Персия. Аврелиан също воюва в Палмира. Възстановява единството на империята. Кисьов твърди, че в края на миналия сезон на 8 метра дълбочина е открил келтска сребърна драхма, която имитира монетите на Александър Велики. Това пък позволявало да се допусне, че гробницата може да е строена и по-рано - по времето на последните тракийски владетели. Според историческата наука типичен представител от това време е Реметалк Първи. Той е избраник на Октавиан Август, който му дава огромна власт и територии, простиращи се от Дунава до северните егейски брегове. Би могло да се предположи и за други владетели като Реметалк Трети. Известно е, че той е наследник на Марк Антоний по линия на баба си Антония Трифейна. Съученик е на Калигула и на цар Ирод. Като съратник на Калигула се твърди, че той го поставя на власт в Тракия, когато принцепсът поема управлението в Рим. За Реметалк Трети се знае, че е убит от съпругата си при неизвестни обстоятелства и причини. Предполага се, че това е станало край Филипопол.", "date": "2019.05.06", "title": "Георадар очерта огромна гробница в могилата до Пловдив. На кой император е?"}
{"url": "https://www.24chasa.bg/novini/article/7437557", "text": "Висшата избирателна комисия на Турция реши днес да отмени резултатите от изборите за кмет на Истанбул, на които бившият премиер Бинали Йълдъръм, който беше кандидат на управляващата Партия на справедливостта и развитието, претърпя поражение, съобщава ТАСС, позовавайки се на Анадолската агенция. Висшата избирателна комисия също така взе решение за повторно провеждане на кметските избори в Истанбул. Съгласно закона новото гласуване може да се състои през юни, посочва агенцията, предаде БТА.  Кметските избори в Истанбул на 31 март бяха спечелени с малка преднина от Екрем Имамоглу, кандидат на опозиционната Народнорепубликанска партия. Той встъпи в длъжност миналия месец. Резултатите обаче бяха оспорени от управляващата Партия на справедливостта и развитието на президента Реджеп Тайип Ердоган, която твърди, че е имало редица нередности, които са повлияли на резултата.", "date": "2019.05.06", "title": "Отмениха резултатите от изборите за кмет на Истанбул"}
{"url": "https://www.24chasa.bg/novini/article/7437562", "text": "Франс Тимерманс, кандидатът на социалистите за председателския пост на Европейската комисия, защити днес във Варшава идеята за въвеждането на минимална заплата във всички страни членки. Това, по думите му, може да се намали нарастващата поляризация между богатите и останалите. \"Имаме нужда от минимална заплата в ЕС, равняваща се във всяка членка на 60 на сто от средната заплата за страната\", каза холандският политик, цитиран от АФП и БТА.  Тимерманс участва в дебат, организиран преди изборите на Европейския парламент от полските социалдемократи. \"Трябва да се сложи край на труда, заплащан по 3 евро на час\", подчерта Тимерманс. Според него прекалено често работещите в Източна Европа получават значително по-ниско заплащане от колегите си в Западна Европа, а в същото време разходите за живот не са толкова различни. В 22 страни от ЕС от общо 28-те има официално обявена минимална заплата. Само че разликите са изключително големи от минимума от 460 лева (235 евро) бруто на месец през 2017 година в България до 1999 евро в Люксембург, което прави съотношение едно към 9. Това съотношение обаче става едно към три, ако тези заплати се съотнесат към разходите за живот във всяка страна, отбелязва АФП. Тимерманс призовава и за облагане с около 18 процента на големите компании в зависимост от печалбите им, създадени в ЕС, както и за социална европейска политика, за да се намали разликата в жизненото равнище между богатите и не толкова богатите страни.", "date": "2019.05.06", "title": "Тимерманс призова за европейска минимална заплата"}
{"url": "https://www.24chasa.bg/novini/article/7437585", "text": "Частен самолет Bombardier Challenger 601 e изчезнал по време на полет над град Монклова в щата Коауилла, съобщава БГНЕС. Той се е разбил в планински регион над града. По предварителни данни на борда му е имало двама човека екипаж и 11 пасажери. Тяхната съдба все още не е ясна. Самолетът е летял от Лас Вегас до Монтерей. Пътниците са се връщали от боксов мач в американския град.", "date": "2019.05.06", "title": "Самолет се разби в Мексико"}
{"url": "https://www.24chasa.bg/novini/article/7437583", "text": "“Имам момче, на Луната съм от щастие”, обяви принц Хари вчера. Британците вече бяха започнали да губят търпение, когато дойде дългоочакваната вест. По последни данни преди раждането бебето е било преносено поне с 1 седмица. Херцозите на Съсекс - принц Хари и американската му съпруга Меган Маркъл, станаха родители на момче, а преливащият от щастие баща обяви, че детето и майката се чувстват изключително добре. Принцът благодари на всички хора за подкрепата по време на бременността на Меган. И призна, че самият той вибрира от щастие, че е изключително горд с жена си и е готов да умре за сина си. Херцогът добави, че двамата с Меган все още мислят как да нарекат момченцето. Бебето тежи 3,260 кг, разкри в. “Дейли мейл”. Родилните болки започнали много рано сутринта, а Майката на Меган била заедно с нея в семейния дом Фрогмор Котидж край Уиндзор. Това уточнение подсказва, че Меган е родила не в болница, а у дома, каквото бе желанието ѝ. Тя държеше също така бебето да се появи на бял свят по естествен начин. “Не съм присъствал на много раждания. Това ми е първото. Беше направо невероятно. Всеки баща и родител ще ви каже, че неговото бебе е най-прекрасното, но това малко същество наистина заслужава да умреш за него”, каза принц Хари, цитиран от “Дейли мейл”. Той многократно повтори, че е на седмото небе от щастие. От Бъкингам потвърдиха по-късно, че принцът наистина е присъствал на раждането. Кралица Елизабет Втора е очарована от новината, стана ясно от изявление на Бъкингамския дворец. Това е нейното осмо правнуче. Британските вестници припомнят, че които не са искали да го знаят предварително. Всички британци бяха започнали да го наричат “бебето Съсекс”. Новороденото ще е седмо по линия на наследяване на трона след дядо си Чарлз, чичо си Уилям и неговите три деца и баща си Хари. То Ще е двоен гражданин, тъй като автоматично придобива американско гражданство благодарение на майка си, посочва Би Би Си. Меган искала майка ѝ Дориа Регланд да бъде непременно до нея по време на раждането. Затова тя долетяла от Лос Анджелис, където живее, още преди месец. Дориа временно разпуснала курсовете по йога, които води, и наела гледач за кучето си. Принц Хари пък първо бе насрочил, но после се наложи да отмени част от пътуването си в Холандия, което трябваше да се състои на 8 и 9 май. Очаква се все пак той да осъществи визитата и на 9-и да бъде на вечеря в Хага по повод благотворително събитие за ранени войници. Принц Хари и Меган сключиха брак на 19 май миналата година пред 600 гости. Те Това стана на сватбената церемония на принцеса Юджени, дъщерята на принц Андрю, с Джак Брусбанк. Херцозите на Съсекс бяха обявили предварително, че ще държат раждането на бебето да остане нещо много лично, така че то няма да бъде представено публично, както е прието в британския кралски двор. И лейди Даяна, майката на Уилям и Хари, и херцогинята на Кеймбридж Кейт излизаха от болницата с бебетата си и ги представяха на медиите и на феновете си. Меган обаче къса с традицията. Отсега е ясно, че но представяне на живо пред поданиците няма да има. Новите родители щели да скъсат и с друга традиция - няма да наемат жена за гледане от Великобритания, защото Меган настоявала бавачката да е от САЩ. След обявяването на новината премиерката на Великобритания Тереза Мей написа в туитър: “Поздравления за херцога и херцогинята на Съсекс за появата на тяхното момченце. Желая ви много щастие.” Архиепископът на Кентърбъри, който венча двойката, добави: “Нека Бог благослови новото семейство с любов, здраве и щастие.”", "date": "2019.05.06", "title": "Принц Хари: Имам момче, на Луната съм от щастие! (Обзор)"}
{"url": "https://www.24chasa.bg/novini/article/7437599", "text": "Руският външен министър Сергей Лавров проведе днес разговори с американския си колега Майк Помпейо във Финландия, след които предупреди, че военната интервенция на САЩ във Венецуела ще бъде катастрофална и неоправдана, предаде Ройтерс, цитирана от БТА.  Двамата първи дипломати се срещнаха в кулоарите на форума на Арктическия съвет във Финландия. Лавров каза пред репортери, че срещата е била конструктивна и че двамата с Помпейо са постигнали умерен напредък по отношение на стратегическото ядрено партньорство. Лавров каза още, че руският президент Владимир Путин и президентът на САЩ Доналд Тръмп ще имат възможност да се срещнат отново след срещата им на върха в Хелзинки миналата година.", "date": "2019.05.06", "title": "Лавров предупреди САЩ, че военната им намеса във Венецуела ще е катастрофална"}
{"url": "https://www.24chasa.bg/novini/article/7437396", "text": "Руски медии цитираха пилот на самолета на Аерофлот, който снощи избухна в пламъци при аварийно кацане в Москва, че машината е била без радиовръзка заради удар от мълния, предаде Асошиейтед прес, цитирана от БТА.  При пожара след кацането загинаха 41 души от общо 78 на борда. Самолетът Сухой SSJ100 беше излетял за Мурманск по време на буря, но бързо се върна за аварийно кацане. Пилотът Денис Евдокимов беше цитиран от телевизия \"Звезда\" и в. \"Комсомолская правда\" да казва, че \"заради мълнията загубихме радиовръзка и преминахме в режим на минимално пилотиране. . . т.е. без компютър, както е обичайно, а директно. В авариен режим\", обясни пилотът, цитиран от Франс прес. \"Успяхме да възстановим радиовръзката на честотата за спешни случаи, но за кратко и с прекъсвания. Успяхме да кажем няколко думи и после връзката изчезна\" Според бордния командир причина за пожара е твърдото кацане и това, че резервоарите на машината са били пълни. Държавната телевизия цитира стюардесата Татяна Касатника, че \"излетяхме, влязохме в облак, имаше силна градушка и в този момент имаше изпукване и някакво проблясване, като електричество\". Руският министър на транспорта Евгений Дитрих каза днес, че от обгорелите останки на летище Шереметиево са извадени 41 тела. Шестима души са оцелели и са в болница. На страницата си в социалната мрежа \"ВКонтакте\" кметът на Москва Сергей Собянин написа, че станалото е \"ужасна трагедия\" и трима от загиналите са московчани.", "date": "2019.05.06", "title": "Авариралият самолет в Москва изгубил радиовръзка заради удар от мълния"}
{"url": "https://www.24chasa.bg/novini/article/7437437", "text": "С 15 минути закъснение - в 18, 30 ч. на площад \"Независимост\" в София започна Молитвата за мир на Папа Франциск. Около 3-4 хил. души го посрещнаха въпреки дъжда. Той пристигна с папамобила и бе посрещнат лично от премиера Бойко Борисов и кметът на София Йорданка Фандъкова.  Шест деца изпълниха песента \"We are the world\". Сред официалните гости са представители на различните вероизповедания у нас - главният мюфтия Мустафа Хаджи, главата на Арменската църква в България – архимандрит Исахак Похосян, сред гостите имаше и православни свещеници и различни духовници. Цялото правителство също бе сред гостите, там бе и  Симеон Сакскобургготски и доня Маргарита, депутати и дипломати. Вместо представител на православната църква на сцената бе директорът на Дирекция „Вероизповедания” Емил Велинов.  Първи на сцената излезе детски хор, които представи православието и изпълни песента \"Дядо Господи, прости ме\" - Вазовата молитва. Молитва за мир прочете на главата на Арменската църква в България – архимандрит Исахак Похосян. Последва еврейска песен за мир. На сцената бе изпълнена и \"Молитва за България\" от Нели Андреева - представител на Евангелската църква. Призив за молитва отправи и мюсюлмански представител. От името на Католическата църква послание за мир отправи папа Франциск, който прочете молитвата на Свети Франциск от Асизи: И продължи със словото за мир: След края на молитвата за мир папа Франциск направи символична обиколка на четирите храма в сърцето на София- православната, католическата, еврейската и джамията.", "date": "2019.05.06", "title": "Папа Франциск от София: Мир на цялата земя"}
{"url": "https://www.24chasa.bg/novini/article/7437443", "text": "Френският президент Еманюел Макрон, чиято страна ще поеме в средата на този месец ротационното председателство на Съвета на Европа, изрази днес желание Русия да остане член на тази организация, предаде Франс прес, цитирана от БТА.  \"Съветът на Европа има нужда от Русия, както Русия и руснаците имат нужда от Съвета на Европа, което означава, че правата й на държава членка ще бъдат спазвани, но и че Русия ще изпълнява ангажиментите си към институцията\", каза Макрон на среща в Елисейския дворец с генералния секретар на организацията Турбьорн Ягланд. Съветът на Европа, който чества вчера 70 години от основаването си, от няколко години е в остри разногласия с Русия, а ситуацията може още повече да ескалира през юни, когато ще бъде избран приемник на Ягланд. За да бъде санкционирана анексията на Крим през 2014 г., бе отнето правото на глас на Русия в Парламентарната асамблея на Съвета на Европа. Москва реагира, като замрази през 2017 г. годишната си вноска от 33 милиона евро в годишния бюджет и заплаши с напускане, ако не бъдат възстановени правата на нейните представители в ПАСЕ и ако не може да участва в избирането на нов генерален секретар.", "date": "2019.05.06", "title": "Франция иска Русия да остане член на \nСъвета на Европа"}
{"url": "https://www.24chasa.bg/novini/article/7437450", "text": "Албанската армия съобщи, че един албански войник е загинал във военна база в Латвия по време на подготовка за мисия на НАТО в Източна Европа, предаде Асошиейтед прес, цитирана от БТА.  Началникът на генералния щаб генерал Бархил Колчаку заяви днес, че 32-годишната военнослужеща Зарифе Хасанай е починала от раните си \"в резултат на експлозия на неексплодирали муниции\" в базата Адажи, която стана щабквартирата на НАТО в Северна Европа тази година. Албански майор и сержант също са пострадали при експлозията. Според албански медии инцидентът е станал в момент, когато албански екип за обезвреждане на взривни устройства се е опитвал да неутрализира мини от Втората световна война. Албанският премиер Еди Рама поднесе съболезнования на семейството на загиналия военнослужещ. Албански екип за обезвреждане на малки взривни устройства участва в многонационалния батальон на НАТО в Латвия чрез шестмесечна ротация от 2017 г. Албания се присъедини към НАТО през 2009 г. Тя участват с 214 души в натовски и международни мироопазващи мисии в Латвия, Афганистан, Косово, Егейско море, Мали и Южен Судан.", "date": "2019.05.06", "title": "Албански войник е загинал, двама са ранени при взрив на муниции в база на НАТО в Латвия"}
{"url": "https://www.24chasa.bg/novini/article/7437458", "text": "На Цветница е починал бившият ни колега Георги Делчев. Беше само на 58 години. Той работи дълги години като журналист в спортните и светските отдели на водещи вестници, телевизии, включително и в отдел \"Оживление\" на \"24 часа\". Делчев е сред основателите на списание „Атлетика“ през 1999 г. За последно беше най-близко до любимата лека атлетика, като пишеше, отразяваше и разказваше истории в BGathletic.com. Делчев е бивш състезател по лека атлетика от 800 метра до маратон. Тренира в силната група на Дончо Димитров в Русе заедно с Евгени Игнатов. В крайдунавския град Жоро завърши техникум за селскостопанска техника. Военната си служба отбива в ЦСКА, а след това завършва НСА \"Васил Левски\" със специалност \"Лека атлетика\". Освен като журналист Георги Делчев имаше и социална мисия. Той има мандат като кмет на родното му село Бракьовци, община Годеч. Делчев винаги беше готов да помогне на хора в нужда. Поменът за 20 дни от неговата смърт ще бъде отслужен на 10 май, а поменът за 40 дни от загубата на нашия непрежалим приятел и колега ще бъде на 30 май на гроба му на гробището на село Бракьовци.", "date": "2019.05.06", "title": "Починал е бившият ни колега Георги Делчев"}
{"url": "https://www.24chasa.bg/novini/article/7437452", "text": "За първи път в Румъния е издадено предупреждение \"червен код\" за опасност от торнадо, съобщава информационният сайт Зиаре, цитирана от БТА.  Предупреждението \"червен код\" се отнася за югоизточните окръзи Яломица и Кълъраш. Същевременно предупреждение \"оранжев код\" за силен вятър и бури е обявено в редица други окръзи в страната. Сайтът посочва, че вятърът духа със скорост 100-110 километра в час и според метеоролозите може да причини торнадо, както се случи миналата седмица в района на село Дражна, окръг Кълъраш. Там торнадото успя да преобърне автобус с пътници. Очакват се също градушки с големи размери, мълнии и проливни дъждове до 30-35 литра на квадратен метър.", "date": "2019.05.06", "title": "За първи път в Румъния: \"червен код\" за опасност от торнадо"}
{"url": "https://www.24chasa.bg/novini/article/7437457", "text": "Администрацията на американски президент Доналд Тръмп днес предупреди Китай и Русия, че САЩ няма да подкрепят агресивна дейност в района на Арктика, който бързо се отваря за развитие и търговия с повишаването на температурите и топенето на ледовете, предаде Асошиейтед прес, цитирана от БТА.  В реч във Финландия американският държавен секретар Майк Помпейо каза, че САЩ ще се конкурират за влияние в Арктика и ще противостоят на опитите районът да стане стратегически резерв на една или две държави. Той каза още, че върховенството на закона трябва да е водещо, за да може Арктика да остане мирен район и разкритикува Русия и Китай за, според него,\"принудителните им практики\", които, ако продължат, ще дестабилизират далечния Север. \"Регионът стана арена на глобална власт и конкуренция и осемте арктически държави трябва да се приспособят към това ново бъдеще\", каза Помпейо в речта си, изнесена в деня преди да участва в среща на външните министри от Арктическия съвет. Помпейо изтъкна, че Съветът преди е можел да си позволи лукса се съсредоточи върху безспорни научни, културни и свързани с околната среда въпроси, но дълбоките природни промени в Арктика и стратегическите съперничества вече не дават тази възможност. \"Навлизаме в това ера на стратегически ангажимент в Арктика, пълна с нови заплахи за интересите на Арктика и неговата земя\". Помпейо визираше Китай, който, за разлика от Русия, няма територия или права в Арктика. Той отхвърли твърдението на Китай, че е \"близкоарктическа държава\". \"Има само арктически и неарктически държави\", заяви Помпейо. Няма трета категория и твърдението на обратното не носи нищо на Китай. Държавният секретар посочи, че отговорни китайски инвестиции в Арктика са добре дошли, но китайската практика на хищническа дейност на други места е повод за загриженост. Аналогично, Помпейо предупреди, че намеренията на Русия в Арктика, където провежда масивна военна кампания, може да се окажат дестабилизиращи, като се има предвид дейността й в миналото. \"Само защото Арктика е необятно пусто пространство, не означава, че трябва да стане място на необятно беззаконие\", предупреди Помпейо.", "date": "2019.05.06", "title": "Помпейо предупреди Китай и Русия срещу \nагресивна дейност в Арктика"}
{"url": "https://www.24chasa.bg/novini/article/7437230", "text": "Петдесет и пет души загинаха през изминалата нощ в Нигер при експлозията на превозваща бензин цистерна на неколкостотин метра от международното летище на Ниамей, предаде Франс прес, цитирана от БТА.  В експлозията също така са ранени 36 души. Според очевидци камионът се преобърнал върху железопътни релси при изхода на града. Около него се скупчили хора, за да съберат течащия бензин, когато станала експлозията.", "date": "2019.05.06", "title": "Най-малко 55 загинали в експлозията на цистерна с бензин в Нигер"}
{"url": "https://www.24chasa.bg/novini/article/7437271", "text": "Впечатляваща проповед пред 800 католици изнесе папа Франциск в храма „Свети Архангел Михаил” в кв. „Секирово”. „Винаги съм казвал да не се карате. Нормално е хората да се ядосват. Понякога се случва и по-сериозно да се скарат. Дори чинии хвърчат. Въпросът е да се помирят. Защото студената война на другия ден е по-опасна”, каза светият отец. Богомолците го слушаха онемели. „Песимистът съсипва всичко. Докато любовта отваря врати. Никога не съм познавал песимист, който да е направил нещо добро. Господ е един нелечим оптимист”, каза в благослова си понтификът. Отвреме навреме словото му бе насичано от писъци на малки деца. Но това не изнерви присъстващите. Те му отвръщаха с аплодисменти, когато им казваше, че оптимистът създава надежди. „Където има мрак, буря и трудности, Господ казва „Мир вам!” И той създава мира”, натърти главата на Римокатолическата църква. Според него един жест на любов е достатъчен. „Разбрахте ли? Казвам го най-вече на семейните двойки”, подчерта папата. По думите му когато един свещеник или епископ се отдалечават от божия народ, сърцето му изстива. „Никой не живее за себе си. Познавам такъв човек. Но той щастлив ли е? Способен ли е да се усмихва? Такива хора са егоисти”, смята папата. Той обясни на богомолците, че църквата е майка. „Майките нямат предварителни отговори. Те отговарят със сърцето си. Такава е и църквата – когато види, че децата й са в трудност, майката не ги съди. А се опитва да вземе проблемите им и да ги реши. Не е ли прекрасно, че имаме такава майка – нашата църква”, попита светият отец. „Чувствам се преродена от казаното”, не скри Иванка Делчева. С бурни овации жителите на „Секирово” го посрещнаха в ранния следобед. Монсеньор Йовчев го приветства, а папата му подари чаша за причастие по случай именния му ден. Отец Павел Кортезе от Белене успя да подари на папата икона с четирима български мъченици – Евгени Босилков и отците Камен, Павел и Йосафат. Просълзена монахиня разказа, че когато била на 4 г. баща й починал. Майка й трябвало да се грижи за двете си деца. Казвала им, че бог няма да ги изостави. „Отидох да живея при сестрите евхаристинки. Българският народ има особена почит към иконите. Това, което ви разказах, е една икона на моя живот”, обърна се монахинята към папата. Младият свещеник Борис от Житница пък му сподели как се е отдал на бога. „Бях на 15 г., когато Исус се доближи до мен и изричайки моето име ми каза:”Следвай ме!”, разказа отецът. Твърди, че за него свещеничеството е безценно съкровище. „Господи, направи така, че това съкровище да бъде открито и от други младежи и девойки, защото жътвата е голяма, а работниците са малко”, призова свещеникът. Дечица танцуваха и пяха пред папата. Накрай го изпратиха с песента „Една българска роза”.", "date": "2019.05.06", "title": "Папата трогна до сълзи с човешка проповед: Разбрахте ли? Един жест на любов е достатъчен (Видео)"}
{"url": "https://www.24chasa.bg/novini/article/7437279", "text": "Турция очаква НАТО да подкрепи правата й в Източното Средиземноморие, заяви президентът Реджеп Тайип Ердоган днес, след като Съединените щати и Европейският съюз изразиха безпокойство във връзка с планове на Анкара да извърши офшорни сондажи в район, който Кипър смята за своя изключителна икономическа зона, предаде Ройтерс, цитирана от БТА.  Говорейки на среща на Северноатлантическия съвет на НАТО с участието на представители на страните участнички в инициативата \"Средиземноморски диалог\", Ердоган заяви също, че Турция отхвърля твърденията, че споразумението й за покупка на руски ракетни системи С-400 означава, че Анкара търси алтернативи в международните си отношения.", "date": "2019.05.06", "title": "Ердоган: Турция очаква НАТО да подкрепи правата й в Източното Средиземноморие"}
{"url": "https://www.24chasa.bg/novini/article/7437303", "text": "Стотици граждани вече са се събрали на пл. “Независимост” в столицата, където след по-малко от час папа Франциск ще отправи молитва за мир. Светият отец ще отправи своето послание за мир към света с представители на различни вероизповедания. Шест деца ще държат запалени факли, символ на мира. До сцената има маслиново дърво и рози, символ на България. На първа линия е софиянката Благовеста, която вчера не е успяла да види папа Франциск. Сега очаква да го зърне за втори път, защото първият е бил във Ватикана. До нея е и бившият ни посланик във Ватикана проф. Владимир Градев. “Много се вълнувам, вчера не успях да видя папа Франциск. Имах огромно желание, даже в един момент започнах да си мисля, че няма да получа поканата за събитието. Но човек не трябва да губи вяра. Папата е символ на вярата, на всички религии и всеки трябва да може да се докосне до него по някакъв начин”, смята Красимира Найденова. Била е три пъти в Рим, но нито веднъж не успяла да види папата. Диян Петров, който е от Пловдив, но живее в София, пък е най-впечатлен от това, че папата е “много усмихнат”. “Ще се радвам и нашите владици да са по-усмихнати и да не се возят в скъпи коли”, каза мъжът, който и вчера е присъствал на част от събитията. Ангел Трангос също е наблюдавал неделната молитва и Светата литургия. Впечатлен е, че в Раковски днес папата е отделил лично внимание на всяко от 250-те деца, които получиха първо причастие. “Впечатли ме скромността и говоренето му. То е много земно, за всеки човек, всеки би го разбрал. Адресирано е към всички християни. Ако някой не е предубеден, ще разбере посланията му”, каза мъжът.", "date": "2019.05.06", "title": "Стотици чакат папската молитва за мир на пл. “Независимост”"}
{"url": "https://www.24chasa.bg/novini/article/7437242", "text": "Кръстът с разпятието, олтарът и амвонът, които бяха използване по време на литургията на папа Франциск в неделя в София, ще бъдат дарени за строящата се католическа църква във Враца. С тази новина зарадва католиците свещеникът на врачанската енория Койчо Димов, който участва в папската литургия заедно с десетки вярващи от Враца и с. Бърдарски геран. Основният камък за католическата църква \"Успение Богородично\" бе положен още през май 2014 г. Тогава местната управа предостави за целта общински терен. Строителството й се забави поради различни обстоятелства. Очаква се обаче до края на тази година градежът на католическия храм да бъде завършен и осветен.", "date": "2019.05.06", "title": "Папско дарение зарадва католиците от Враца"}
{"url": "https://www.24chasa.bg/novini/article/7437314", "text": "Нека с. Стефаново се радва на повече млади хора, на благоденствие и добри дни, пожела кандидатът за член на Европейския парламент от листата на ГЕРБ Емил Радев, който бе гост на празника на добричкото село, заедно с народните представители вицеадмирал Пламен Манушев и Даниела Димитрова. Сред гостите на тържеството бяха и зам.-областните управители Красимир Николов и Живко Желязков и председателят на Общинския съвет на община Добричка Пламен Станчев. „Бъдете здрави и нека помним славните дела на българските войни, изпълнили дълга си в името на родината”, пожела вицеадмирал Манушев, който е и областен координатор на ГЕРБ-Добрич. Той приветства жителите на селото по повод празника им, който съвпада с Гергьовден и Деня на храбростта и българската армия. Кметът на Стефаново и общински ръководител на ГЕРБ в община Добричка Марин Хаджийски запозна гостите с европейските проекти, реализирани в селото. „Европейската солидарност е ценна подкрепа за местния бизнес и реална възможност за благоустрояване в малките населени места. Чрез Програмата за развитие на селските райони през 2016 г. в селото ни бе изграден общностен център, в който получават рехабилитация и грижи около 40 деца. Социалният център е сред първите четири в страната и обслужва деца от всички 68 села в общината”, сподели Хаджийски. Той изтъкна още, че с проекти по ПУДООС в селото са изградени фитнес на открито, беседка за зелено училище, както и съоръжения за игра в двора на детската градина. „С грижа за децата и младите хора в Стефаново чрез местната инициативна група се осигуриха средства и за детска площадка”, припомни Хаджийски. Емил Радев изрази увереност, че с подкрепа за ГЕРБ и номер 12 в бюлетината на предстоящите избори България ще запази европейските перспективи, които й гарантират повече средства за обновяване на инфраструктурата и за развитие на конкурентоспособен бизнес. По-късно Емил Радев посети Етнографската къща в Добрич, където бяха възродени обичаите, характерни за големия християнски празник Гергьовден. „Нека и занапред да пазим традициите, чрез които българщината се е съхранила през вековете”, пожела кандидатът за евродепутат и при посещението си в с. Люляково, община Ген. Тошево, чиито жители отбелязаха 6 май със събор.", "date": "2019.05.06", "title": "Емил Радев поздрави жителите на добричкото село Стефаново за 6 май"}
{"url": "https://www.24chasa.bg/novini/article/7437324", "text": "На Гергьовден кандидатът за евродепутат от ГЕРБ Марин Захариев посети Девин, където се организира традиционен празник. В програмата бяха включени изяви на фолклорни и танцови състави, футболен турнир на градския стадион, а на обед бе раздаден курбан за здраве. Захариев поздрави с празника – Гергьовден за християните и Адрелес за мюсюлманите, всички присъстващи. „Няма по-добра възможност да сме заедно с веселие и родопската гайда, да гледаме как възрастните предават на децата обичаите, традицията за водата и събуждането на природата за нов живот. А в Родопите след Гергьовден вече започва и стопанската година“, каза Захариев и пожела на всички здраве, късмет и благоденствие. „В днешния ден всички православни вярващи почитаме един от най-светлите и най-хубавите празници - Свети Георги Победоносец. Неслучайно той е избран за национален празник на Република България като ден на храбростта и на българската армия. Георгьовден също така се почита от всички животновъди. Празниците са били винаги символ на обединение, те ни свързват и не бива да ни разделят. Те ни карат да вярваме, че доброто е по-силно от злото и любовта е по-силна от омразата. Нека и занапред в сърцата и душите ни да има само добро, да сме градивни и позитивни. Нека всички да бъдем здрави и добри, да се обичаме и да си прощаваме“, пожела кметът на Девин Красимир Даскалов. Освен Захариев, гости на празника бяха народният представител д-р Красимир Събев, зам.-кметът Владимир Солаков, председателят на ОбС Руси Чаушев и общински съветници ГЕРБ.", "date": "2019.05.06", "title": "Кандидатът за евродепутат Марин Захариев посети Девин на Гергьовден"}
{"url": "https://www.24chasa.bg/novini/article/7437337", "text": "Бившият италиански премиер и медиен магнат Силвио Берлускони беше изписан от болницата в понеделник, след като претърпя операция заради запушване на червата. „Аз съм добре, беше ме страх”, заяви милиардерът пред журналисти, докато напускаше болницата в Милано. „Много неща се случиха наскоро, които ме накараха да мисля, че съм достигнал до края, но вместо това се възстановявам учудващо добре”, каза той. Бившият италиански премиер беше приет миналата седмица с остра болка, която го накара да пропусне срещата с избирателите на своята партия \"Форца Италия\" малко преди изборите за Европейски парламент. „Обещах на тези, който се грижеха за мен да участвам в кампанията за евроизборите”, каза той в понеделник, но предупреди, че ще ограничи телевизионното си присъствие, радио и вестникарските интервюта, за да може да присъства на повече срещи с избирателите.", "date": "2019.05.06", "title": "Берлускони излезе от болницата"}
{"url": "https://www.24chasa.bg/novini/article/7435878", "text": "57-годишният Петко Петков от Лясковец, който преди 5 г. уби баретата Емил Шарков и рани трима негови колеги, иска да стане милионер в затвора. Осъденият до живот без право на замяна съди държавата и Европейския съюз за 1 милион лв. обезщетение. Нещо повече - претендира към милиона компенсаторна и мораторна лихва от 964 860 лв. Даже е посочил присъденото обезщетение да му бъде преведено в затворав Ловеч. Макар и на държавна издръжка в килията, някак трудно се живее с по 6 лева на месец. За приходите си от 1.01.2014 до 26.03.2018 г. е приложил служебна бележка - 300 лв. всичко. За иска си не дължи държавна такса, така че милион звучи добре. На толкова е оценил 4 години тормоз от полиция и прокуратура преди фаталния 14 март 2014 г., когато оплиска в кръв жилището крепост в Лясковец. Което междувременно побърза да прехвърли от ареста на роднина, за да няма какво да му вземат като кръвнина. Та сега Петко сънува 1,9 млн. лв. и току-виж се оказал първият, натрупал първия си милион от килията. 57-годишният затворник твърди в иска си, че 4 г. - от 1 август 2010 до 14 март 2014 г., търпял незаконни проверки от полицията и прокуратурата в Горна Оряховица. Бил принуден да е под домашен арест под страх, че ако излезе, ще го въдворят в психиатрия. Тормозът започнал лятото на 2010 г., когато Петков бил призован от кварталния по жалба от съседите му. Полицаи започнали често да го притесняват в дома му и го разпитвали, твъдейки, че ги праща районната прокуратура в Горна Оряховица. Пред къщата стояли по 4-5 патрулки и ситуацията се повтаряла през два-три дни. Накрая се стигнало до щурма от 2014 г. За тези години Петков бил написал над 200 жалби до 43 институции Вместо да му помогне, държавата му пратила баретите. Европейският съюз пък не му осигурил свобода, сигурност и правосъдие, твърди в молбата Петко. “Психически са травмите, които споменава - и на него, и на майка му Стефанка Савова. Обяснението, което той дава за действията на полиция и прокуратура, е, че са искали да му отнемат наследствения имот, като го вкарат в лудница и там с медикаменти да го унищожат”, обяснява адвокат Венцислав Фоти. Младият търновски юрист е назначен за негов особен представител. Всъщност исковата молба на Петко Стрелеца е депозирана от септември 2018 г. в окръжния съд във Велико Търново. Понеже е срещу няколко ответника - държавата в лицето на министъра на финансите, ЕС, прокуратурата и ВСС, е оставена без движение. Съдът му е указал да посочи фактите и обстоятелствата, на базата на които претендира обезщетение от ЕС, разясни адвокат Фоти. “Допреди 20 дена съдът не е имал възможност да ѝ даде ход, тъй като всички адвокати, които са определени за особени представители, са депозирали молби, че не желаят. Указанията на съда бяха връчени чрез мен. Поисках удължаване на 7-дневния срок за отстраняване на нередностите, за да мога да осъществя кореспонденция с него. Той ми изпрати едно писмо, в което отговорът му е, че всички факти и обстоятелства са описани в исковата молба, тя е 14 страници”, допълни юристът. В тях със завидна вещина са цитирани куп членове от различни закони, конституцията и дори Хартата на основните права на Европейския съюз и Международния пакт за политически и граждански права към ООН. Явно Петко е имал добри учители в затвора, защото говори за себе си в трето лице като “ищецът”, последователно излага фактите, които според него нарушават човешките му права, позовава се на съдебна практика на ВКС. Освен това са го “осветлили”, че ако получи обезщетение за морални вреди, е почти невъзможно парите да се отнемат за покриване на присъдената кръвнина от 380 000 лв. Осъденият не е платил нито стотинка от нея на семейството на мъртвия командос Емил Шарков. Водят се дела за разваляне на сделката, с която фиктивен собственик на имотите му срещу 6000 лв. стана пожарникарят от Стара Загора Пламен Профиров - племенник на майка му Стефанка. “Със сигурност тези акъли са от други, осъдени на доживотен затвор, само те комуникират. Те там всички пишат, претендират, но досега не е имало такъв колосален иск, и то не само срещу държавата, а и срещу ЕС”, коментират търновски юристи. В града подозират, че зад стените на Ловешкия затвор Петко се е запознал с Георги Вълев от Килърите, който излежава доживотна присъда за поръчителство на две убийства. Търновският бизнесмен бе преместен в Плевен в края на 2018 г. заради заговор за бягството му от килията. Другата причина - води дела срещу всички възможни ведомства и се бе превърнал в съдебен турист из България. Вълев вероятно е споделил опит с лясковчанина как да запълва времето си в килията и да си осигурява излизане. Не се изключва възможността искът на Петков да е остойностен и оформен от адвокати. “По принцип няма пречка осъдените да комуникират с юристи, но няма данни такъв да му е помагал. Ако го е писал адвокат, щеше да има повече конкретни вреди, причинно-следствени връзки”, коментираха вещи в правото. Според тях шансовете Петко Стрелеца да се превърне в Петко Милионера клонят към нула. Той първо трябва да докаже, че някои от тези действия на полиция и прокуратура, извършени спрямо него, са незаконосъобразни. А в случая нито едно не е отменено по законовия ред. Няма и причинно-следствена връзка между извършваните му проверки и претендираните нематериални щети - “яд, нерви, безпокойство, стрес, липса на желание за живот, обективирани в защитна реакция на организма”. Затворникът е направил и 21 доказателствени искания, включително и за разпит на четирима свидетели. Изрично е посочил, че в първото съдебно заседание ще каже имената им, но твърде вероятно е една от тях да е 81-годишната му майка. Баба Стефанка продължава да живее в Лясковец Съгражданите ѝ казват, че е в отлична форма и често я виждат да ходи пеша към Евангелската църква в Горна Оряховица. Старицата бе подслонена там след погрома от престрелката в дома ѝ. Хората от църквата бяха плътно до нея по време на опита на прокуратурата да я изпрати за принудително освидетелстване в психиатрия. Осигуриха адвокати за нея и сина ѝ. Пет години по-късно баба Стефанка предпочитала да контактува основно с тях.", "date": "2019.05.06", "title": "Петко Стрелеца от Лясковец иска да стане Петко Милионера"}
{"url": "https://www.24chasa.bg/novini/article/7437363", "text": "„В с. Копривец виждам смисъла от работа ни - парите от ЕС да стигнат до всеки човек и да влязат в най-малките села. Надявам се да продължите в същия дух и да се възползвате от всяка възможност за финансиране“. Това каза в село Копривец кандидатът за евродепутат от листата на ГЕРБ и СДС за изборите за Европейски парламент Андрей Новаков, който заедно с колегата си Ева Майдел се срещнаха този следобед с жителите на село Копривец /Община Бяла/. Заедно с тях бяха Пламен Нунев – областен координатор на ГЕРБ – Русе и народен представител, колегите му Светлана Ангелова и Андриан Райков, кметът на Община Бяла Димитър Славов, председателят на Общински съвет – Бяла Мариан Антонов, общински съветници и др. „Ние сме тези, които заставаме с лицата си да ви кажем какво сме свършили и се борим за Вашето доверие“, добави Новаков и подчерта стореното от Ева Майдел като евродепутат по отношение значителното намаление на таксите върху парични преводи в държавите от Европейския съюз. Кандидатите за евродепутати се запознаха с изграждането на спортна и предстоящото строителство на стрийт фитнес площадка в населеното място. Кметът Емил Георгиев обясни, че разчита на висока активност по време на евроизборите на 26 май, тъй като по време на предходния вот през 2014 години тук е отчетен най – висок резултат за ГЕРБ в Община Бяла. „Поставяме си за цел 3-те милиарда, за които се пребори Андрей Новаков, да влязат в българската икономика и да достигнат до всяко едно място – Копривец, Бяла, Русе, за да може младите хора да останат тук. Тези, които са в чужбина, нека се завърнат, но за да стане това, трябва да има нов път, стрийтфитнес площадка и много други неща, които да подобрят условията за живот в селата“, каза пред събралите се жители на Копривец Ева Майдел. „Работили сме със сърце и душа за България и за развитието й. Търсим Вашата подкрепа с номер 12 в бюлетината, за да продължим започнатото и след 26 май“, отбеляза в заключение Ева Майдел. По – късно бе посетено и беленското село Дряновец, където при срещата в пенсионерския клуб кметът Тихомир Йорданов изрази своята благодарност към евродепутатите за активната им работа досега. Чрез Програмата за развитие на селските райони в населеното място също са реализирани проекти с европейски средства, посочи той.", "date": "2019.05.06", "title": "Андрей Новаков: В с. Копривец виждам смисъла от работата ни - парите от ЕС стигат до всеки човек"}
{"url": "https://www.24chasa.bg/novini/article/7437380", "text": "Вторият кръг на президентските избори в Северна Македония премина спокойно и беше добре организиран, но някои недостатъци в законовата рамка остават причина за безпокойство, заявиха международни наблюдатели в предварително изявление, публикувано днес, предаде МИА, цитирана от БТА.  \"Вчерашната засилена избирателна активност показва решимостта на населението да се обедини и да се заеме с предизвикателствата, пред които е изправена страната. Сега зависи от политическото ръководство да чуе това послание и да предприеме реални реформи\", заяви Серен Мобурн, специален координатор и лидер на краткосрочната наблюдателна мисия на Организацията за сигурност и сътрудничество в Европа (ОССЕ). Около 1,8 милиона гласоподаватели имаха право да пуснат своите бюлетини в 3396 избирателни секции в страната. Предизборната кампания премина в спокойна атмосфера. Изборните власти извършиха подготовката за втория кръг на изборите професионално и безпристрастно и като цяло се ползваха с обществено доверие, посочват международните наблюдатели. Те обаче обръщат внимание на факта, че граждани, чиито документи за самоличност са изтекли, са били изключени от гласуването. Също така изискваната избирателна активност от 40 процента, която бе постигната вчера, създава условия за потенциално повтаряне на изборите - безпокойство, което бе изразено по-рано от Службата за демократични институции и човешки права към ОССЕ. \"Гласуването на втория кръг от президентските избори беше добре организирано и гласоподавателите, както и на първия кръг, можеха свободно да направят своя избор. Но изборите не се ограничават само до изборния ден. Делегацията на Парламентарната асамблея на Съвета на Европа (ПАСЕ) смята, че някои проблеми в изборния процес остават нерешени, по-специално нуждата от реформиране на изборния кодекс и като цяло на политическата система, за да се осигури активното участие на гражданите, независимо от етническия им произход\", заяви Мари-Кристин Дало, ръководител на делегацията на ПАСЕ. \"От ключово значение е да се засили прозрачността и контрола над финансирането на предизборната кампания. Въпросите за членството в ЕС и НАТО не трябва да отклоняват вниманието от текущите проблеми в електоралния процес\", посочи още тя, като добави, че ПАСЕ и Венецианската комисия са готови да помогнат на властите в Северна Македония за прилагане на необходимите реформи.", "date": "2019.05.06", "title": "Вторият кръг на изборите в Северна Македония премина спокойно, но някои законови недостатъци остават"}
{"url": "https://www.24chasa.bg/novini/article/7437476", "text": "Над 15 000 души от всички части на страната, високопоставени представители, вярващи и чуждестранни гости от съседни страни се очаква да се стекат утре по улиците на Скопие, за да присъстват на историческото посещение на папа Франциск в Северна Македония утре, предаде МИА, цитирана от БТА.  В сила ще бъдат строги мерки за сигурност и ограничения на трафика. На хората, които пътуват, се препоръчва да използват обществения транспорт, който ще е безплатен, а на жителите, идващи от други градове - да използват влак до Скопие, който също ще е безплатен. Заради посещението на папата утрешният ден е обявен за неработен в столицата на Северна Македония, като основните и средни училища също ще бъдат затворени. \"За Република Северна Македония, за католическата й общност и за членовете на всички останали религиозни общности посещението на папата е историческо събитие. Неговото пътуване в този ключов период за нашата страна, когато осъществяваме европейските и евроатлантическите си стремежи, засилва нашата сплотеност и способства за подобряване на регионалния и световен мир\", заяви държавният секретар в министерството на външните работи Виктор Димовски.", "date": "2019.05.06", "title": "Над 15 000 души се очаква да се съберат утре в центъра на Скопие за посещението \nна папа Франциск"}
{"url": "https://www.24chasa.bg/novini/article/7437228", "text": "Голям пожар избухна в търговски център в село Афумац, недалеч от Букурещ, а огромни кълба черен дим достигнаха околовръстното шосе на румънската столица и наложиха спиране на трафика, съобщава Медиафакс, цитирана от БТА.  Трима души, включително бременна жена, са приети в болница. Един мъж е получил наранявания на ръката, след като се опитал да счупи прозорец по време на пожара. Друг мъж и бременна жена са приети в болница заради интоксикация в резултат на вдишването на дим. Пожарът е засегнал площ от 5000 квадратни метра, съобщи Службата за извънредни ситуации в Букурещ и окръг Илфов. На място са изпратени над 30 пожарни коли, както и три екипа на службата за спешна помощ. Според пожарникарите огънят се разраства бързо, а в сградата на търговския център не може да се влезе заради силните пламъци. Гражданите бяха информирани чрез системата Ro-Alert, която изпраща предупреждения на мобилните телефони, да избягват зоната в района на пожара.", "date": "2019.05.06", "title": "Голям пожар избухна в търговски център недалеч от Букурещ, трима души в болница"}
{"url": "https://www.24chasa.bg/novini/article/7437093", "text": "Парламентарното заседание, на което официално ще встъпи в длъжност новоизбраният президент на Република Северна Македония Стево Пендаровски, ще се състои на 12 май, неделя, съобщава МИА. Пендаровски ще произнесе тържествена реч пред народните представители и официално ще започне мандатът му като пети президент на страната, предава БТА. На тази дата изтича и мандатът на досегашния държавен глава Георге Иванов. Пендаровски, който беше подкрепен от управляващия СДМС и коалиционните му партньори, спечели втория кръг на президентските избори вчера срещу кандидатката на опозицията Гордана Силяновска-Давкова. За Пендаровски гласуваха 436 212 души или 51,66 процента от гласовете, а Силяновска-Давкова, която бе подкрепена от ВМРО-ДПМНЕ и коалиционните му партньори, получи 377 713 гласа или 44,73 процента. Избирателната активност беше 46,70 процента.", "date": "2019.05.06", "title": "Президентът на Северна Македония официално встъпва в длъжност на 12 май"}
{"url": "https://www.24chasa.bg/novini/article/7437115", "text": "Полицейски участък в Североизточен Париж е затворен от вчера поради нашествие на бълхи или дървеници, които са ухапали множество служители и са направили условията за работа недопустими, предаде Франс прес, цитирайки изявление на полицейски синдикат. \"От много дни служителите на участък 19 (в 19-и район на Париж) са подложени на нашествие на бълхи, което води до НЕДОПУСТИМИ условия за работа!!!\", се казва във вчерашно изявление на синдиката. Според него служителите са се консултирали с лекари за множество ухапвания от насекоми, предаде БТА. \"Още по-лошо, има опасност някои от тези паразити да бъдат отнесени в домовете им, заразявайки по този начин семействата им\", се предупреждава в изявлението. Макар че управлението е затворено за външни лица от вчера, служителите продължават да работят в сградата, подчерта представител на синдиката. Според него все още не е ясно дали насекомите са бълхи, дървеници или и двете. Ситуацията остава непроменена от три седмици, макар че са правени пет опита за премахването им, но дезинфекцията е била частична. Водещият полицейски синдикат призова за затваряне на участъка до пълната му дезинфекция.", "date": "2019.05.06", "title": "Френско полицейско управление беше затворено след нашествие на бълхи"}
{"url": "https://www.24chasa.bg/novini/article/7437120", "text": "Започна срещата на папа Франциск с католическата общност. В квартал \"Секирово\" в Раковски - в църквата \"Св. Архангел Михаил\", започна срещата на папа Франциск с католическата общност в България. Хиляди са дошли в малкия град, за да зърнат Светия отец по време на апостолическото му посещение у нас, съобщава БТА.", "date": "2019.05.06", "title": "Гледайте на живо срещата на папата с католическата общност (Видео)"}
{"url": "https://www.24chasa.bg/novini/article/7436849", "text": "Оценените щети от въвеждането на 100-процентови мита за сръбски стоки в Косово на годишна база възлиза на 500 милиона евро, но много по-голяма е щетата за Сърбия от блокадата на политическия диалог с Прищина, заяви днес сръбският министър на търговията Расим Ляич за телевизия Пинк. Министърът каза, че въпросът за митата е станал не само парадигма на отношенията между Сърбия и Косово, но представлява и сериозна вътрешна тема в самото Косово, използвана от партиите за събиране на политически точки преди изборите през 2020 г., предава БТА. За премиера Рамуш Харадинай митата са начин за вдигане на политическия рейтинг, а по-рано президентът Хашим Тачи заяви, че негови министри са предложили тази мярка, припомни Ляич. Според министъра САЩ и ЕС трябва да окажат натиск за отмяна на митата. \"Ясно е, че ЕС и САЩ вложиха много в концепцията за независимост на Косово и сега се намират пред дилемата между подкрепата за Косово и ситуацията, за която сами казват, че не отговаря на обичайната политическа практика за свободно движение на хора, стоки и капитали\", коментира Ляич.", "date": "2019.05.06", "title": "Сърбия: Политическите щети от косовските мита са по-големи от икономическите"}
{"url": "https://www.24chasa.bg/novini/article/7436859", "text": "Два военни кораба на САЩ са преминали близо до острови в Южнокитайско море, към които Китай предявява териториални претенции, предаде Ройтерс, цитирайки американските въоръжени сили. Тази стъпка разгневи Пекин в момент на обтегнати отношения между двете най-големи икономики, предаде БТА. Южнокитайско море е една от конфликтните точки в отношенията между САЩ и Китай. Сред другите двустранни проблеми се включват търговска война, санкциите на САЩ и Тайван, отбелязва Ройтерс. Американският президент Доналд Тръмп засили рязко натиска върху Китай за постигане на търговско споразумение, като обяви, че тази седмица ще увеличи митата на китайски стоки на стойност 200 милиарда долара и скоро ще наложи мита и върху стоки за още стотици милиарди. Два американски ескадрени миноносеца с управляеми ракети са преминали на 12 морски мили (около 22 км) от рифовете Гейвън и Джонсън от спорните острови Спратли в Южнокитайско море, съобщи военен говорител пред Ройтерс. Говорител на Седми американски флот заяви, че \"невинното преминаване\" е имало за цел \"да оспори прекомерните морски претенции и да запази достъпа до морските пътища според международния закон\". Американските въоръжени сили заемат отдавна позицията, че извършват операции по цял свят, включително в райони, над които имат претенции съюзници на САЩ и че операциите не са свързани с политическите съображения, припомня Ройтерс. Говорител на китайското външно министерство заяви, че американските кораби са навлезли във водите край островите без разрешението на Пекин и китайските ВМС са ги предупредили да напуснат района. Китай окачестви действията на американските кораби като нарушения на суверенитета на страната и подчерта, че те \"вредят на мира и сигурността в съответните морета\".", "date": "2019.05.06", "title": "Два военни кораба на САЩ преминаха през спорен район на Южнокитайско море"}
{"url": "https://www.24chasa.bg/novini/article/7436869", "text": "Група експерти по биоразнообразието към ООН предупреждават, че 1 милион видове от съществуващите 8 милиона, са застрашени от изчезване и тази тенденция се ускорява, предават Франс прес и Ройтерс. Агенциите цитират доклад на Междуправителствената платформа за биологично разнообразие и екосистемни услуги /IPBES/. В него е обрисувана мрачна картина за бъдещето на човечеството, в случай че не настъпят бързи и значителни промени в моделите ни на производство и потребление, предава БТА. \"Ние подкопаваме самите основи на нашите икономики, на нашите средства за съществуване, на хранителната ни обезпеченост, на здравето ни и на качеството ни на живот в глобален мащаб\", изтъква Робърт Уотсън, председател на IPBES. Обезлесяване, интензивно земеделие, сръхулов на риба, повсеместна урбанизация,минна промишленост - 75 процента от околната среда е била силно изменена вследствие на човешката дейност, като не са били пощадени и 66 процента от морската среда. В резултат на всичко това около 1 милион видове, представители на флората и фауната, са застрашени от изчезване, като много от тях ще бъдат заличени в следващите десетилетия. Изправени сме пред шестото масово изчезване на видове в историята на планетата и първото, предизвикано от човешката дейност. То може да бъде предотвратено само при условие, че се вземат бързи и решителни мерки. Загубата на биоразнообразието заплашва човечеството в същата степен, както и климатичните промени. Петте главни причини за изчезването на биологичните видове в наши дни са неправилното използване на земята /интензивно селско стопанство, обезлесяване/, директната експлоатация на ресурсите / лов, риболов/, климатичните промени, замърсяването на околната среда и инвазивните видове.", "date": "2019.05.06", "title": "Експерти предупреждават: 1 милион видове \nса застрашени от изчезване"}
{"url": "https://www.24chasa.bg/novini/article/7436875", "text": "\"Аз в София заварих същите неща - бяха си взели градинките. В плана на Пловдив това остава парк, разпоредил съм го. Ще остане зелен този парк. Другото нещо, което ще правим с министъра на финансите, е околовръстното на Пловдив\". Това заяви премиерът Бойко Борисов в областния град за парка зад хотел \"Санкт Петербург\". \"Защо искат да опорочат едно такова силно политическо посещение? Едва ли не дошъл да ни докара мигранти. Той се наведе и целуна на патриарха иконата. Веднага си облече дрехата (омофора) - подарък от мен. Дайте да се радваме\", каза той по повод негативни коментари за визитата на папа Франциск в България.", "date": "2019.05.06", "title": "Борисов: Папата веднага си облече моя подарък (Видео)"}
{"url": "https://www.24chasa.bg/novini/article/7436716", "text": "Неотдавна в Пекин се проведе втора кръгла маса, посветена на енергийното сътрудничество в рамките на инициатива „Един пояс, един път\". В нея взеха участие представители от Китай, Русия, Саудитска Арабия, Узбекистан, Мианмар и Мозамбик, предава  . По време на дискусиите те посочиха, че общите проекти в нефтената и газова сфера са взаимноизгодни, съдействат за въвеждането на иновации в управлението и стопанисването, повишаване на социалната отговорност и подобряване на устойчивото развитие. Експертите се обединиха около виждането, че икономическото сътрудничество е важна част от инициатива „Един пояс, един път\", посочвайки, че общите енергийни проекти в газовата и нефтена сфера се нуждаят от многостранно отваряне, общи инвестиции, съвместно поемане на рисковете и споделяне на ползите. Страните трябва да се придържат към основните принципи на „Един пояс, един път\" за „съвместно обсъждане, изграждане и споделяне\", тъй като това ще помогне сътрудничеството в енергийната сфера да прерасне в общност на интереси, бе изтъкнато още на форума.", "date": "2019.05.06", "title": "В Пекин се проведе кръгла маса за енергийното сътрудничество в обхвата на „Един пояс, един път\""}
{"url": "https://www.24chasa.bg/novini/article/7436925", "text": "Китай отхвърли предположението, че ще разговаря със САЩ и Русия за ново споразумение за съкращаване на ядрените оръжия, като заяви, че няма да участва в никакви тристранни преговори по ядрено разоръжаване, предаде Ройтерс. Президентът на САЩ Доналд Тръмп заяви, че в петък е обсъдил с руския си колега Владимир Путин възможността за ново споразумение, в което евентуално да бъде включен и Китай, за да обхване водещите три световни ядрени сили, предава БТА. Говорителят на китайско външно министерство Гън Шуан заяви, че ядрените сили на страната му са \"на най-ниското равнище\" в приоритетите на националната сигурност и че не може да се сравняват с тези на САЩ и Русия. \"Китай е против това други страни да се изказват неуместно за Китай по въпроса за контрола над въоръженията и няма да участва в никакви тристранни преговори по споразумение за ядрено разоръжаване\", заяви Гън в отговор на въпрос за изказването на Тръмп. Китай винаги е призовавал за пълна забрана и цялостно унищожаване на ядрените оръжия, добави той. Пекин смята, че страните с най-големите ядрени арсенали носят особена отговорност за ядреното разоръжаване и трябва да продължат да съкращават ядрените си оръжия по проверим и необратим начин, създавайки условия и други страни да участват, заяви говорителят на китайското външно министерство.", "date": "2019.05.06", "title": "Китай отказа да преговаря със САЩ и Русия за контрол на ядрените оръжия"}
{"url": "https://www.24chasa.bg/novini/article/7436928", "text": "Генералният секретар на НАТО Йенс Столтенберг ще посети днес Турция на фона на растящото напрежение между Анкара и Вашингтон заради покупката на руски системи С-400 от страна на Турция, предаде ДПА. В интервю за Анадолската агенция вчера Столтенберг каза, че насърчава \"съществуващия диалог\" между Турция и САЩ за руските С-400. Той обаче приветства и \"дискусиите за възможно снабдяване на Турция с американски системи Пейтриът\" като знак, че той може да подтикне турските лидери да преразгледат позицията си за С-400. Турският президент Реджеп Тайип Ердоган многократно заявява, че няма да се откаже от сделката за С-400 въпреки нарастващия натиск от Вашингтон, включително и заплахи със санкции. Вашингтон обяви, че е технически невъзможно Турция да използва едновременно руските системи С-400 и американските изтребители Ф-35. \"Осигуряването на военно оборудване на дадена страна е въпрос на национално решение\", каза Столтенберг в интервюто за Анадолската агенция, но добави, че вътрешната оперативност на силите на НАТО е основно условие за изпълнение на операциите и мисиите на алианса. Миналия месец Ердоган нарече покупката на С-400 \"суверенно право\" на Турция. Столтенбрег ще се срещне днес с Ердоган в 3 часа местно време. Неговото посещение е по повод 25 години от създаването на програмата Средиземноморски диалог, създадена през 1994 г. с мотива, че европейската сигурност е свързана със стабилността в Средиземноморието.", "date": "2019.05.06", "title": "Столтенберг в Турция на фона на растящото напрежение със САЩ заради руските С-400"}
{"url": "https://www.24chasa.bg/novini/article/7436992", "text": "Лидерът на Сръбската радикална партия Воислав Шешел заяви, че държавата Сърбия трябва да изпрати официална покана на приятелските страни Русия и Китай да се включат в състава на КейФОР /силите на НАТО в Косово/, за да има \"поне някакво равновесие\", предаде Танюг. \"Не всичко е изгубено, а е изгубено много\", каза Шешел за телевизия Пинк снощи. Той заяви, че Русия и Китай имат право да се включат в КейФОР на базата на Резолюция 1244 на Съвета за сигурност на ООН, в който и двете страни са постоянни членки, предаде БТА. Шешел каза, че не му е ясно предложението на Александър Вучич за \"разграничаване\" с Косово и той лично предпочита термина \"разделяне\" на две административни части - сръбска и албанска, с абсолютна автономия за косовските албанци. \"Бих дал на албанците всичко, освен независима държава. При това митническата политика и охраната на границите да останат под държавен контрол /на Сърбия/\", уточни той.", "date": "2019.05.06", "title": "Сръбски лидер: Русия и Китай да се включат \nв силите на НАТО в Косово"}
{"url": "https://www.24chasa.bg/novini/article/7436997", "text": "ЕС и НАТО са обсъдили заплахите онлайн в навечерието на изборите за евродепутати по-късно този месец, съобщи Европейската комисия. Участниците в срещата са разговаряли за възможните опасности и необходимите мерки, които могат да бъдат предприети в областта на информационните системи. Било е препоръчано да се следи особено за фишинг и удари по сървъри с невъзможен за обработка брой заявки от външни адреси (DDS), предава БТА. Според експертите е необходимо потребителите да бъдат допълнително ограмотявани за опасностите от фишинга, при който злосторникът цели да извлече лични данни от жертвата. Експертите са настояли правителствата и електронната индустрия да продължат да докладват за наблюдаваните заплахи, се посочва в съобщението.", "date": "2019.05.06", "title": "ЕС и НАТО обсъдиха заплахите онлайн в навечерието на изборите за евродепутати"}
{"url": "https://www.24chasa.bg/novini/article/7436999", "text": "Министърът на културата на Северна Македония Асаф Адеми днес подаде оставка, предаде агенция МИА. Адеми съобщи това на пресконференция, обяснявайки решението си със здравословни проблеми, предава БТА. Асаф Адеми е вторият министър на културата в правителството на Зоран Заев. Преди него министерството бе ръководено от Роберт Алагьозовски.", "date": "2019.05.06", "title": "Министърът на културата на Северна Македония подаде оставка"}
{"url": "https://www.24chasa.bg/novini/article/7437028", "text": "Над половината от българите са на мнение, че икономическото развитие не трябва да ощетява природата в защитени зони като \"Натура 2000\". Това показват данни от проучване на общественото мнение, представени от Европейската комисия. Според отговорите на българските участници в допитването, 51 на сто настояват в тези зони икономическата дейност да бъде изцяло забранена, а 45 на сто допускат строителство само при изключителен обществен интерес и при пълно възстановяване на увредената природа. Данните показват, че 41 процента от българите са чували и знаят за \"Натура 2000\", а 35 на сто само са чували. За сравнение в ЕС 70 на сто от хората заявяват, че никога не са чували това наименование. Над 70 на сто от всички отговори показват, че хората понасят основната отговорност за състоянието на природата. Сред щетите, нанасяни на околната среда, на първите места отговорилите поставят замърсяването на въздуха, почвата и водата, както и съответните отражения в промените на времето.", "date": "2019.05.06", "title": "ЕК: Над 50% от българите искат икономическото развитие да не е в ущърб на дивата природа"}
{"url": "https://www.24chasa.bg/novini/article/7437040", "text": "Опитите за сваляне от власт на президента на Венецуела Николас Мадуро са част от план на американското Централно разузнавателно управление, заяви в Москва венецуелският външен министър Хорхе Ареаса, цитиран от ТАСС. \"Това е целта на плана на ЦРУ съвместно с опозицията във Венецуела. Той се свежда до сваляне на правителството на Мадуро и присвояване на природните богатства на страната ни, още повече, че тези богатства се контролират от народа ни в резултат на социалистическа революция. Именно това се опитваме да избегнем. Не искаме венецуелският народ да страда\", каза Ареаса. Той добави, че държавното ръководство на Венецуела се е обърнало към държавния секретар на САЩ Майк Помпейо с искане за диалог, предава БТА. \"Не е нужно да се действа силово, не е нужен държавен преврат, имаме демократични институции, настъпи време за диалог. Нека администрацията на САЩ разреши на венецуелската опозиция да седне с нас на масата за преговори\", каза Ареаса. На 30 април група военни във Венецуела се обяви на страната на опозиционния лидер Хуан Гуайдо, а след това в страната се състояха масови антиправителствени демонстрации. При сблъсъци със силите на реда бяха убити четирима души, а стотици бяха ранени. По данни на неправителствени организации на 30 април и 1 май са задържани най-малко 240 демонстранти. Възможно е да бъде увеличен численият състав на групата руски военни специалисти, които работят във Венецуела в рамките на военнотехническото сътрудничество, заяви Ареаса. В края на март във Венецуела пристигнаха два самолета с руски военнослужещи. Руският външен министър Сергей Лавров тогава заяви, че руските военни са на територията на Венецуела за ремонт на техника в рамките на споразумение за военнотехническо сътрудничество между Москва и Каракас, отбелязва ТАСС.", "date": "2019.05.06", "title": "Венецуелски министър: ЦРУ планира сваляне на правителството на Мадуро"}
{"url": "https://www.24chasa.bg/novini/article/7437042", "text": "Пътници от подпалилия се самолет, който кацна аварийно на летище \"Шереметиево\" в Москва, са заснели началото на пожара. Кадрите се появиха в YouTube. В началото на видеото се вижда как лявото крило на самолета пламва, а по-късно огънят се разпростира и по самата писта. При тази гледка паника обхваща пасажерите и започват да се чуват викове. Те са последвани от призиви за спокойствие, вероятно от член на екипажа. При инцидента загинаха 41 души, сред които и две деца, от общо 78 човека на борда на самолета. На машината се наложило да кацне аварийно поради технически причини.", "date": "2019.05.06", "title": "Пътници от подпалилия се самолет в Москва заснели началото на пожара, вижте ужаса отвътре (Видео)"}
{"url": "https://www.24chasa.bg/novini/article/7437056", "text": "Кипър издаде международни заповеди за арест на екипажа на турски сондажен кораб, който прави проучвания за природен газ в изключителната икономическа зона на Кипър, предаде ДПА. Кипърският държавен секретар Василис Палмас заяви за радио Актив, че заповедите са били издадени, тъй като екипажът провежда проучвания без разрешение от правителството в Никозия, предава БТА. Палмас предупреди, че \"тези, които участват в незаконни дейности, може да бъдат арестувани\". Министерството на външните работи на Кипър заяви, че ще повдигне въпроса на срещата на върха на Европейския съюз на 9 май. В шелфа и в изключителната икономическа зона на Кипър са открити големи залежи на природен газ. През 2011 г. американската компания Нобъл енерджи откри залежи от около 140 милиарда кубически метра. Анкара, която оспорва границите на изключителната икономическа зона на Кипър, изпрати в района кораба Фатих, който от събота сутринта се намира в изключителната зона. Турция заявява, че сондажите ще продължат четири месеца до 3 септември. Решението за изпращането на турския сондажен кораб беше критикувано от ЕС, САЩ, както и от Гърция. Ръководителката на европейската дипломация Федерика Могерини заяви в събота, че е силно обезпокоена от намеренията на Турция да извършва сондажи в изключителната икономическа зона на Кипър. Тя призова Анкара да се въздържа от незаконни действия. Американският Държавен департамент съобщи снощи, че САЩ смятат за провокационно решението на Турция да започне морски сондажи в изключителната икономическа зона на Кипър и настояват тези операции да бъдат спрени. Турция обаче твърди, че действията й са легитимни от гледна точка на международното право.", "date": "2019.05.06", "title": "Кипър издаде международни заповеди за арест на екипажа на турски сондажен кораб"}
{"url": "https://www.24chasa.bg/novini/article/7436757", "text": "Вчера бе закрито 125-то китайско изложение за внос и износ в Гуанджоу. Тази година участниците в него бяха по-малко от миналата, но по-широко бе представянето на компании от страни в обхвата на инициативата „Един пояс, един път\". Обемът на сключените от тях сделки нарасна с около 10% спрямо миналогодишното издание, предава  . Общият брой на участниците бе около 200 000 от 213 държави и региони, което е намаление с 3,9% спрямо изложението през пролетта на миналата година. Обемът на сделките бе около 29,7 милиарда долара или спад от 1,1% на годишна база. Говорителят на изложението Сиу Бин коментира, че в момента външната търговия на Китай е изправена пред редица трудности и неясноти, които създават натиск от спад. По думите му, тазгодишните участници са показали положителен напредък по отношение качеството на предлаганите от тях продукти. Китайските компании от своя страна са демонстрирали нови предимства в международната конкуренция. Обемът на сделките за износ в страните и регионите от инициативата „Един пояс, един път\" е достигнал 10,6 милиарда долара, което е увеличение с 9,9% в сравнение с миналата година. Това представлява 35,8% от общия обем на сключените контракти.", "date": "2019.05.06", "title": "Приключи 125-то изложение за внос и износ в Гуанджоу"}
{"url": "https://www.24chasa.bg/novini/article/7437058", "text": "25 кардинали, които придружават папа Франциск в Раковски, обядваха крем супа от зеленчуци с трюфели, печено свинско с картофено пюре и сос от манатарки, а за десерт - ягоди. Обеднтоо меню им беше приготвено на място от шеф Манчев. \"Много го харесаха. Изядоха си с апетит порциите\", каза пред \"24 часа\" топ готвачът. В момента той е в храма \"Св. Архангел Михаил\" в кв.\"Секирово\", където се очаква да започне срещата на папата със 750 католици. Целият квартал е окупиран от вярващи, които ще го приветстват. Деца са подготвили програма с танци, а подбраните богомолци са заели местата си в храма. \"Много се вълнувам. Сърцето ми прелива от радост\", каза 70-годишната Ивана Терзийска. Младият баща Георги Плачков пък дойде със сина си Мартин, на година и 3 месеца, и каза, че изключително се вълнува за срещата със Светия отец.", "date": "2019.05.06", "title": "Шеф Манчев нагости 25 кардинали с печено свинско и супа с трюфели (Снимки)"}
{"url": "https://www.24chasa.bg/novini/article/7436473", "text": "Тържествен водосвет на бойните знамена и знамената светини на Българската армия беше отслужен днес по повод на Деня на храбростта и празник на армията - 6 май. Ритуалът, посветен на християнския празник Гергьовден, който се чества като празник на Българската армия, отслужи Мелнишкият епископ Герасим с молитвеното участие на патриарх Неофит, предаде БТА. В него участваха представителни формирования на Националната гвардейска част и знаменен взвод със Самарското знаме, щандарта на Първи конен полк, знамето на 30-ти пехотен Шейновски полк, знамето на 23-ти пехотен Шипченски полк, знамето на 15-ти пехотен Ломски полк, знамето на 13-ти пехотен Рилски полк, знамето на 6-ти пехотен Търновски полк и знамето на 25-ти пехотен Драгомански полк. Армейските знамена бяха поръсени със светена вода. Президентът и върховен главнокомандващ на въоръжените сили Румен Радев прие строя на почетния караул. Държавният глава поднесе венец на Паметника на Незнайния воин. Беше изпълнен националният химн от гвардейския духов оркестър. Ритуалът завърши с тържествен марш на гвардейците, а след водосвета ще се състои традиционният военен парад за празника, на площад \"Княз Александър Първи\". Сред присъствалите на водосвета бяха председателят на Народното събрание Цвета Караянчева, вицепрезидентът Илияна Йотова, вицепремиерът и министър на отбраната Красимир Каракачанов, началникът на отбраната генерал Андрей Боцев, омбудсманът Мая Манолова, столичният кмет Йорданка Фандъкова, бившият премиер Симеон Сакскобургготски, политици, депутати, висши военни, дипломати, ветерани, граждани.", "date": "2019.05.06", "title": "Тържествен водосвет на бойните знамена за 6-и май (Снимки и видео)"}
{"url": "https://www.24chasa.bg/novini/article/7436477", "text": "Президентът на Албания Илир Мета поздрави Стево Пендаровски за победата на президентските избори в Северна Македония, предаде агенция МИА. В телефонен разговор Мета е изразил пред Пендаровски увереност, че двете страни ще продължат да насърчават отличното сътрудничество и в бъдеще и да укрепват евроатлантическите перспективи пред региона, предава БТА. Медиите в Албания подробно информираха за втория кръг от президентските избори в Северна Македония, като акцентираха върху спокойната, честна и демократична атмосфера в изборния ден, както и върху \"ключовата роля на албанските гласоподаватели в избора на нов президент\", отбелязва МИА. Европейският комисар за разширяването и политиката на добросъседство Йоханес Хан също поздрави Стево Пендаровски за победата на президентските избори в Северна Македония, предаде агенция МИА от Брюксел. В съобщение в Туитър Хан посочи, че Северна Македония може да разчита на подкрепата на ЕС. \"Очаквам с нетърпение да продължим сътрудничеството по дневния ред на европейските реформи с оглед на заключенията на Съвета (на ЕС) от миналата година, които откриват пътя за започване на преговори по присъединяване през юни 2019 г.\", написа Йоханес Хан в Туитър. Генералният секретар на НАТО Йенс Столтенберг съюо честити на новия президент на Северна Македония Стево Пендаровски победата на изборите, предаде агенция МИА. \"С нетърпение чакам да работя с вас за приемането на Северна Македония като 30-та членка на НАТО\", написа Столтенберг в Туитър. Кандидатът на управляващата коалиция Стево Пендаровски спечели на втори президентските избори в неделя, смятани за тест за правителството, което очаква да получи през юни датата за започване на преговори за членство в ЕС и присъединяване към НАТО.", "date": "2019.05.06", "title": "Лидери поздравиха Пендаровски за победата на изборите в Северна Македония"}
{"url": "https://www.24chasa.bg/novini/article/7436487", "text": "\"Надявам се на чудо и синът ми да оздравее\", призна Красимира Белчева. Тя пристигна пред църквата \"Пресвето сърце Исусово\" със сина си в инвалидна количка. Момчето е шестокласник и съвсем скоро му предстои да мине през миропомазание. \"Това е част от първото причастие и представлява заздравяване във вярата\", обясни майката. На площада пред храма има още много хора - деца и възрастни - в инвалидни колички. Всички се надяват да бъдат благословени от папата и да оздравеят.", "date": "2019.05.06", "title": "Майки с болни деца чакат чудеса в Раковски"}
{"url": "https://www.24chasa.bg/novini/article/7436495", "text": "Към 9:00 часа по информация на посолството на България в Москва няма да данни за пострадали български граждани при  Консулът ни в Москва Николай Панайотов осъществи контакт с международния отдел на Министерството на извънредните ситуации в Руската федерация. Оттам категорично е потвърдено, че няма пострадали или загинали български граждани при инцидента на 5 май. Мисията ни поддържа непрекъснат контакт с руските власти. Това съобщиха от пресцентъра на Министверството на външните работи. Летище \"Шереметиево\" работи в щатен режим. Полетите към София не се пренасочват към други московски летища. По последни данни 41 души са загинали, от общо 78 души на борда. По информация на летището екипажът на самолета, пътуващ от Москва за Мурманск, е съобщил за неизправност след излитането и е решил да се върне на \"Шереметиево\". Самолетът е извършил аварийно кацане, след като на борда му е избухнал пожар, заяви пресслужбата на летището. При необходимост от съдействие българските граждани могат да се свържат с посолството ни в Москва на: Дежурен телефон в работно и извън работно време:+7 495 234 0226", "date": "2019.05.06", "title": "Външно: Няма загинали българи при самолетния инцидент в Москва (Видео)"}
{"url": "https://www.24chasa.bg/novini/article/7436493", "text": "Лидерът на най-голямата опозиционна партия в Северна Македония ВМРО-ДПМНЕ Християн Мицкоски заяви тази вечер, че вторият тур от президентските избори е бил белязан от злоупотреби, шантаж, заплахи, натиск и подкупи, предаде агенция МИА. \"Аз казах, че Гордана Силяновска-Давкова може да загуби на 5 май само чрез фалшификация или изборна измама и това се случи\", заяви Мицкоски. Той каза, че ВМРО-ДПМНЕ е спечелила в повечето градове на страната. \"Ако парламентарните избори бяха днес, ВМРО-ДПМНЕ щеше да спечели най-много депутатски места. ВМРО-ДПМНЕ отново е най-голямата политическа сила в Македония\", заяви опозиционният лидер, предава БТА. (...) тези власти знаят, че вече са в миналото и че ще паднат. Македония и нейният народ, ВМРО-ДПМНЕ и нейната коалиция ще го направят. Ние ще ги победим заедно с народа\", заяви Мицкоски и обеща \"политически ад\" за Зоран Заев и Стево Пендаровски. Председателят на Държавната избирателна комисия Оливер Дерковски съобщи, че според предварителните резултати кандидатът на управляващата коалиция Стево Пендаровски е получил 51,83 процента от гласовете на вчерашния втори тур от президентските избори. Гордана Силяновска-Давкова, която е кандидат на ВМРО-ДПМНЕ, е получила 44,57 на сто, според предварителните данни на Държавната избирателна комисия при обработени 98 процента от гласовете.", "date": "2019.05.06", "title": "Опозицията в Северна Македония: Шантаж, заплахи и подкупи белязаха 2-я тур на изборите"}
{"url": "https://www.24chasa.bg/novini/article/7436505", "text": "Кандидатът за президент на Северна Македония, подкрепен от управляващата левоцентристка коалиция, Стево Пендаровски печели втория тур на изборите, произведени в неделя, предадоха информационните агенции. Петдесет и шестгодишният Пендаровски е бивш съветник по националната сигурност на двама президенти и доскоро национален координатор по подготовката на страната за членство в НАТО. Той участва за втори път като кандидат за президентския пост, след като през 2014 г. бе победен от досегашния държавен глава Георге Иванов, предава БТА. Пендаровски се яви на изборите като общ кандидат на управляващите социалдемократи и по-малкия коалиционен партньор в правителството - етническия албански Демократичен съюз за интеграция (ДСИ). Неговата кандидатура бе подкрепена също от 29 по-малки политически партии. Стево Пендаровски е силен защитник на сделката за името с Гърция. Според него тя открива пред Северна Македония пътя към членство в НАТО и ЕС. Неговият лозунг \"Напред заедно\" отразява главната платформа на кампанията му за единство. Пендаровски превърна членството в НАТО и ЕС в ключова стратегическа цел, като заяви, че те ще донесат повече чуждестранни инвестиции, ще осигурят работни места и по-високи заплати и ще предотвратят напускането на страната от младите хора. Стево Пендаровски е роден на 3 април 1963 г. в Скопие. През 1987 г. е завършил Института по политика, право и социологически изследвания на Университета \"Кирил и Методий\" в Скопие. Пендаровски е професор по право. Автор е на няколко книги и на изследователски работи в сферата на международните отношения, националната сигурност, геополитиката, външната политика на САЩ и ЕС, и други. Владее английски, сръбски и хърватски език. В младежките си години е свирил на китара в рок група и се е занимавал с баскетбол. Съпругата на Пендаровски Елизабета Георгиевска е професор в Стоматологичния факултет на Университета \"Кирил и Методий\" в Скопие. Двамата имат син - Огнян.", "date": "2019.05.06", "title": "Членството в НАТО и ЕС е стратегическа цел за победителя на изборите в Северна Македония"}
{"url": "https://www.24chasa.bg/novini/article/7436508", "text": "В 82-милионна мюсюлманска Турция започна Рамазанът - месецът на постите. Тази сутрин, преди изгрева на слънцето, милиони турци станаха от сън, за да седнат на трапезите за първата традиционна мюсюлманска закуска сахур, с която започват постите, продължаващи до залез слънце. Спазващите ритуала не приемат храна и напитки, въздържат се от пушене и секс. Едва след като слънцето залезе и ходжата обяви от минарето края на поста, започва вечерята ифтар и масите се отрупват с храна и вкусотии, предава БТА. Рамазанът не означава само отказ от храна и напитки. Той заема важно място в живота на мюсюлманите, понеже е едно от правилата, които са застъпени в свещената им книга - Корана. Постът има смисъла на споделяне, за да може всеки мюсюлманин да се доближи до състоянието на бедните, гладните и страдащите хора. Традицията на Рамазана е семействата, близки и приятели да се събират край трапезата, на която има традиционни храни и вкусотии - фурми, супа, питки, пастърма, сладкиши, ядки. След вечерята ифтар се отива на молитва в джамията. Молитвите, наречени теравих намазъ, продължават през целия месец и в тях участват и жени. През дните на Разамана джамиите ще бъдат отворени през цялата нощ. Отвън те са украсени със светещи гирлянди с надписи \"Добре дошъл Рамазан - султанът на 11-те месеца\". През месеца на Рамазана държавните учреждения, общините, предприятията, фирмите променят графика на работното си време, за да улеснят хората, които спазват ритуала. Освен религиозните ритуали Рамазанът включва прояви от социален, културен и развлекателен характер, които се организират през топлите майски вечери и продължават до разсъмване. Редица общини, землячески организации и др. организират ифтари и в съседни страни като България, Северна Македония и др., където живеят турски и мюсюлмански общности. След поста, който продължава един месец, започва Шекер байрам.", "date": "2019.05.06", "title": "В Турция започна свещеният месец на постите Рамазан"}
{"url": "https://www.24chasa.bg/novini/article/7436513", "text": "Като сигнал към властите в Иран САЩ изпращат ударна група на военноморските си сили, начело със самолетоносача \"Ейбрахам Линкълн\", и тактическа група бомбардировачи в зоната на оперативна отговорност на Централното командване на въоръжените сили на САЩ (СЕНТКОМ), в която попадат Близкия изток и Африка, предадоха информационните агенции. Това е ясно послание, че всяко нападение срещу интересите на САЩ или техните съюзници ще бъде посрещнато с \"безпощадна сила\", заяви съветникът по националната сигурност Джон Болтън. По думите му решението е взето в отговор на поредица тревожни предупреждения и сигнали за увеличаване на напрежението, предава БТА. САЩ не искат война с режима в Иран, но ние сме напълно готови да отвърнем на всяко нападение, както от страна на свързани с Иран организации, така и от Корпуса на гвардейците на Ислямската революция, се посочва в изявление на Джон Болтън, цитирано от Ройтерс.", "date": "2019.05.06", "title": "САЩ пращат военни в Близкия изток и Африка като сигнал към Иран"}
{"url": "https://www.24chasa.bg/novini/article/7436516", "text": "Кандидатът на управляващата коалиция Стево Пендаровски ще бъде новият президент на Северна Македония, след като на втория тур от президентските избори вчера събра 436 212 гласа, или 51,66 процента, показват окончателните резултати на Централната избирателна комисия, цитирани от агенция МИА. Неговата съперничка, кандидатката на опозиционната партия ВМРО-ДПМНЕ Гордана Силяновска-Давкова, е събрала 377 713 гласа, или 44,73 процента. От общо 1 808 131 граждани с право на глас вчера са гласували 844 365, или 46,70 процента, предава БТА. При преброяването са констатирани 30 442 невалидни бюлетини, или 3,61 процента. Пендаровски ще бъде петият президент на страната и първият президент след промяната на името й. Преди него държавни глави бяха Киро Глигоров, Борис Трайковски, Бранко Цървенковски и Георге Иванов, който оглавява страната два последователни мандата. Президентът се избира за срок от пет години.", "date": "2019.05.06", "title": "Окончателно: С 51,66% Пендаровски печели президентските избори в Северна Македония"}
{"url": "https://www.24chasa.bg/novini/article/7436542", "text": "\"Малко са държавите, съхранили своето име, вяра и език през многовековни превратности и изпитания. И ако днес България е една от тях, то е защото нашият народ е осъзнал необходимостта от единството на меч, дух и слово. Летописите пазят безчет победи на войската ни. И в най-тежките дни на изпитание българският войник е бил последната саможертвена преграда. Затова за българина армията винаги е била символ на чест и храброст, доблест и държавност. През последните десетилетия войската ни преживя всякакви експерименти - недоимък, съкращения. Но тя винаги оцеляваше\". Това каза държавният глава по време на тържественото си слово по случай Деня на храбростта и празник на армията. Пореден призив към генералите да не мълчат пред действията на политиците направи президентът. Предният път, когато Радев отправи този призив преди месец, премиерът Бойко Борисов го запита дали не готви военен преврат. \"Армията най-сетне е във фокуса на финансовата политика на държавата. Но това ни поставя пред ново изпитание ефективно и ефикасно парите да се превърнат в отбранителни способности. Изисква зачитане на военната експертиза. Не само интензивен диалог между държавници и военни, но и активна позиция на генералитета. Безмълвието днес може да струва скъпо на подчинените ви и данъкоплатците утре\", обърна се Радев към генералите на 6-и май. \"Армията ще заеме своето място в обществото, защото е призвана да е стожер на стабилност, държавност и конституционен ред. Армията трябва да бъде опазена от политически вмешателства\", заяви още Радев. \"Българската армия е школа за патриотизъм и мъжество. На тях дължим признание. Денят на храбростта е и ден, в който да отдадем дължимото на тези, които въстават за демокрацията. Чест и слава за армията и всички храбри българи! Да живее България!\", завърши словото си държавният глава. В 10.00 часа той прие почетния строй на представителните части на Българската армия на площад \"Княз Александър I\". Министър-председателят Бойко Борисов също присъства на традиционния военен парад в София по повод Деня на храбростта и празника на Българската армия - 6 май. Това съобщи правителствената информационна служба. В парада на площад \"Княз Александър Първи\" участваха над 1000 военнослужещи от Въоръжените сили, 48 верижни и колесни бойни машини на Сухопътните войски и зенитно-ракетните формирования на Военновъздушните сили и десет вертолета и самолета от състава на военната ни авиация. По време на парада беше демонстрирана и ретро техника от времето на Втората световна война. При изпълнението на националния химн бяха изпълнени 20 артилерийски салюта.", "date": "2019.05.06", "title": "Румен Радев: Генерали, не мълчете, ще струва скъпо (Обновена)"}
{"url": "https://www.24chasa.bg/novini/article/7436520", "text": "Компанията Боинг заяви, че не е информирала пилотите и авиолиниите в продължение на месеци, че един от индикаторите за сигурност в пилотската кабина на самолетите от модела \"737 Макс\" не работи както трябва. Този факт бил съобщен на авиолиниите чак след като един от самолетите се разби в Индонезия година, предаде Асошиейтед прес. Предупредителният сигнал, наречен индикатор за \"ъгъла на атака\" (наклона на крилото спрямо въздушния поток) съобщава на пилотите дали някои от сензорите предава погрешна информация. Целта му е била да предупреждава пилотите за грешки в работата на сензорите, подобни на случилите се при катастрофите в Индонезия и Етиопия, предава БТА. Сензорът е работел при предишни модели на Боинг 737, но е бил изключен при самолетите \"737 Макс\". Американските регулационни органи не са били информирани в продължение на повече от година, че сензорът е станал незадължителен, отбелязва Ройтерс. Боинг е изчакал 13 месеца, до ноември 2018 година. Боинг заяви вчера, че самолетите могат да бъдат използвани безопасно без въпросния индикатор, но че той ще бъде включен в моделите \"737 Макс\", преди самолетите да бъдат пуснати отново в експлоатация, подчертава АП.", "date": "2019.05.06", "title": "\"Боинг\" не информирала с месеци пилотите и авиолиниите за проблем в сигурността на \"737 Макс\""}
{"url": "https://www.24chasa.bg/novini/article/7436549", "text": "Върховният представител на ЕС по външната политика и сигурността Федерика Могерини остава единственият посредник в диалога Белград-Прищина, заяви говорителката на Европейската комисия Мая Коциянчич за сръбския в. \"Вечерне новости\". Изявлението бе направено по повод информации в някои медии, че Германия и Франция може да се включат активно в диалога за нормализиране на отношенията между Сърбия и Косово, който се води с посредничеството на ЕС, предава БТА. Коциянчич каза, че приветства всеки ангажимент в подкрепа на диалога, но подчерта, че Могерини изпълнява задълженията си на посредник. Тя приветства срещата на върха на страните от Западните Балкани в Берлин на 29 април, като посочи, че тя е била една възможност за неформална размяна на мнения. Срещата е била и важен сигнал за ангажирането на Германия и Франция да подкрепят диалога между Белград и Прищина, каза Коциянчич.", "date": "2019.05.06", "title": "Могерини остава единственият посредник в \nдиалога Белград-Прищина"}
{"url": "https://www.24chasa.bg/novini/article/7436552", "text": "Открити са двете \"черни кутии\" на самолета на \"Аерофлот\", който вчера се подпали при аварийно кацане на московското летище \"Шереметиево\", съобщи ТАСС. При катастрофата на самолета \"Сухой Суперджет 100\" със 73 пътници и петчленен екипаж загинаха 41 човека, сред които две деца, предава БТА. \"Аерофлот\" съобщи, че полет СУ1492 от Москва до Мурманск е бил принуден да се върне на летището по \"технически причини\". Започнало е разследване на инцидента, а от компанията са задействали кризисен щаб. Следователите разглеждат няколко причини за катастрофата, сред които недостатъчна квалификация на пилотите, техническа неизправност и неблагоприятни метеорологични условия, съобщи пред журналисти говорителката на Следствения комитет на Руската федерация Светлана Петренко. Оцелели при катастрофата пътници разказали пред руски медии, че самолетът бил ударен от мълния малко след излитането си, след което извършил твърдо кацане и се подпалил на земята, предаде Франс прес.", "date": "2019.05.06", "title": "Откриха двете черни кутии на подпалилия се самолет при аварийно кацане в Москва"}
{"url": "https://www.24chasa.bg/novini/article/7436561", "text": "Вторият форум на върха „Дигитален Китай\" започна днес в източната провинция Фудзиен. Той се очаква да покаже последните тенденции в дигиталните технологии, които бързо навлизат в държавните институции и компаниите в страната, предава  . Автономни автомобили, проверки на сигурността с лицево разпознаване, 5G мрежи, са само част от технологиите, които са въведени и на самия форум, провеждащ се в град Фуджоу. Мероприятието, което ще продължи до 8 май, има за цел да послужи като платформа за представянето на китайските политики върху развитието на интернет технологиите и покаже най-новите постижения и опит в е-управлението и дигиталната икономика. Повече от 1500 официални лица, представители на компании и учени ще уважат събитието, което се организира съвместно от Китайската администрация за киберпространството, Държавната комисия за развитие и реформа, Министерството на промишлеността и информатизацията и правителството на Фудзиен.", "date": "2019.05.06", "title": "Форумът на върха „Дигитален Китай\" отвори врати в Източен Китай"}
{"url": "https://www.24chasa.bg/novini/article/7436584", "text": "Премиерът Бойко Борисов изпрати съболезнователна телеграма до министър-председателя на Руската федерация Дмитрий Медведев във връзка с  . Това въобщиха от Министерския съвет. „Приемете моите най-искрени съболезнования за случилото се на летище „Шереметиево“, г-н министър-председател. Бих желал да изразя чрез Вас своята съпричастност към болката и страданието на близките на загиналите и да пожелая скорошно оздравяване на ранените в тази тежка катастрофа”, пише премиерът Борисов в съболезнователния адрес. Вицепремиерът и министър на външните работи Екатерина Захариева пък изпрати съболезнователна телеграма до Сергей Лавров, министър на външните работи на Руската Федерация във връзка със самолетната катастрофа на 5 май 2019 г. на московското летище \"Шереметиево\", причинила многобройни човешки жертви. „Съпричастни сме със скръбта на близките и роднините на загиналите и желаем скорошно оздравяване на ранените“, посочва Екатерина Захариева. Няма данни за загинали и пострадали български граждани при инцидента.", "date": "2019.05.06", "title": "Борисов и Захариева със съболезнования към Русия за самолетния инцидент в Москва"}
{"url": "https://www.24chasa.bg/novini/article/7436595", "text": "Послание за “предвкусване на деня”, в който ще е възможна обща пасхална служба, отправи папа Франциск пред патриарх Неофит по време на посещението си в сградата на Светия синод вчера. В катедралатата “Св. Александър Невски” главата на Римокатолическата църква се помоли пред северния олтар, който е посветен на св. св. Кирил и Методий, а до него бе митрополит Антоний. След това служители на църквата изнесоха специален стол за папа Франциск, който бе поставен пред централния олтар на патриаршеската катедрала. Там папата изкара близо половин час в мълчалива молитва, а изнасянето на богато орнаментирания стол и на килим под него като за митрополит бе разтълкувано като специален жест на патриарха към главата на Римокатолическата църква. Източник от синода коментира пред “24 часа” публикация във френския в. “Фигаро”, в която се говори за ледено посрещане на папата от страна на Българската православна църква, така: Станали са жертва на фейк новини.", "date": "2019.05.06", "title": "Папата заговори за общ Великден"}
{"url": "https://www.24chasa.bg/novini/article/7436404", "text": "Готови сме за посрещането на папата и го чакаме с вълнение. Това каза пред Би Ти Ви рано сутринта кметът на Раковски Павел Гуджеров. Според него папа Франциск е приемник на политиката на папа Йоан Павел Втрори за открит диалог и за близост до хората. Папа Франциск ще ни донесе светлина, каза кметът. Децата, които ще приемат светото причастие от него са по на 10-12 години, те са готови да приемат вярата в сърцето си, обясни още Гудьеров. По протокол и изисквания на охраната в Раковски главата на Римокатолическата църква ще трябва да се движи с папамобила. Маршрутът му ще мине покрай блок с лика на папа Йоан Павел Втори, който посети България през 2002 г. Хората са предупредени да си приберат прането и да затворят прозорците. Местните хора ще гощават папската делегация със салати, супа, печено със зеленчуци, десерти и любимото за папата българско кисело мляко.", "date": "2019.05.06", "title": "Кметът на Раковски: Готови сме, чакаме папата с вълнение"}
{"url": "https://www.24chasa.bg/novini/article/7436407", "text": "Йоан Павел Втори наистина отвори вратите на църквата към единомислие между Изтока и Запада, но папа Франциск се доближава до конкретния човек от народа с неговите нужди и страдания.  Това каза пред   дякон Иван Иванов, който превеждаше на папа Франциск през цялото време с София. Папа Франциск е изключително чист човек, докосваше се до всеки човек с толерантност и добросърдечие, каза той.  Папа Франциск не се бях срещал досега. Той беше много добре запознат кой съм аз и каква е мисията ми и ми каза няколко много лични неща. А след посещението му в храма \"Александър Невски\" ме благослови и ми благодари. Няколко пъти ми благодари лично и го направи така, сякаш се познаваме отдавна, разказа дяконът. Посланията в подаръците на държавните мъже бяха много важни, посочи дякон Иванов. Подареното от Бойко Борисов мляко е символ на майчинството.  Според него изключително важна символика е имало в омофора.  Това е израз на върховната епископска власт и през Средновековието символизира връзката между държавата и църквата. обясни свещеникът. Иконата на светите братя Кирил и Методий е символ на връзката между Изтока и Запада. Кръстът, който пък Радев е подарил е символ на цивилизационния избор на България - покръстването на българския народ.  Според дякон Иванов и двамата ни държавни мъже са направили изключителни не само символични, но и дипломатични подаръци.", "date": "2019.05.06", "title": "Дякон Иванов: Подаръците от държавниците ни за папата са не само символични, а в тях има и много дипломация"}
{"url": "https://www.24chasa.bg/novini/article/7436409", "text": "Стотици полицаи са разставени по цялото 20-километрово трасе до Раковски, където след 2 часа се очаква да пристигне папа Франциск. Униформените патрулират покрай храсти, край мостове, черни пътища и всякакви възможни отбивки - всичко е завардено.  Жителите на съседните села Калековец и Страмя са сащисани от безпрецедентните мерки за сигурност. При влизането в квартал \"Парчевич\" и към \"Генерал Николаево\" полицаите са буквално през 5 метра. Все още пътищата не са затворени, но се очаква това да стане в 9 часа. Тогава пиле няма да може да прехвръкне и ще се влиза само от Брезово и Шишманци. 2 часа и половината преди да започне литургията в църквата \"Пресвето сърце Исусово\" богомолците вече се струпват. Прииждат от всички краища на страната, а доста са и от чужбина. Дори и децата, които ще приемат първо причастие в църквата \"Пресвето сърце Исусово\" минават през щателна проверка на пропускателните пунктове. 8-годишната Йоана Говедарска от Генерал Николаево беше щателно прегледана, а чантата на майка й Славка беше преровена. Въпреки това момиченцето се усмихваше щастливо. \"Много се вълнувам, че днес ще приема Христос в себе си в присъствието на Светия отец\", каза то. Родителите й обясниха, че от септемврии всяка събота и неделя дъщеричката им ходи на вероучение. В момента контролно-пропускателните пунктове започват да се струпват хора от цялата страна. Соня Наумова разказа, че снощи в 23 часа е хванлаа влака от Варна и е пристигнала в 5 часа тази сутрин в Пловдив. Качили се след това до автогара \"Север\", но се оказало, че още от снощи няма рейсове за Раковски.  \"Няма друг изход освен да вземем такси. Платихме 30 лева, но това за нас няма знчение\", каза жената.", "date": "2019.05.06", "title": "През метри полицаи пазят маршрута за папата в Раковски (Обновена, снимки)"}
{"url": "https://www.24chasa.bg/novini/article/7436429", "text": "Египетската полиция е арестувала, изтезавала и убила през 2016 година италианския студент Джулио Реджени, мислейки го за британски шпионин, според нови свидетелства по случая, публикувани днес от италиански медии и и цитирани от Франс прес. Според в. \"Република\" свидетелят е обяснил, че е заварил агент от египетските разузнавателни служби да разговаря с някакъв италианец на конференция на полицията през 2017 година в африканска държава, която не се уточнява, предава БТА. Съдържанието на разговора, провел се на арабски, е било предадено на италианската прокуратура, която поискала допълнителни разяснения от египетските власти. Прокуратурата е на мнение, че свидетелските показания са надеждни. Според свидетеля египетският агент разказал, че Реджени бил заподозрян, че е британски агент, бил заловен, вкаран в кола и удрян, съобщава друг италиански вестник, \"Кориере дела сера\". Самият агент съобщил, че самият той го ударил няколко пъти по лицето. 28-годишният Джулио Реджени, следващ докторантура в Кембриджския университет, изчезна в Кайро на 25 януари 2016 година на път към метростанция. Обезобразеното му тяло бе намерено няколко дни по-късно. Агентът от египетското разузнаване, цитиран от свидетеля, е един от петимата египетски офицери, срещу които в Италия започна официално разследване през декември за убийството на Реджени. Кайро от самото начало отрича участие на неговите сили за сигурност в смъртта на италианския студент. Той бил в Египет да проучва египетските синдикати, което е особено деликатна тема в страната. Италия обвини Египет за липсата на сътрудничество по случая и през април 2016 година извика посланика си от Кайро в Рим. Дипломатът се върна на поста през следващата година.", "date": "2019.05.06", "title": "Арестуваха и убиха италиански студент в Египет, помислили го за британски шпионин"}
{"url": "https://www.24chasa.bg/novini/article/7436443", "text": "„Трябва да обърнем още повече внимание на социалния пакет. 2 години увеличавахме заплатите на военнослужещите, надявам се, че и 2020 г. отново ще вдигнем заплатите. Обществото и бюджетът дължат още”. Това каза в ефира на   вицепремиерът и военен министър Красимир Каракачанов. Недокомплектът в армията е 5000 човека. А миналата година завършихме за първи път с положителна тенденция – около 160 човека повече са назначените, от тези, които са напуснали, обясни той. По отношение на закупуването на нови бойни самолети за авиацията ни, военният министър припомни, че във вторник заминава делегация за Вашингтон. „Не се притеснявам по отношение на сроковете. Имам уверението на „Локхийд Мартин”, че в рамките на 3 години след подписването на договорите, ще получим самолетите”, коментира министърът.  „Двата подводни камъка са следните. Първо е сумата. Парламентът ни гласува доверие да излезем извън рамката, но не можем да излезем безкрайно. България има определен ресурс, не може да го надскочи. Второ са вноските на плащането. Ако бъдат поставени непреодолими условия, правителството ще реши дали да тръгне към сключването на тези договори. Ако искат цена, непосилна за нашата страна, и искат плащане накуп, това са тежки условия, не са изгодни”, заяви Каракачанов. Попитан как вижда армията следващите 5-6 години, Каракачанов обясни: „Виждам я с нова ескадрила бомбардировачи, два нови патрулни кораба в Черно море, със 160 бронирани машини, отремонтирана съществуваща техника. И най-вече да видя заплатите на военнослужещите, достойни на други професии. Да сме стопили недекомлпектът да сме го стопили на ?”, заяви Каракачанов.", "date": "2019.05.06", "title": "Каракачанов: Надявам се, че през 2020 г. отново ще вдигнем заплатите на военните (Видео)"}
{"url": "https://www.24chasa.bg/novini/article/7436442", "text": "Стево Пендаровски ще бъде новият президент на Северна Македония. Това показват предварителните резултати от втория тур в неделя, съобщи на пресконференция председателят на Държавната избирателна комисия Оливер Дерковски, цитиран от агенция МИА. Данните на Държавната избирателна комисия при обработени 98 процента от гласовете показват, че Пендаровски е получил 423 292 гласа, или 51,83 процента, а опонентът му Гордана Силяновска-Давкова е събрала 363 980 гласа, или 44,57 процента, предава БТА. \"Позволете ми да поздравя Стево Пендаровски с избирането му и да му пожелая успех\", заяви на пресконференцията председателят на Държавната избирателна комисия Оливер Дерковски. Избирателната активност е била 46,44 процента. Броят на невалидните бюлетини е 3,6 процента. Дерковски каза, че изборите са били честни и са преминали спокойно. Кандидатът за президент на управляващата коалиция в Северна Македония Стево Пендаровски обяви победа на втория тур от изборите, произведен в неделя. \"Ще бъда президент на всички, ще подкрепям правителството във всички важни проекти, но също ще споделям моите наблюдения и ще правя предложения, ще работя в интерес на гражданите. Ще бъда президент, от който няма да се срамувате\", заяви Пендаровски на пресконференция в щаба на управляващия СДСМ, след като станаха известни резултатите от вота при обработени 98 процента от гласовете, предаде агенция МИА. Пендаровски благодари на гражданите на Северна Македония - македонци, албанци, турци, сърби, цигани, власи, босненци и всички други, за кристално чистите, честни и демократични избори, съобщава ТАСС. \"Вие решихте на тези избори, че ние трябва да вървим заедно напред. Днес ние виждаме горда страна, мъдър народ, победа на мнозинството граждани на Северна Македония, независимо от етническа или политическа принадлежност. Днес победиха гражданите, на които аз смирено ще служа\", каза Пендаровски, цитиран от МИА. Той заяви, че резултатът от изборите е циментиран път към ЕС, НАТО и развитите държави, където е мястото на Северна Македония. \"Тези избори са победа на единството. Аз се присъединявам към ръководството на тази страна за евроатлантическа Северна Македония. Аз ще насърчавам върховенството на закона и ще подкрепям всички граждани, аз ще обединявам, а няма да разделям, аз ще бъда фактор на стабилност, а не на кризи\", допълни Пендаровски. Той благодари на премиера Зоран Заев, на правителството и на 31 политически партии, които подкрепиха неговата кандидатура. Пендаровски благодари и на своите конкуренти - Гордана Силяновска-Давкова и Блерим Река, за техния принос за демократичните избори, отбелязва агенция МИА. Кандидатът за президент на Северна Македония на най-голямата опозиционна партия ВМРО-ДПМНЕ Гордана Силяновска-Давкова благодари на гражданите за оказаната подкрепа и призна победата на кандидата на управляващата коалиция Стево Пендаровски, предаде агенция ТАСС. Силяновска-Давкова е първата жена, която се кандидатира за президентския пост в Северна Македония, отбелязва агенцията. Тя каза, че получените 370 000 гласа я карат да изпитва огромна благодарност. Силяновска подчерта, че независимо от победата на своя опонент, не се чувства \"изгубила битката\".", "date": "2019.05.06", "title": "Избирателната комисия в Северна Македония: Пендаровски е новият президент"}
{"url": "https://www.24chasa.bg/novini/article/7436421", "text": "Папа Франциск е много отдаден на мира, на правата на човека, той е много извън протокола, обича навсякъде да говори с хората. Това заяви външният ни министър Екатерина Захариева пред  .  Според нея това че папа Франциск  говори за демографския ни проблем, разкрива, че той много добре познава страната, която посещава. Както и съвременната геополитическа обстановка. Демографският проблем е един от световните проблеми, изключително тежък в Европа. Той дойде в България с ясни послания за мир, за единение, за помощ на хората в нужда, отбеляза дипломат номер 1. Аз не разбирам посланието за бежанците \"Протегнете ръка и отворете сърцата си\" като \"Отворете границата си за всички\". Хората, които бягат от война, просто търсят първото сигурно място. Истинските бежанци, които бягат от война, трябва да отидат на граничния пункт и да поискат убежище според конвенциите. А не да минават нелегално, стремейки се да стигнат до Западна Европа, каза външната ни министърка.  Този папа много обича да контактува с деца. Това е резултат на неговата човечност. Нарушаването на протокола от негова страна е много симпатично. Той наистина е световен лидер и духовен водач. Хората очакват да го пипнат и да го видят.  Това, което казах на папата е, че външните министри сме му големи фенове. Защото наистина отравя послания за мир и прекратяване на конфликтите, а светът има нужда точно от такива послания в момента, разкри Захариева. На площада имало двойно повече хора от очакваното - поне 13 000 дущи, каза тя. Хората от екипа му били много доволни от организацията и от факта, че толкова хора са се стекли да го видят. Посещението в България и Северна Македония точно тази година е признание за българската политика за мир. стабилност, просперитет и европейска перспектива на Балканите, за етническа толерантност, каза министърката.  Няма данни за загинали българи в самолетната катастрофа в Москва, посочи накрая Захариева, която говорила с консула ни в Москва, преди да влезе в студиото.", "date": "2019.05.06", "title": "Екатерина Захариева: Казах на папата, че външните министри сме му големи фенове"}
{"url": "https://www.24chasa.bg/novini/article/7436445", "text": "Четиресет и един души, сред които най-малко две деца и един член на екипажа, са загинали в неделя, след като   и избухна в пламъци, предадоха информационните агенции. Кадри от инцидента показват как пътническият самолет \"Сухой Суперджет 100\" избухва в пламъци и продължава да се движи по пистата преди да спре и пътници да започнат да излизат през аварийните изходи, предаде БТА. Според следователи резервоарът се е запалил при приземяването. От 78 души на борда, включително членове на екипажа, са оцелели 37 души, съобщи Руският следствен комитет в изявление. Ранените са настанени в болници. \"Аерофлот\" съобщи, че полет СУ1492 от Москва до Мурманск е бил принуден да се върне на летището по \"технически причини\". Започнало е разследване на инцидента, а от компанията са задействали кризисен щаб. Говорителката на Руския следствен комитет Светлана Петренко заяви, че ясни резултати за причините и обстоятелствата около инцидента ще бъдат представени след цялостно разследване, базирано на данни. Президентът Владимир Путин и премиерът Дмитрий Медведев изказаха своите съболезнования и наредиха пълно разследване на злополуката. Според местни медии пилотът на самолета е изпратил най-малко един сигнал за помощ след излитане. Според други информации самолетът е бил ударен от мълния. Службата за радарно проследяване показа, че самолетът е направил два кръга над Москва преди да кацне аварийно след само 30 минути във въздуха. Следователите разглеждат няколко версии като причина за инцидента. Руските информационни агенции съобщиха, че самолетът е произведен през 2017 г. и е бил обслужен през април т.г. \"Сухой Суперджет 100\" е първият нов пътнически самолет, разработен след разпадането на Съветския съюз. Той се използва за кратки разстояния и бе одобрен за полети през 2011 г. Държавната авиокомпания \"Аерофлот\" обяви покупката на 100 самолета от този тип в края на 2018 г. Самолет \"Сухой Суперджет\" се разби в Индонезия през 2012 г., при което загинаха всичките 45 души на борда. Като причина за инцидента тогава бе посочена човешка грешка. Руски официални представители заявиха, че засега е рано да се говори за спиране от полети на този вид самолети. Американски гражданин е бил на борда на запалилия се самолет, предаде агенция ТАСС. В списъка на загиналите пътници фигурира гражданин на САЩ, е съобщил източник от службата за извънредни ситуации.", "date": "2019.05.06", "title": "41 са загиналите при аварийното кацане на самолет в Москва (Снимки)"}
{"url": "https://www.24chasa.bg/novini/article/7436430", "text": "Благодаря ви за вашата добра воля! Пожелавам всичко добро на вас и вашите сънародници, които сте оставили във вашата родина. Господ да ви благослови, молете се за мен! Това призова папа Франциск при посещението си в бежанския център в столичния квартал \"Враждебна\", предаде  . Преди това деца от центъра го поздравиха с празнична програма. След посещението си в бежанския център, папа Франциск пътува към гр. Раковски.", "date": "2019.05.06", "title": "Папата при бежанците във \"Враждебна\": Благодаря за добрата ви воля, молете се за мен"}
{"url": "https://www.24chasa.bg/novini/article/7436457", "text": "8-годишно момиченце от пловдивското село Дуванлии оздравя дни преди първото си причастие от папа Франциск. Йоана ще бъде едно от онези близо 250 българчета, които ще приемат първото си причастие лично от папата - шанс, който се получава веднъж на няколко десетилетия, разказва репортер на  Преди няколко месеца обаче подготовката й в часовете по вероучение била прекъсната дори преди да е започнала. Малко преди Коледа родителите й разбират, че Йоана е болна от левкемия. Водят детето на лекар заради възпалени сливици, а започват химиотерапия. Тя продължава няколко месеца. Преди Великден семейството отива на контролен преглед, но там ги чака отново изненада - Йоана е в пълна ремисия. Оздравяла точно навреме за вай-важното събитие. ", "date": "2019.05.06", "title": "Дете с левкемия оздравя преди първото си причастие от папата (Видео)"}
{"url": "https://www.24chasa.bg/novini/article/7436462", "text": "\"И времето се оправи заради папата. Вижте как слънцето грейна\". Това каза пред \"24 часа\" 60-годишната Катя Деливанска от Раковски. По думите й посещението на папата е паметно събитие за живота на всеки жител на града, наричан \"католическата столица на България\". \"За първи път духовен водач на над 1 милиард по света идва в Раковски\", радва се Деливанска. Нейният съпруг започнал да рисува картина, която искал да подари на папата, но заради влошено здравословно състояние не успял да я довърши. Платното изобразявало църквата \"Пресвето сърце Исусово\", където над 250 деца днес ще приемат първо причастие в присъствието на Светия отец.  \"Сега платното ще си остане у дома и ще ни напомня за голямото събитие\", добави Деливанска.", "date": "2019.05.06", "title": "Жителите на Раковски: Слънцето грейна за папата"}
{"url": "https://www.24chasa.bg/novini/article/7436460", "text": "Северна Македония избра европейски президент, заяви премиерът Зоран Заев на пресконференция в централата на управляващия Социалдемократически съюз на Македония (СДСМ), предаде агенция МИА, цитирана от БТА. \"Имахме успешни и демократични избори, сега страната има европейски държавен глава. Стево Пендаровски е народният президент. С два кристално чисти изборни кръга доказахме, че Северна Македония има демократичен капацитет, че страната е подготвена за Европа\", заяви премиерът Зоран Заев. \"Спечелиха гражданите и републиката. От днес никой не може да застане на нашия път към прогреса и просперитета. Резултатът от днешните избори доказва, че сме се насочили към НАТО и ЕС. Вървим напред заедно. Пендаровски е нашият, вашият, моят президент, твоят и на всички\", каза Заев на пресконференцията. Премиерът на Северна Македония заяви, че мястото на страната е в ЕС и НАТО. По думите му деструктивната политика на разделение е била победена. Напредъкът на Северна Македония ще бъде движеща сила и за напредъка на региона, а също и на Европа, посочи още Зоран Заев. Председателят на Държавната избирателна комисия Оливер Дерковски съобщи, че според предварителните резултати Стево Пендаровски е получил 51,83 процента от гласовете, а опонентът му Гордана Силяновска-Давкова - 44,57 процента.", "date": "2019.05.06", "title": "Зоран Заев: Северна Македония избра европейски президент"}
{"url": "https://www.24chasa.bg/novini/article/7436607", "text": "Хиляди католици изпаднаха в религиозен екстаз при появата на папа Франциск. Улиците се превърнаха в реки от хора. Светият отец мина покрай тях с папамобила и махаше на всички. Те му отвръщаха с викове \"Френческо, Франческо\". Понтификът се спря при инвалидите и се прегърна с тях. В момента започна тържествената литургия. Франциск започна да произнася молитва. Богомолците в храма \"Пресвето сърце Исусово\" повтаряха на глас: \"Моя вина, моя вина, моя преголяма вина\". Преди да си пробие път към храма, светият отец слезе и се ръкува с хората. Шефът на пловдивския лекарски съюз д-р Георги Кръстев му подари икона на Богородица Йерусалимска. \"Поръчах я специално за него. Тя е дар от БЛС за просперитет на цялата медицинска общност. Той благодари, благослови мен и внучката ми Маргарита и ми подари броеница\", щастлив е д-р Кръстев. В момента в храма вървят песнопения. Отвън хората наблюдават службата на големи видеостени.", "date": "2019.05.06", "title": "Папата екзалтира хиляди в Раковски:\nФранческо, Франческо! - крещят децата (Снимки)"}
{"url": "https://www.24chasa.bg/novini/article/7436640", "text": "Световните медии съобщават за победата на \"прозападния кандидат Стево Пендаровски\", на президентските избори в Северна Македония, предаде агенция МИА. \"Ню Йорк таймс\" в статия \"Поддръжникът на промяната на името бе избран за президент\" посочва, че на втория кръг на изборите е победил кандидатът, подкрепян от правителството, който планира да вкара страната в НАТО под новото й име, предава БТА. Британският в. \"Гардиън\" в материал, озаглавен \"Нашият билет за Европа\", отбелязва, че Северна Македония е избрала прозападен президент, който е фокусиран върху смяната на името и членството на страната в ЕС и НАТО. Турската Анадолска агенция предаде изявлението на Пендаровски, че ще бъде \"президент на всички граждани\". Агенция Ройтерс също посочи, че изборите са спечелени от прозападния кандидат Пендаровски, като коментира, че неговата победа е \"вятър в платната\" на управляващата коалиция, която очаква да получи през юни датата за започване на преговори за членство в ЕС и присъединяване към НАТО следващата година. Асошиейтед прес констатира, че президентските избори бяха тест за прозападната политика на правителството, посочвайки, че Пендаровски е подкрепил споразумението с Гърция за промяна на името на страната, докато неговата съперничка, опозиционната кандидатка Гордана Силяновска-Давкова, го е критикувала. Новината за победата на Пендаровски бе съобщена и от Би Би Си, Дойче веле, хърватската агенция Хина, германската ДПА.", "date": "2019.05.06", "title": "\"Гардиън\" за победата на Пендаровски: Северна Македония е избрала прозападен президент"}
{"url": "https://www.24chasa.bg/novini/article/7436647", "text": "На територията на летището в Подгорица досега са открити и унищожени най-малко 28 касетъчни бомби и остатъци от касетъчни боеприпаси, останали от бомбардировките на НАТО над бивша Югославия през 1999 г., пише черногорският в. \"Дан\". Устройствата са намерени близо до пистите за полети и е чист късмет, че досега никой не е пострадал, като се има предвид, че работници от летището са поддържали зелените площи в този сектор, посочва вестникът, цитиран от БТА. Чуждестранни експерти са включени в издирването и разминирането на останалите касетъчни бомби. Всяка педя земя около пистата се проверява с детектори, а когато експертите открият бомба, я унищожават чрез контролиран взрив рано сутрин или в часове, когато няма полети. Въпреки че армията и полицията са извършвали разминиране на района около летището, смята се, че там има още десетки останали касетъчни бомби. Миналата година министерството на вътрешните работи е подписало меморандум за сътрудничество в норвежката служба за гражданска защита. Норвегия е заделила за тази цел над един милион евро. Летището в Подгорица бе една от първите цели на натовските бомбардировки през 1999 г., предприети с цел да се прекрати конфликтът в Косово. Атаки е имало и в други зони, които още не са разминирани заради липса на нужните средства.", "date": "2019.05.06", "title": "28 бомби от натовските бомбардировки са открити на летището в Подгорица досега"}
{"url": "https://www.24chasa.bg/novini/article/7436619", "text": "Вие, скъпи деца, сте дошли тук от всяко кътче на тази Земя на розите, за да участвате в този чудесен празник, който, сигурен съм, няма да забравите никога: ваша първа среща с Исус в Тайнството и Причастие. С тези думи папа Франциск се обърна към над 240 деца в храма \"Пресвето сърце Исусово\", които само след минути ще приемат първото причастие. Този ритуал не съществува при православните, но е задължителен за католиците, разясниха богослови. Децата трябва да са на 8-9 г., за да запомнят този миг. Всички са приковани и попиват всяка дума на светия отец. \"Първото причастие е преди всичко един празник. Той е възможен благодарение на нашите родители, баби, дядовци и на енориите ни, които ни помогнаха да растем във вярата\", отбеляза главата на Римо-католическата църква. Той добави, че първото причастие не е последното, че Исус чака винаги. \"Затова ви пожелавам днес да е началото на много причастие, за да бъде винаги, както днес, празнично сърцето ви, изпълнено с радост и най-вече с благодарност\", завърши папа Франциск. Хлапетата са буквално хипнотизирани от думите на светия отец. Някои от родителите им плачат от радост. Деца, нека ви попитам, защо приемаме първото причастие, обърна се към малчуганите папа Франциск. \"Чувствате ли се едно семейство\", попита той. \"Дааа\", отвърнаха в мощен хор те. \"Нашето име е християнин\", продължи светият отец. И им заръча: \"Искам да помните винаги. Аз говорих за личната карта на християнина. И казах, че нашият личен паспорт е този. Бог е нашият баща. Исус е нашият брат. Църквата - нашето семейство. А ние сме братя помежду си. Нашият закон е любовта. Сега ще ги повторим тези неща\", каза папата. Децата повтаряха след него оглушително. \"Искайте днес от Исус за вашето семейство, родители, баби и дядовци, за вашите катехисти, за вашите свещеници и приятели - ще се молите ли са всички тези хора?\", попита папата. Хлапетата отвърнаха с мощно \"Даа\" и бурни аплодисменти.", "date": "2019.05.06", "title": "Папа Франциск: Скъпи деца от Земята на розите, Исус е тук при нас!"}
{"url": "https://www.24chasa.bg/novini/article/7436644", "text": "„На кардиналите ще бъде поднесено едно страхотно ризото с морски дарове. След това ще приготвим свинско печено с пюре и сос от трюфел. Ще има и салата от розови домати, печени чушки, сирене и пресен босилек, както и крем супа от зеленчуци”. Това каза пред   шеф Манчев. Той допълни, че трябва да бъдат приготвени общо 50 порции. Веднага след литургията в църквата „Пресвето сърце Исусово” в Раковски папата ще обядва с монахините в манастира на сестрите францисканки.  С тежката задача да приготви ястията бе натоварено семейство от Раковски, а на помощ им се притече шеф Иван Манчев.", "date": "2019.05.06", "title": "Шеф Манчев: Готвим ризото с морски дарове за папата и кардиналите в Раковски (Видео)"}
{"url": "https://www.24chasa.bg/novini/article/7436697", "text": "Мюсюлманите в страни от Югоизточна Азия като Индонезия и Малайзия и по-голямата част от Близкия изток, включително Египет, Ирак и Саудитска Арабия, от днес отбелязват свещения за исляма месец на пости рамазан, предаде Асошиейтед прес. Милиони други мюсюлмани в страни като Индия, Пакистан и Иран обаче ще отбележат този месец от утре заради друго тълкуване на фазите на луната, предаде БТА. Мюсюлманите следват лунен календар и заради методологията на наблюдение на луната различни страни обявяват началото на рамазана с един-два дни разлика. По време на рамазана мюсюлманите постят от изгрев до залез слънце, въздържайки се и от храна, и от напитки. Това означава, че те прекарват около 15 часа в денонощието без храна, вода, цигари или кофеин. Постите имат за цел да приближат вярващите към Бога чрез самодисциплина и смирение. Предизвикателството на постенето за мнозина е и възможност за духовно и физическо пречистване и отказ от лоши навици, отбелязва агенцията. През деня мюсюлманите трябва също да се въздържат от секс, клюки и ругаене и са насърчавани да наблягат на медитативни практики като молитва, четене на Корана и благотворителност. Изключение от постенето се допуска за деца, стари хора, болни, пътуващи и жени, които са бременни, кърмят или са в менструален цикъл.", "date": "2019.05.06", "title": "В много мюсюлмански страни днес започва свещеният месец на пости рамазан"}
{"url": "https://www.24chasa.bg/novini/article/7436721", "text": "Председателят на Народното събрание Цвета Караянчева изрази искрени съболезнования по повод самолетната катастрофа на летище \"Шереметиево\", съобщиха от пресцентъра на парламента. Цвета Караянчева изпрати съболезнователни писма до председателя на Съвета на Федерацията на Федералното събрание на Руската Федерация Валентина Матвиенко и до председателя на Държавната Дума на Федералното събрание на Руската федерация Вячеслав Володин. \"Скърбим за жертвите на злощастния полет. Вярваме, че ще бъдат положени всички необходими грижи, за да не са сами в тези мигове на изпитания близките на загиналите и да превъзмогнат болката от невъзвратимата загуба\", написа в писмата по повод трагичния инцидент председателят на парламента Цвета Караянчева.", "date": "2019.05.06", "title": "Караянчева изрази съболезнования по повод самолетната катастрофа в Москва"}
{"url": "https://www.24chasa.bg/novini/article/7436681", "text": "Скъпи деца, сега ще получите Исус. Не се разсейвайте, мислете само за Исус. Постарайте се да мълчите в сърцата си. Пристъпете към олтара. Мислете за това, че Исус за първи път идва при вас. След това той ще идва  още много пъти. Мислете за вашите родители, за вашите катехисти, за вашите баби и дядовци, за вашите приятели. С тези думи папа Франциск започна да дава първото причастие на 242 деца от Раковски. Моментът е изключително тържествен. Хлапетата застинаха, попивайки всяка дума на светия отец.  \"Ако сте се скарали с някого, простете му, преди да пристъпите към олтара. Да се приближим към Исус\", настоя Франциск. Хлапетата сияят и стриктно изпълняват заръките му. Звучат орган и химни. Светият отец потапя във вино парченце хляб и дава на всяко дете - част от кръвта и тялото Христово. Главата на Римокатолическата църква въвежда всяко дете в тайнството лично. Моментът е впечатляващ. Хиляди католици наблюдават тайнството на големи екрани отвън.", "date": "2019.05.06", "title": "Папа Франциск: Не се разсейвайте, простете, ако сте се карали с някого и ще получите Исус (Снимки)"}
{"url": "https://www.24chasa.bg/novini/article/7436789", "text": "Хиляди търсиха изцерение от болестите край планински извор в местността Дамбалъ край Момчилград. Според местно поверие в нощта на 5 срещу 6 май, водата, извираща от масивната скала, добива вълшебна сила и лекува заекване, парези, екземи и други. За да търсят изцерение на Дамбалъ бяха дошли мюсюлмани и християни от цяла България, както и от съседните страни Турция и Гърция. Точно в полунощ деца и възрастни се потапяха в басейни, пълни с ледена вода от планинския извор. Гората се огласи от викове и детски плач. Родители, потопили децата си в ледените води ги отнасяха край огньове и бързаха да ги подсушат и преоблекат. Мокрите дрехи оставяха край чешмата с надеждата, че болестите ще останах край извора. Община Момчилград беше създала много добра организация за хората, дошли на Дамбалъ. Районът на чешмата беше осветен от лампи, захранвани с генератор. Имаше организиран транспорт за деца, трудноподвижни и възрастни хора. \"Създадохме добра организация. Не допуснахме да стане инцидент въпреки голямото струпване на хора. Знаехме, че тази пролет напливът към Дамбалъ ще е доста по-голям от предишни години заради новоасфалтирания път\", заяви кметът на община Момчилград Сунай Хасан. Той допълни, че в резултат на улеснения достъп през последните месеци Дамбалъ е много по-посещаван от туристи през последните месеци.", "date": "2019.05.06", "title": "Хиляди търсиха изцерение край планински извор (Снимки)"}
{"url": "https://www.24chasa.bg/novini/article/7436633", "text": "Очаква се Huawei да отвори завод за чипове в близост до Кеймбридж, който ще се занимава и с научноизследователска и развойна дейност, съобщава в-к „Файненшъл Таймс\". Намиращ се в селището Состън, на около 7 мили от Кеймбридж, заводът ще специализира в разработката на чипове за широколентови мрежи, предаде  . Съоръжението трябва да заработи до 2021 г. и създаде до 400 работни места. Новината все още не е потвърдена от компанията, но нейният основател Жън Джънфей спомена в интервю за BBC през февруари тази година, че фирмата ще отвори завод за оптични чипове на Острова, след като закупи 500 акра земя в община Кеймбридж. Huawei иска да се превърне в световен лидер в производството на оптични чипове и е решен да разширява инвестициите си във Великобритания. Жън добави, че компанията възнамерява да произвежда и продава тези чипове на други западни държави под надзора на британското правителство.", "date": "2019.05.06", "title": "Huawei отваря завод за чипове близо до Кеймбридж"}
{"url": "https://www.24chasa.bg/novini/article/7436828", "text": "Държавният глава Румен Радев изпрати днес съболезнователно писмо на президента на Руската федерация Владимир Путин по повод трагичния инцидент с пътнически самолет на летище Шереметиево, при който загинаха и бяха ранени десетки души, съобщиха от прессекретариата на президента. Президентът Радев изразява най-искрени съболезнования на близките на загиналите и отправя пожелание за бързото възстановяване на ранените при катастрофата. В този тежък момент мислите на българите са с приятелския руски народ, се подчертава в писмото на българския държавен глава.", "date": "2019.05.06", "title": "Радев към Путин за самолетния инцидент: Българите са с приятелския руски народ"}
{"url": "https://www.24chasa.bg/novini/article/7436831", "text": "Европейската комисия остро критикува Хърватия заради пенсиите на военните ветерани, които са двойно по-високи от останалите пенсии, съобщава порталът Индекс, позовавайки се на доклад на ЕК. Загреб е критикуван и че не е направил достатъчно да върне тази привилегирована категория граждани на борсата на труда, предава БТА. Правителството на Андрей Пленкович прие нов закон за ветераните, с който бяха увеличени и без това високите им пенсии. В доклада на ЕК се припомня, че с този закон се открива възможност още повече хора да се регистрират като ветерани от войната, намалява се възрастта за пенсионирането им и се дава възможност членовете на семействата на ветераните да наследят пенсиите им. Европейската комисия смята, че привилегиите на ветераните са проблемни от икономическа гледна точка и са несправедливи спрямо останалите граждани. Още преди три години комисията констатира, че само незначителна част от бюджета за социални цели се харчи за най-уязвимите категории и че парите, давани на ветераните, би трябвало да се раздават на най-бедните. По данни на хърватския институт за пенсионно осигуряване в момента над 113 хиляди души получават пенсии за ветерани, които варират от 340 до 760 евро. Правителството на Пленкович реформира пенсионната система така, че в бъдеще мнозинството от хърватските граждани ще имат по-малки пенсии, а същевременно ветераните и техните семейства - по-големи, отбелязва Индекс.", "date": "2019.05.06", "title": "Брюксел критикува Хърватия заради пенсиите на военните ветерани"}
{"url": "https://www.24chasa.bg/novini/article/7437001", "text": "Не може един човек да бъде изоставен и да се чувства проевропеец. Затова ЕС трябва да се промени и да се обърне към хората с всичките си политики. Около това мнение се обединиха президентът на ПЕС Сергей Станишев и лидерът на Лейбъристката партия Джеръми Корбин. Двамата се видяха навръх рождения ден на Станишев, който той посрещна в Лондон на събор на българската общност в града. Основна тема на разговора им са били Брекзит и правата на българите на Острова. \"В постоянен контакт сме с Лейбъристката партия по темата за Брекзит, защото това е най-големият проблем, който засяга милиони хора от двете страни пряко. 300 хиляди българи живеят във Великобритания\", обясни Станишев. Той обясни, че лейбъристите заемат много конструктивна позиция по темата. И разказа, че от самото начало позицията на Корбин е, че всички европейски граждани във Великобритания трябва да имат същите права като преди Брекзит. Трябвало да се търси ново споразумение, за да се случи Брекзит най-безболезнонено и за Великобритания, и за ЕС. \"Брекзит е доказателство колко пагубен може да бъде популизмът. Цялата кампания за Брекзит бе основана върху лъжи. А за 3 г. консерваторите доведоха нещата до задънена улица, защото поставиха нереалистични червени линии и катастрофираха Великобритания. Направиха я да изглежда като страна, която не знае какво иска\", обясни Станишев. Той акцентира на факта, че лейбъристите ще дадат силно попълнение в бъдещата лявата група в ЕП и това ще я направи по-силна през идващите месеци, когото ще се задава посоката на работа на следващия ЕП и новата визия за Европа. Станишев разговаря и с Клод Мораес - настоящ евродепутат и шеф на комисията по граждански права и вътрешни работа в Европарламента и водач на листата на лейбъристите в Лондон, както и с Киър Стармър, министър в сянка за Брекзит и много близък до Корбин в партията човек. Президентът на ПЕС подкрепи кампанията на лейбъристите в Лондон. Той разговаря и с кандидати за евродепутати, след които Лаура Паркър, които тръгнаха да правят кампания от врата на врата. \"Радостни сме, че Сергей е днес с нас. Работихме изключително добре в комисията, за да може България да бъде приета като равноправен член на Шенген веднага, както и да бъдат защитени правата на българские граждани\", обясни Клод Мораес. И допълни, че кампанията на лейбъристите стъпва на манифеста на ПЕС за бъдещето на Европа, защото той предлагал истинска лява политика. Станишев, от своя страна, благодари на Мораес за подкрепата на всички български каузи и най-вече за Шенген. \"Клод е много добър мой приятел и без него ЕП нямаше да приеме моя доклад за Шенген и да заяви ясна позиция\", каза той. И повтори, че за социалистите в Европа е много важно, че лейбъристите ще участват в тези избори и ще имат силна делегация в лявата група. Споделяме общи ценности и платформа с ПЕС и затова е истинско удоволствие за нас да посрещнем нейния президент тук, обърна се към Станишев пък Киър Стармър. И обясни, че лейбъристите влизат в трудна кампания, но нямало да отстъпят от ценностите си. Ние не сме партията на Найджъл Фараж, категоричен бе той. Станишев пък прогнозира, че много скоро левицата ще има 9 премиери и до 11 еврокомисари, което щяло да направи социалистите незаобиколим фактор в ЕП и ЕК. \"Трябва да променим най-вече политиката на затягане на коланите на ЕС, човекът е неговите права да бъдат в центъра на политиките, да има инициативи в човешки план\", обясни той. И допълни, че ресурс винаги има, ако има политическа воля и разходите на ЕС можело да бъдат преструктурирани. Даде за пример младежката и детската гаранция. Нужна е социална Европа, която да гарантира на хората сигурност в тяхното бъдеще. Има огромно разслоение, битката с неравенствата е основна, а в България те са потресаващи, коментира още президентът на ПЕС. И обясни, че затова левицата предлага единен механизъм за минимална работна заплата в ЕС като процент от БВП на всяка страна. Искаме план за социални действия, където всички тези елементи ще влязат като задължителни - всяко правителство - ляво или дясно, да изпълнява опредени социални ангажименти, обясни Станишев. Мисията на БСП е да направим социална промяна за България, а оттам и за цяла Европа, допълни той.                                                                               ", "date": "2019.05.06", "title": "Станишев разговаря с Корбин за българите във Великобритания след Брекзит (Снимки)"}
{"url": "https://www.24chasa.bg/novini/article/7437086", "text": "Астронавтите от Канадската космическа агенция Давид Сен-Жак и от НАСА Ник Хейг пристъпиха към скачването на американския товарен кораб \"Дракон\" към Международната космическа станция /МКС/, предаде ТАСС. Прехващането на кораба се осъществява с помощта на дистанционно управляваната роботизирана ръка \"Канадарм-2\". Сега на астронавтите им предстои да приближат товарния кораб до шлюзовия люк на модула \"Хармъни\", предава БТА. Това е седемнадесетият космически полет на товарния кораб \"Дракон\" на частната американска космическа компания \"Спейс екс\", извършен по договор с НАСА.", "date": "2019.05.06", "title": "Започна скачването на товарния кораб \"Дракон\" с МКС"}
{"url": "https://www.24chasa.bg/novini/article/7437091", "text": "Жител на град Линкълн, щата Небраска, се простреля в слабините, след като изпусна пистолета си на улицата и той възпроизведе изстрел, съобщава в.\"Мирър\" Оръжието 22 калибър изпаднало от джоба на 32-годишния Питър Джейкъбсън. Инцидентът станал на оживена улица на града, предава БТА. Пострадалият веднага бил откаран в болница, където лекарите констатирали огнестрелна рана в областта на гениталиите на пациента. Животът на Джейкъбсън е вън от опасност. Полицията ще повдигне обвинение срещу пострадалия за непредпазливо боравене с огнестрелно оръжие, когато бъде изписан от болницата.", "date": "2019.05.06", "title": "Мъж изпусна пистолета си на улицата и се простреля в слабините"}
{"url": "https://www.24chasa.bg/novini/article/7437144", "text": "Прогнозата на синоптиците за бури и градушки в днешния празничен ден се сбъдна. След бурята в Перник и София, градушка удари на още редица места в Западна и Северна България, предаде БГНЕС. Силна градушка помля плевенското село Българене. На много места в Плевенско и около град Левски има силни бури и градушки. Смерч пък се образува в село Лесново, Софийско. Към 14 ч. поройни валежи от дъжд и гръмотевични бури има почти в цяла Северна България. Най-силни са бурите в Троянско, Свищовско и Великотърновско. Температурите в страната са около 14-18 градуса, предстои още да се понижат.", "date": "2019.05.06", "title": "Силна градушка в Западна и Северна България"}
{"url": "https://www.24chasa.bg/novini/article/7437169", "text": "Жена от Аляска спечели 311 652 долара, като позна точната дата и час кога ледът ще се пропука и стоящият върху него триножник ще попадне във водата, предава агенция ЮПИ, цитирана от БТА.  Родената в град Анкоридж Патриша Андрюс пророчески отгатна, че ледът ще се оттегли от река Танана на 14 април 00:21 часа местно време. В град Ненана в Аляска всяка година се правят облози кога ще се пропука ледът и той ще тръгне по течението. За целта на определено място се поставя триножник. Когато той попадне във водата, това означава, че ледената покривка се е разчупила вследствие на топенето. Ако никой не уцели точното време на събитието, печели този, който най-много се е доближил до реалния резултат. За пръв път от 2013 година беше определен само един победител. Облози в това състезание се приемат от 1917 година. Интересното в тазгодишните залагания беше, че за пръв път ледът се разпука през нощта, а не под дневните слънчеви лъчи.", "date": "2019.05.06", "title": "Американка спечели над 300 000 долара, \nпознавайки кога ледът ще се пропука"}
{"url": "https://www.24chasa.bg/novini/article/7437178", "text": "Херцогинята на Съсекс Меган Маркъл започна да ражда първото си дете предизвикано, съобщиха от Бъкингамският дворец.  Не са дадени подробности за това къде се намира 37-годишната бъдеща майка. \"В ранните часове на тази сутрин херцогинята започна да ражда, а херцогът Хари беше до нея\", предава репортер на Skynews.  Бременността бе обявена през октомври, когато херцогът и херцогинята на Съсекс започнаха първото си голямо турне в Австралия и Нова Зеландия и очакваха бебето да се роди през пролетта.", "date": "2019.05.06", "title": "Меган Маркъл започна да ражда първото си дете"}
{"url": "https://www.24chasa.bg/novini/article/7437182", "text": "Министър-председателят Бойко Борисов ще изпрати папа Франциск на летище София на 7 май, когато приключва апостолическото пътуване на Светия отец в България. От София главата на Римокаторическата църква заминава за Скопие.                                                                                                                                                                                                                                                                                                                       ", "date": "2019.05.06", "title": "Борисов ще изпрати папа Франциск на 7 май"}
{"url": "https://www.24chasa.bg/novini/article/7437220", "text": "Президентът Румен Радев изпрати съболезнователен адрес до роднините и близките на Радослав Янкулов. В съболезнованието си държавният глава отбелязва, че любовта към спорта и журналистиката е била водеща в живота на легендарния журналист и е белязала неговия професионален път в редица медии и институции. „Ще го запомним като един от най-разпознаваемите и емблематични спортни журналисти в Българското национално радио през 70-те и 80-те години на миналия век, а впоследствие и като негов генерален директор“, пише Румен Радев в съболезнователния адрес.", "date": "2019.05.06", "title": "Президентът Радев изпрати съболезнования до близките на Радослав Янкулов"}
