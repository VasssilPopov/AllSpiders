{"url": "https://www.24chasa.bg/novini/article/7172941", "text": "Шефът на Върховния касационен съд (ВКС) Лозан Панов отказа да отговаря на въпроси на 10 членове на Висшия съдебен съвет (ВСС) за негова реч, в която поставя под съмнение независимостта на всички съдии у нас. Той напусна заседателната зала на ВСС, след като заяви на съдебните кадровици, че нямат право да му държат сметка какво да говори. Скандалът изглежда безпрецедентен, тъй като досега членовете на този състав на ВСС винаги са подхождали с уважение към Панов. Освен това по конституция ВСС пряко отстоява независимостта на съдебната власт. В реч на конференция, организирана от международната магистратска организация МЕДЕЛ и Съюза на съдиите в България на 16 ноември, Панов казва, че цялата съдебна система в България е затънала в дълбоки зависимости. “В последно време чувам само своя глас, а след мен вече няма да има кой да нарушава идилията. В новия ВСС тишината определено дебне отвсякъде” - с тези думи съдия №1 изрази несъгласие с констатациите в доклада на ЕК. Членове на ВСС имаха 14 въпроса към Панов. Те искаха да го питат защо мисли, че всички съдии у нас са зависими и пристрастни. “Считате ли, че политическото говорене като форма на осъществяване на политическа дейност, която е забранена изрично за членове на ВСС, е допустимо за председателите на ВКС и ВАС и главния прокурор?”, бе друг от въпросите, на които Панов отказа да отговори. “Ние не искаме да му държим сметка, а да проведем дискусия, защото всеки магистрат се интересува от тази тема”, каза членът на ВСС Вероника Имова. Съюзът на съдиите за пореден път скочи, сега срещу основния орган, призван да брани независимостта на магистратите - Висшия съдебен съвет (ВСС). В писмо, разпространено до медиите, организацията обяви подкрепата си за шефа на ВКС Лозан Панов. “Речта на председателя на ВКС Панов, произнесена от него на конференция на МЕДЕЛ на 16 ноември, не е политическа и не преследва политически цели”, обявиха от съюза. Според тях тя “представлява позицията на Панов в качеството му на съдия и председател на ВКС във връзка със зачестили случаи на застрашаване на върховенството на правото в България”. От съюза обаче не посочват конкретни примери. Речта на Панов била в синхрон с мнение, изразено през 2010 г. от Европейската мрежа на съдебните съвети. В него се казвало, че “когато демокрацията и основните права и свободи са застрашени, ограниченията на съдията при публичното говорене отстъпват пред задължението да се говори открито”. Речта била в съответствие и с декларацията на МЕДЕЛ, в която се казвало, че магистратите не само имат правото, но били длъжни да участват в информирането на обществото за правата на гражданите. Съюзът щял да уведоми международната организация за ситуацията у нас. ВСС пък изрази недоумение, че от началото на мандата им през октомври 2017 г. шефът на ВКС не е отправял сериозни обвинения срещу съдиите, че са зависими и пристрастни. Това е накарало съвета да се задейства и да предприеме конкретни стъпки за изясняване на думите на Панов.", "date": "2018.11.27", "title": "Лозан Панов отказва да отговори защо мисли, че всички съдии са зависими (Обзор)"}
{"url": "https://www.24chasa.bg/novini/article/7172967", "text": "За 7-а поредна година Fibank връчи наградите в конкурса „Най-добра българска фирма“. Победителите бяха обявени на официална церемония в София. Специално подбрано жури от наложили се експерти оцени фирмите, като има и категория, в която изборът е направен от публиката. \"Хубавото на конкурсите, които имат история и традиция, е, че всяка година методиката става все по-стабилна. Основното в избора е най-добрите качествени показатели - ръст, печалба и доходи\", заяви финансистът Емил Хърсев при връчването на призовете в категория \" Микро и малки фирми\". Победител е мебелната фабрика \"Гадевски\". Изпълнителният директор на Fibank Чавдар Златев връчи наградите в категория \"Средни и големи фирми\". Победителят в тази категория е компанията \"Прогрес\", която е специализирана в технически отливки от чугун. \"Наистина съм горд, от това, което правим да отличи успешните фирми в България. Поздравления за техните мениджъри, че са успели да ги развият да бъдат конкуренти на световно ниво\", заяви Златев. Призът за Най-успешна българка в бизнеса беше връчен от издателя на в.\" 24 часа\" и част от журито Венелина Гочева на Симона Сребранова, която произвежда банкови и небанкови карти. \"Беше добре един мъж да връчи тази награда, защото аз като жена знам какви усилия полага Симона във всяко едно отношение. Най-хубавото нещо е, че мъжете ни подценяват и това ни прави победители, когато успяваме\", заяви Гочева. Изборът на публиката беше връчен от Кънчо Стойчев, който е част от журито, в категория \"Фирма на публиката\" и беше получен от \"Мобайл системс\". Целта на конкурса е да се фокусира общественото внимание върху добрите примери в бизнеса, за да станат модел за подражание. Акцентът тази година в надпреварата е потенциалът за развитие на българските фирми. Високо ще бъдат оценени компаниите, които показват възможности за справяне в конкурентна среда в и извън страната, както и потенциал за навлизане на нови пазари - у нас и в чужбина.", "date": "2018.11.27", "title": "Fibank връчи наградите в конкурса \n\"Най-добра българска фирма\" (Снимки)"}
{"url": "https://www.24chasa.bg/novini/article/7172991", "text": "Известен британски радиоводещ, живеещ от години в Ливан, е бил намерен мъртъв в апартамента си в град Бейт Мери, източно от ливанската столица Бейрут, предаде Асошиейтед прес, като се позова на ливански представител. Новината за смъртта на Гавин Форд предизвика шок и печал у редовните слушатели на популярното му сутрешно предаване по музикалната станция \"Радио едно\". Разстроени почитатели на Форд дадоха воля на чувствата си в социалните мрежи. Шейсет и пет годишният Форд работеше за радиото от 90-те години на миналия век, предава БТА. Ливанският представител каза, че тялото на радиоводещия е било открито тази сутрин, но отказа да даде подробности за убийството му. Телевизия Ел Би Си съобщи, че журналистът е бил душен и ударен по главата, което е причинило смъртта му. Друг ливански представител потвърди, че Форд е бил удушен и каза, че полицията разпитва съседите му, за да разбере кой го е посещавал в последните дни. Според страницата му във Фейсбук, която днес беше залята от постове на скърбящи почитатели, вчера Форд е празнувал рождения си ден. През декември миналата година служителката в британското посолство Ребека Дайкс бе намерена убита край път близо до Бейрут. Предполагаемият й убиец - шофьор от \"Юбър\" - беше задържан и предстои да бъде съден.", "date": "2018.11.27", "title": "Откриха известен британски радиоводещ мъртъв в дома му в Ливан"}
{"url": "https://www.24chasa.bg/novini/article/7173021", "text": "Фейсбук е знаел още през 2014 г. за потенциално злонамерени действия на Русия чрез социалната мрежа, далеч преди фактите да станат обществено достояние, заяви Деймиън Колинс, председател на британска парламентарна комисия, цитиран от Франс прес. От месеци насам социалната мрежа е под прицела на Комисията по информационните технологии, културата и медиите на Камарата на общините на британския парламент. Тя проучва компанията във връзка с феномена на \"фалшивите новини\", предава БТА. Днес Колинс поиска от представител на социалната мрежа да даде обяснения във връзка с вътрешни имейли на Фейсбук, с които се сдобила съгласно рядко използвана парламентарна процедура. Председателят на комисията заяви, че още през октомври 2014 г. инженер от Фейсбук е предупредил компанията, че руски айпи адреси са получавали достъп до 3 милиарда информации на ден. \"След като руските айпи адреси са извличали огромни количества данни от платформата, това беше ли сигнализирано, или просто заметено под килима?\" - този въпрос зададе Колинс на Ричард Алън, вицепрезидент на Фейсбук. \"Всяка информация, която може да сте видял, е в най-добрия случай частична, а в най-лошия потенциално заблуждаваща\", подчерта представителят на социалната мрежа. Според него въпросните имейли съдържали частична и непроверена информация. През тази година Фейсбук беше замесен в множество скандали. Компанията беше обвинена, че Русия е използвала услугите на социалната му мрежа, за да се намеси в президентските избори в САЩ през 2016 година. Освен това беше разкрито, че фирмата \"Кеймбридж аналитика\" е използвала данни на потребители за политически цели, а пропуск в сигурността доведе до споделянето на данни на милиони потребители. Неотдавна разследване на в. \"Ню Йорк таймс\" разкри, че Фейсбук е заблудил обществеността за това, което му е известно за руската намеса и е прибягнал до услугите на фирма за връзки с обществеността, за да отклони общественото недоволство. В работата на британската парламентарна комисия участваха и депутати от Аржентина, Бразилия, Франция, Ирландия, Латвия и Сингапур, отбелязва АФП. Представители на Канада, Франция и Ирландия изразиха недоволство от действията на компанията.", "date": "2018.11.27", "title": "Британски депутат: Фейсбук е знаел още през 2014 г. за намеси на Русия"}
{"url": "https://www.24chasa.bg/novini/article/7172852", "text": "Първи отрицателни лихви по депозити се появиха в България. Те са за бизнеса и за влогове в евро с договорен матуритет. През октомври средната годишна лихва по тях е паднала до минус 0,02%, показват данни на БНБ. За тези в лева има доходност, която е 0,09%. За домакинствата депозитите в лева и евро носят 0,17 и 0,21%. Средната лихва по потребителските заеми за домакинствата в левове продължава да расте, сочат още данните. Те се отпускат при 8,61%. А ипотечните все още поевтиняват и лихвата по тях е паднала средно до 3,26%, ако с в лева, а за тези в евро е 3,93%. Годишният процент на разходите по левовите потребителски заеми през октомври се е повишил до 10,65%. Към същата дата по левовите жилищни кредити е намалял до 3,59%. Заемите по кредитни карти са поскъпнали още - за една година до 14,06%, а при евро до 9,73%, отчита БНБ. ", "date": "2018.11.27", "title": "Първи отрицателни лихви по депозити за бизнеса"}
{"url": "https://www.24chasa.bg/novini/article/7172794", "text": "Над 2,8 млрд. лв. ще са нужни, за да се изгради инфраструктура, която да съответства на новите газови потоци в региона. Това заяви пред ресорната парламентарна комисия енергийният министър Теменужка Петкова. Основната част от инвестицията ще е за нови 484 км тръби от Провадия до Зайчар в Сърбия и за нови две компресорни станции и 11,5 км газопровод от българо-турската граница до станция “Странджа”. Промяната в енергийната стратегия се налага след индикации от “Газпром”, че след пускането на втората тръба на “Турски поток” ще спре транзитът от Украйна, което означава и през България към Турция. Планът е след 2020 г. по новите тръби да идва газ от три източника, каквито са изискванията на ЕК. Петкова обяви също, че още до края на тази година “Булгартрансгаз” ще пусне електронна борса за търговия на природен газ. Два пазарни теста показали, че към новата инфраструктура ще има интерес. “Булгартрансгаз” е пред обявяване на трети пазарен тест с обвързващи оферти за капацитета за пренос на газ от турската граница и на изход - до сръбската. Тя заяви още, че ако се спазят стъпките в актуализираната енергийна стратегия, държавната компания “Булгартрансгаз” ще излезе на плюс с 4,4 млрд. лв. и четири пъти по-малко, ако не бъдат приети поправките. Според Петкова заради променената ситуация в региона предстои предоговаряне на дългосрочния договор с “Газпром”, което може да освободи капацитет по Трансбалканския тръбопровод, след като заработи “Турски поток”. Спирането на транзита на руски газ през Украйна, а оттам през България, въпреки че има договор до 2030 г., ще доведе до 1 млрд. лв. пропуснати ползи, каза депутатът от “Обединени патриоти” Искрен Веселинов. Шефът на “Булгартрансгаз” Владимир Малинов пък заяви, че има идея след прекъсването на транзита на руски газ, този газопровод може да стане нов интерконектор. Това ще изисква компресорните му станции да бъдат трансформирани за поемане на реверсивен поток, вкл. до украинския пазар. Депутатът от БСП Желю Бойчев попита докъде са стигнали проектите за междусистемните газови връзки. Петкова заяви, че интерконекторът Гърция-България е обвързан със сроковете по Южен газов коридор, тоест 2019 - 2020 г. Газопроводът със Сърбия е със срок май 2022 г. По интерконектора с Румъния съседите трябва да изградят компресорна станция до края на 2019 г., за се използва тръбата за транспортиране на газ към България. По изменението на енергийната стратегия енергийното министерство работи, след като стана ясно, че след 1 януари 2020 г. се очаква промяна в маршрутите на доставка на природен газ през територията на България, както и че е възможно намаляване на транзитираните от нас количества. Депутатите подкрепиха приемането на поправките.", "date": "2018.11.27", "title": "4,4 млрд. лева печалба, ако “Турски поток” е през България (Обзор)"}
{"url": "https://www.24chasa.bg/novini/article/7172957", "text": "До 5 г. столични квартали като “Бояна”, “Драгалевци”, “Симеоново” и град Банкя ще имат ВиК мрежа. Столичната община е готова с проекти за 800 млн. лв. за изграждане на канализация. Над половин милиард от тях ще дойдат по Оперативна програма “Околна среда”, а останалите - от ПУДООС и концесионера “Софийска вода”. Готов е разширен списък с обекти, от които ще бъдат избрани приоритетни квартали и населени места, за които ще кандидатстваме за финансиране по ОПОС. Те трябва да са ясни до края на годината и да бъдат разгледани от СОС. Предвиждаме модернизация на пречиствателните станции за питейна вода “Бистрица” и “Панчарево”, както и увеличаване на капацитета за третиране на утайките от станцията за отпадъчни води “Кубратово”, каза зам.-кметът по строителство и инвестиции Ирина Савина. Тя представи Регионалното прединвестиционно проучване за изграждане на ВиК мрежа пред инженерната комисия към СОС. В разширения списък са 28 квартала, 17 села и 3 града в 13 столични района. Сега 100% от питейната вода на столицата се пречиства, а 76% от общината има канализационна мрежа, но в нея не влизат някои от най-скъпите квартали. С реализацията на проектите 90% от столицата ще има ВиК мрежа, пресмятат експерти. За цялостното ѝ изграждане са нужни над 2 млрд. лв. Над 200 км ВиК мрежа е построена от 2009 г. до момента, подчерта Савина.", "date": "2018.11.27", "title": "“Бояна” и Банкя ще имат канализация до 5 г., София с проекти за 800 млн. лв."}
{"url": "https://www.24chasa.bg/novini/article/7172799", "text": "Ситуацията в Керченския проток не изисква преки преговори между президентите на Русия и на Украйна - Владимир Путин и Петро Порошенко, посочи говорителят на Кремъл Дмитрий Песков. “В най-близките дни позицията на президента Путин ще бъде огласена. Би било неправилно да се подценява опасността от подобни провокации”, добави Песков. Според него въвеждането на военно положение в гранични региони на Украйна крие риск от ескалация на конфликта. Напрежението се разгоря, след като в неделя Русия задържа три украински военни кораба и екипажите им край Крим с обвинение, че са навлезли в руски води. В отговор Върховната рада в Киев въведе военно положение в граничните райони на Украйна за 30 дни. Срещу него се обявиха трима бивши президенти - Леонид Кравчук, Леонид Кучма и Виктор Юшченко. В обръщение до парламента те предлагат президентските избори да не се отменят и да бъдат насрочени както е предвидено - за 31 март 2019 г. Според някои наблюдатели Порошенко търси поводи да провали изборите, за да се задържи на власт. Украинският парламент се обърна за помощ към всякакви международни организации - ООН, Европарламента, ПАСЕ, Парламентарната асамблея на ОССЕ, Парламентарната асамблея на НАТО и парламентите по света. Путин е обсъдил по телефона ситуацията с германската канцлерка Ангела Меркел и е изразил надежда, че Германия ще окаже въздействие на Украйна да се въздържа от необмислени стъпки. Службата за сигурност на Украйна потвърди, че на борда на пленените кораби имало контраразузнавачи. Тя недоумява, че срещу 2 катера и малък влекач са действали 10 руски кораба плюс самолети и хеликоптери. При стрелбата офицер бил тежко ранен. Руски съд постанови трима от двадесетината задържани украински моряци да останат в предварителния арест за срок от 2 месеца по обвинение в незаконно пресичане на руската граница. Наказателният съд в Симферопол остави в ареста 12 от общо задържани украински 24 моряци. Русия пък пусна видео с разпитите на трима украински моряци, които признават, че съзнателно са пренебрегнали предупрежденията на руските граничари. Според Украйна моряците са подложени на психологически и физически тормоз и дават лъжливи показания. Не е добре. Изобщо не сме доволни от това. Не ни харесва какво се случва и от двете страни. Надяваме се нещата да се уредят.” Така президентът на САЩ коментира ситуацията около задържането на украинските кораби. Доналд Тръмп обаче се въздържа да осъди агресията на Русия, коментира Си Ен Ен. Според телевизията той е оставил по-острата реакция на посланичката в ООН Ники Хейли. Тя осъди действията на Москва като скандални и безразсъдни и я призова “да спазва навигационните права и свободи на всички държави.” Турският президент Реджеп Ердоган призова Русия и Украйна да решат проблемите си чрез диалог. “И двете страни - Русия и Украйна, са наши близки приятели. Искаме Черно море да бъде море на мира”, каза Ердоган. Генералният секретар на ООН Антониу Гутериш призова Русия и Украйна да проявяват максимална сдържаност и да избягват по-нататъшно изостряне на конфронтацията в Черно море. Естонският министър на отбраната Юри Луйк призова ЕС да наложи нови санкции на Русия. На брифинг след среща с руския си колега Сергей Лавров френският външен министър Жан-Ив льо Дриан поиска Москва да направи жест, като освободи задържаните украински моряци и кораби, и добави, че ще разговаря и с украинския външен министър Павло Климкин като част от усилията за деескалация на конфликта. ", "date": "2018.11.27", "title": "Путин отказва пряк диалог с Порошенко (Обзор)"}
{"url": "https://www.24chasa.bg/novini/article/7173068", "text": "Създателят на прочутия анимационен сериал \"Спондж Боб Квадратни гащи\" Стивън Хилънбърг почина на 57 години, предадоха световните агенции, като се позоваха на съобщение на телевизия Никелодеон. Хилънбърг създаде, написа, продуцира и режисира анимационната поредица, стартирала през 1999 г. През годините тя прерасна в сериал със стотици епизоди, превърна се в пълнометражни филми и в бродуейско шоу, предава БТА. Миналата година Хилънбърг обяви, че страда от нервнодегенеративна болест, известна като синдром на Лу Гериг или амиотрофична латерална склероза.", "date": "2018.11.27", "title": "На 57 г. почина бащата на \"Спондж Боб Квадратни гащи\" Стивън Хилънбърг"}
{"url": "https://www.24chasa.bg/novini/article/7173089", "text": "Пол Манафорт, бившият шеф на предизборната кампания на Доналд Тръмп, се е срещал тайно с основателя на сайта Уикилийкс Джулиан Асандж в еквадорското посолство в Лондон. Това твърди британският в. \"Гардиън\", съобщават Асошиейтед прес и ТАСС. Ако бъде потвърдена тази информация, това ще наведе на мисълта за директна връзка между кампанията на Тръмп и Уикилийкс, който публикува десетки хиляди имейли на американската Демократическа партия, откраднати от руски шпиони по време на предизборната кампания за президентските избори през 2016 г., предава БТА. Според британското издание Манафорт е имал среща с Асандж през март 2016 г. Според изданието преди това той е имал и още две срещи с Асандж през 2013 г. и 2015 г. Не е ясно за какво са си говорили Манафорт и Асандж. Но последната им среща може да заинтересува Робърт Мълър, американския специален прокурор, който разследва евентуално съглашателство на предизборния екип на Тръмп с Русия. Няколко месеца след срещата на Манафорт с Асандж през март 2016 г. Уикилийкс публикува имейли на Демократическата партия на САЩ, откраднати от руски разузнавачи. Манафорт отрича да е имал нещо общо с хакерската атака, а неговите адвокати отказаха да отговарят на въпроси на \"Гардиън\" относно неговите срещи с Асандж. Адвокатът на Асандж Карло Поведа пък каза, че информацията на \"Гардиън\" е фалшива.", "date": "2018.11.27", "title": "\"Гардиън\": Пол Манафорт се е срещал тайно с Джулиан Асандж в Лондон"}
{"url": "https://www.24chasa.bg/novini/article/7172973", "text": "Абсурдни сайтове пускат абсурдни разкрития, като предупреждават изрично, че са издания за фалшиви новини и не разполагат с журналисти, които да проверяват фактите. За депутата от БСП Филип Попов анонимните “Вале нюз” и informiran.net са достоверни медииq чрез които може да бъде атакуван врагът. Те твърдят, че Десислава Атанасова, Делян Добрев, Красимир Велчев и вече бившият народен представител Антон Тодоров са получили жилища и офиси в комплекс “Царско село” и други в столицата. Минути след като 36-годишният видински депутат Филип Попов обяви в кулоарите на парламента от името на БСП, че “внасяме искане с настояване Комисията за противодействие на корупцията и за отнемане на незаконно придобитото имущество (КПКОНПИ) да се сезира и да провери публикациите в медиите по отношение на апартаментите” на четиримата политици от ГЕРБ, сайтове, които бяха цитирали фалшивите новини, ги изтриха. Всъщност депутатът Попов, без да назове медиите, цитира публикации в сайтове, чиито анонимни собственици За първи път “разкритието” се е появило в блога на 4udoslav, показа проверка на “24 часа”. “Да разгромим корумпираната власт със слово (не непременно с истини)” е девизът на този блог, който е изписан на страницата. Тази публикация е препечатана от сайта “Вале нюз”, под чиято глава пък пише: “Издание за фалшиви новини и абсолютни измислици. Не вярвайте, това не е истина”. След него фалшивата новина се появява и в сайта информиран.нет, който излъга за гръцкия остров на Борисов. Там все още стои важното уточнение “ Тези очевидни предупреждения обаче не спират храбрия депутат Филип Попов. “Обвиненията, които съществуват в медиите, са сериозни по отношение на корупция и конфликт на интереси. Работа на комисията е да провери”, заяви той пред журналисти в парламента. Атакуваните от ГЕРБ обаче веднага отговориха. Ако съм стъпвала в “Царско село” (където бил нейният апартамент според фейк сайтовете - б.р.), ще си подам оставката”, зарече се Десислава Атанасова. От 2009 г. съм в Народното събрание, преди това съм била общински съветник и през цялото време имуществото ми е било публично оповестявано”, подчерта тя. “Същият сайт обявил, че същите депутати от ГЕРБ сме свързани с ДС. Аз съм родена през октомври 1978 г. и в момента, в който ДС вече не е функционирала, съм била на 11 години. Въпросът ми е дали ДС е вербувала бебета и малолетни”, попита Атанасова. Тя показа и документ от комисията по досиетата, че не е била агент на ДС. Антон Тодоров пък написа в профила си във фейсбук: “БСП са идиоти! Как е възможно толкова несръчен фейк да бъде изобщо разпространяван и коментиран в българския парламент? Това е позор и невиждано падение!”. “Най-смешното в тази напълно фалшива новина е, че съм бил в ДС. През 1990 г., когато се закрива Държавна сигурност, съм на 12 години. В същия стил очаквам да напишат и че съм участвал в Първата световна война или в Октомврийската революция на страната на врага. написа също във фейсбук Делян Добрев. “24 часа” попита МВР дали ще се задейства в тази ситуация. Депутат иска проверка на комисията “Антикорупция” на факти в сайтове, които са анонимни и твърдят, че предлагат фалшиви новини и не разполагат с журналисти. Моделът напомня схемата на сайта “Опасните”, който през 2008 г. бе проверен от ДАНС след поредица от материали за публични личности. Тогава се надигна вълна от недоволство, че по този начин се посяга на свободата на словото. От агенцията обясниха, че са проверявали теч на класифицирана информация. Няма законов текст, който да преследва подобни сайтове, коментираха от МВР пред “24 часа”. Засегнатите биха могли да ги съдят за клевета с частни искове. Те обаче няма как да открият кой ги прави – Законът за електронните съобщения задължава провайдърите да разкриват самоличността на подобни издатели само при тежки престъпления, а клеветата не е такова. Компютърни спецове пък подозират, че тези сайтове съществуват с цел да разпространяват подобни “информации” за политическите опоненти, които после да бъдат цитирани и използвани за повод да се сезират държавните институции за проверки. Б.Р.  Малко по-късно вечерта, когато се разбра, че възмущението от фейковете набира скорост в мрежите, сайтът \"Вале нюз\" се подигра на депутатите, оправдавайки се така: Във връзка с поредната демонстрация на ниска култура в Народното събрание, в която управляващи и опозиция се обвиняват едни други за апартаменти, уточняваме следното: 1.Този сайт публикува всякакви ИНТЕРЕСНИ новини, но това е единственото условие. Не проверяваме новините за достоверност. Целта е да са просто ИНТЕРЕСНИ и нищо повече. 2.Тъй като допускаме че така можем да публикуваме и неистинска новина, затова ясно в главата на сайта сме написали предупреждение, да не се приема на сериозно. 3.Новината за апартаментите на 4-та депутати от ГЕРБ не е наша. Ясно в нея е написан източникът и. Пишем винаги източниците на новини, които заимстваме. Трябва да има уважение към авторското право и към хората, които полага усилия да пишат. В конкретния случай, уточняваме отново от къде е взета тази новина (а и други от там), пишат от сайта и си признават, че са взели текста от 4udoslav. Филип Попов е само на 36 г., но вече кара трети мандат като депутат от родния си Видин. Младият юрист влезе в политиката като протеже на бившия парламентарен шеф и предшественик на Корнелия Нинова на лидерския стол Михаил Миков. В продължение на няколко години той бе лансиран лично от Миков пред политици и медии. А самият Попов го хвали, че работи много за региона си - Видин. Когато обаче Миков бе свален от лидерския пост, младият депутат се преориентира бързо към Нинова. И обяви, че начело с нея “БСП се движи в правилната посока”. За разлика от медиите, които той чете, “24 часа” намери откровенията му в личния блог на Михаил Миков и в агенция “Фокус”, където на 10 юни 2018 г. секретарят на парламентарната група на БСП изразява надежда, че лидерката ще продължава в същия дух, и ѝ пожелава успех. ", "date": "2018.11.27", "title": "Умее ли депутатът  от БСП Попов да  чете, или вече и  измислиците стават  бронебойни патрони  срещу врага? (Обзор)"}
{"url": "https://www.24chasa.bg/novini/article/7172841", "text": "\"С майстори в кулинарията ще обединим усилия за популяризиране на страната чрез уникалната българска кухня. Това обсъдихме на работна среща с едни от най-известните специалисти в кулинарното изкуство в България\", написа във фейсбук министърката на туризма Николина Ангелкова. \"В разговора участваха Андрей Стоилов, президент на Българската асоциация на професионалните готвачи, шефовете Иван Манчев, Виктор Ангелов, Борис Петров, Лео Бианки, Иван Звездев, Ути Бъчваров, Жоро Иванов. Представих пред тях съвместния проект за 12-винено-кулинарни дестинации, който обхваща цялата страна и включва 55 общини, близо 120 туристически обекта, над 80 характерни храни и 12 традиционни винени сорта\", допълни Ангелкова.", "date": "2018.11.27", "title": "Ангелкова: Ще популяризираме страната чрез уникалната българска кухня (Снимки)"}
{"url": "https://www.24chasa.bg/novini/article/7172855", "text": "Светът все повече се отдалечава от целта си да овладее глобалното затопляне, а пропастта между амбициите на Парижкото климатично споразумение и количеството на емисиите с парников ефект се разширява, предупреждава годишният доклад на Програмата на ООН за околната среда, цитиран от Франс прес и БТА. За да задържат повишаването на температурата на планетата под 2 градуса по Целзий, страните ще трябва до 2030 г. да утроят глобалното равнище на ангажимента си спрямо обещанията, дадени на международната конференция за климата в Париж през 2015 г., се подчертава в документа. А за да не надхвърли затоплянето 1,5 градуса, поетите ангажименти трябва да се умножат по 5, допълва деветият доклад за действията в областта на климата, публикуван пет дни преди откриването на 24-ата световна конференция за климата (COP24), която ще се проведе в Катовице, Полша. Най-тревожната новина е, че разликата между сегашното ниво на емисиите и равнището, на което те би трябвало да бъдат, става все по-голяма, каза пред АФП координаторът на доклада Филип Дрост. През 2017 г. емисиите на газове с парников ефект (ГПЕ) започнаха да се увеличават след три години на относителна стабилност. През 2018 г. тази тенденция вероятно ще се запази, с очакване за нарастване на емисиите от енергийния сектор, който представлява три четвърти от всички емисии, предупреди Международната енергийна агенция. Сценарият на Програмата за околната среда е по-мрачен от миналата година и поради това, че според най-новите изследвания не бива да се разчита на бързо и широко внедряване на технологията за абсорбция на въглероден диоксид. През 2017 г. емисиите достигнаха историческите 53,5 гигатона еквивалент на въглероден диоксид - с 0,7 гигатона повече, отколкото през 2016 г., отбелязва докладът и предупреждава, че нищо не подсказва, че това е техният пик - върхова стойност, след която започва спад. За да задържи затоплянето в рамките на 2 градуса, през 2030 г. човечеството ще трябва да ограничи емисиите от въглероден диоксид на 40 гигатона, а за до задържи на 1,5 градуса - до 24 гигатона. Ако страните се придържат към сегашните си действия, а не поемат нови ангажименти, до 2030 г. те ще произведат още 59 гигатона, изтъква докладът, базиран на научни данни. Според неговите автори 49 страни вече са преминала пика на емисиите, но те представляват едва 36 процента от емитираните на планетата ГПЕ, а общо само 57 страни (60 на сто от емисиите) ще са в състояние да постигнат целите за 2030 г., ако спасят обещанията си от 2015 година.", "date": "2018.11.27", "title": "Доклад на ООН: Светът все повече се отдалечава от набелязаните цели за климата"}
{"url": "https://www.24chasa.bg/novini/article/7172863", "text": "Румънското министерство на вътрешните работи съобщи, че над 11 000 пожарникари и полицаи са в готовност да се намесят при необходимост заради очакваните обилни снеговалежи през следващите дни, които според прогнозите ще засегнат 17 окръга в страната, предаде Медиафакс. Националната служба по метеорология обяви предупреждение \"Жълт код\" за снежни бури, силни ветрове и заледяване, който е валиден от тази нощ до 20.00 утре за Букурещ и 17 окръга в южната и югоизточната част на страната. Очаква се скоростта на вятъра да достигне 75 километра в час в някои райони, а видимостта да спадне под 100 метра, предупреждават метеоролозите. Според прогнозите температурите през нощта в северната, североизточната и централната част на страната ще спаднат до -10 градуса, предаде БТА. \"Над 11 000 пожарникари, полицаи и жандармеристи ще бъдат в готовност през тези дни да се намесят в помощ на населението при възникване на спешни ситуации, предизвикани от лошото време\", заяви говорителят на вътрешното министерство Моника Дажбог.", "date": "2018.11.27", "title": "Над 11 000 пожарникари и полицаи мобилизирани заради очаквания сняг в Румъния"}
{"url": "https://www.24chasa.bg/novini/article/7172853", "text": "Част от разходите за презервативи много скоро ще бъдат възстановявани от здравното осигуряване във Франция, съобщи АФП. Новината съобщи днес френската министърка на здравеопазването Анес Бюзен пред радио \"Франс ентер\". Други френски министри в миналото също правиха опити да направят презервативите по-достъпни като цена, но успех нямаше. Сега властите са решили от 10 декември да се възстановяват 60 процента от сумата, похарчена за презервативи на марка, произведена от лаборатория \"Мажорел\", предаде БТА. Кутия с 6 презерватива на тази марка струва 1,30 евро, кутия с 12 презерватива - 2,60 евро, а кутия с 24 презерватива - 5,20 евро. 60 процента от сумата, похарчена за презервативи от тази марка, ще се възстановяват, ако те бъдат купени от аптека с рецепта, изписана от лекар или акушерка. Целта на инициативата е да се подобри достъпът на младите до презервативите и така да се избегнат рисковете от нежелана бременност и най-вече от предавани по полов път заболявания. Във Франция случаите на зарази с вируса на СПИН не намаляват. Всяка година се откриват около 6000 нови случая, като при младите под 25 години те са между 800 и 1000. Възстановяването на част от сумата за презервативи ще позволи на държавата да спестява пари от лечението на предавани по полов път болести, тъй като случаите ще намалеят. Сега държавата харчи годишно по 2 милиарда евро за тези болести, като от тази сума 1,6 милиарда отиват за болните от ХИВ.", "date": "2018.11.27", "title": "Във Франция ще връщат 60% от парите, похарчени за презервативи"}
{"url": "https://www.24chasa.bg/novini/article/7172881", "text": "Кметът на София Йорданка Фандъкова ще провери утре в 10.30 часа изпълнението на пилотен проект за монтиране на филтри на сгради, които се отопляват на твърдо гориво, съобщиха от пресцентъра на Столичната община. Кметът ще посети сградата на БКС на район \"Красна поляна\", на бул. \"Вардар\" 3, за да се запознае с ефективността на поставените филтри.", "date": "2018.11.27", "title": "Фандъкова ще провери монтирането на филтри на сгради, отопляващи се на твърдо гориво"}
{"url": "https://www.24chasa.bg/novini/article/7172733", "text": "БСП ще внесе закона за бюджета на касата в Конституционния съд. Това обяви току-що лидерът на БСП от трибуната на Народното събрание. \"Това е звучен шамар, тежък удар по българския законодателен процес и петно върху българския парламент. През преходните и заключителни разпоредби променяте 18 закона и системата въобще. Считайте, че на основание закона за нормативните актове, правилника за неговото приложение и конституцията на република България, БСП за България внасяме закона за бюджета на здравната каса в Конституционния съд\", каза Нинова. \"Именно с тези текстове ние реализираме програмата на правителството на ГЕРБ и на Обединени патриоти, защото за първи път тук законово се регламентира изграждането на електронна система. Това е ключов приоритет на партия ГЕРБ. Съжалявам, че се опитвате с общи приказки и манипулации да кажете, че имате алтернатива, а вие не сте внесли едно смислено предложение, освен да запазвате статуквото, като слагате определения за субективизъм. Не сте внесли едно предложение освен да запазвате статуквото, като слагате предложения за отпадане. Не ви разбирам. От една страна казвате, че правим бавно реформи, че състоянието на здравеопазването е лошо и сега, когато се правят много алтернативни предложения, вместо конструктивно да влезете в дебата и да кажете кое ви харесва и кое не, вие просто предлагате да се запази статуквото. Статуквото устройва ли ви? Вероятно има такива представители от вас, които са се възползвали от статуквото. Аз смятам, че предлагаме добри неща\", отвърна ѝ председателят на парламентарната здравна комисия и депутат от ГЕРБ д-р Даниела Дариткова. \"Две години говорим за информационната система, но нищо не се случва. Всички знаят, че реформи се правят през първата половина от мандата. Ние вече сме преполовили, но нищо не се случва\", коментира проф. Михайлов. \"Не манипулирайте хората. Догодина ще имаме повече пари а здравеопазване, което съм сигурна, че ще осигури спокойствие в системата. Сигурна съм, че и г-жа Нинова не знае как да осигури лекари в отдалечените места. Тя занимава хората там предимно с фауната\", отвърна Дариткова.", "date": "2018.11.27", "title": "Нинова: БСП дава бюджета на касата на Конституционния съд"}
{"url": "https://www.24chasa.bg/novini/article/7172758", "text": "Времето осезателно се промени днес, за утре се очакват значителни валежи от дъжд в южните райони, и от сняг - в останалата част на страната, като в Източна и Централна България ще има и силен вятър. Това налага водачите да са подготвени, ако им предстои пътуване, предаде МВР.  Най-добре да се поема на път със зареден резервоар гориво. Водачите трябва да заредят незамръзващи течности в охладителната система на автомобила и за чистачките. Желателно е да носят със себе си вода, топли дрехи, одеяло. Нека телефоните им са заредени и да носят зарядни, които да ползват по време на път. ПРЕПОРЪКИ ЗА ДВИЖЕНИЕ ПО ПЪТИЩАТА ПРИ НИСКИ ТЕМПЕРАТУРИ ПЕШЕХОДЦИ • Излизайте навън само ако това е абсолютно наложително • Движете се само по тротоарите, използвайте подлезите и надлезите за пешеходци • Извън населените места се движете СРЕЩУ АВТОМОБИЛНИЯ ПОТОК по банкета • Обличайте се с топли дрехи • Обуйте здрави зимни обувки, при възможност с дълбок грайфер • Ако сте с шапка, при пресичане се огледайте няколко пъти, преди да стъпите на улицата. Шапката помага против студа, но в известна степен пречи на слуховото възприятие • Дори да сте на пешеходна пътека, огледайте се и само ако автомобилът е далече, преминете • Слушалките в ушите и силната музика пречат на възприятията • Ако има поледица или сняг, върнете се и изчакайте, докато снегът бъде почистен и бъде опесъчено ВОДАЧИ • Ако не се налага непременно да пътувате, отложи заминаването до нормализиране на обстановката • Преценете дали се налага на път да тръгне цялото семейство. Особено важна е преценката, ако имате малко дете • Ако все още не сте сменили гумите, не губете време – незабавно ги подменете с гуми за зимни условия • Всички течности в системите на автомобила трябва да са подменени с незамръзващи • Проверете: o налягането на гумите o работят ли чистачките o в изправност ли са всички светлинни източници – фарове, мигачи, аварийни светлини, габарити o работи ли отоплителната система на автомобила • Заредете достатъчно гориво • Преди път извън населено място се осведомете: o за прогнозата за времето o за временни или постоянни ограничения по набелязания маршрут • Въоръжете се с търпение, ако попаднете в „тапа“ • Поставете в колата: o вериги за сняг o буксирно въже, лопата o зарядно за акумулатор o мобилно зарядно за телефон o дебело одеяло o вода и суха храна o проверете и обновете съдържанието на автоаптечката o вземете достатъчно лекарства, ако си на лечение • При попадане в рискова ситуация сигнализирайте първо на телефона за спешни случаи 112, след това потърсете за съдействие близки и приятели.", "date": "2018.11.27", "title": "Рязката промяна на времето крие опасности на пътя"}
{"url": "https://www.24chasa.bg/novini/article/7172775", "text": "Президентът на САЩ Доналд Тръмп отправи нови директни критики срещу специалния прокурор Робърт Мълър, разследващ евентуалната руска намеса в президентските избори през 2016 г., предаде Франс прес, цитирана от БТА. \"Мълър и неговата банда ядосани демократи гледат само от едната страна, никога от другата. Почакайте да се разкрие колко ужасно и гадно се отнасят към хора, съсипвайки живота на тези, които отказват да лъжат\", написа Тръмп в Туитър. Президентът на САЩ обвини специалния прокурор, че е извън контрол и \"причинява ОГРОМНИ щети на нашата съдебна система\". Вчера бившият шеф на предизборния екип на Доналд Тръмп Пол Манафорт беше обвинен, че е давал лъжливи показания на федералната полиция. Според прокуратурата с това той е нарушил условията на споразумението да се признае за виновен в замяна на по-лека присъда. Адвокатите на Манафорт отрекоха тези твърдения, припомня АФП. Също вчера бившият дипломатически съветник на Доналд Тръмп Джордж Пападопулос, осъден в началото на септември по обвинение, че е излъгал пред ФБР, беше изпратен в затвора, за да излежи двуседмичната си присъда. \"Медиите на \"фалшивите новини\" представят Мълър като светец, а е точно обратното\", каза още президентът на САЩ. Тръмп нарече разследването \"лов на вещици\" и увери, че то не е постигнало никакви резултати.", "date": "2018.11.27", "title": "Тръмп: Прокурор Мълър е извън контрол и нанася огромни щети на съдебната ни система"}
{"url": "https://www.24chasa.bg/novini/article/7172776", "text": "Председателят на Народното събрание Цвета Караянчева изрази благодарност на полския президент Анджей Дуда за подкрепата на Полша за присъединяването на България към Шенген. Благодарни сме за подкрепата и практическата помощ на Полша за усилията ни за овладяване на миграционния натиск по външната граница на ЕС с Турция, чрез участие в съвместните операции на Фронтекс, заяви Цвета Караянчева на среща с президента на Полша, съобщиха от пресцентъра на Народното събрание. Гостът е на посещение в България по покана на президента Румен Радев. Ролята на парламентарното сътрудничество, конструктивното взаимодействие между представителите на двете държави и сходните позиции на България и Полша по редица въпроси от европейския и международния дневен ред бяха основни теми на срещата в Народното събрание. Парламентарните контакти са важен елемент за развитието на двустранните отношения, подчерта председателят на Народното събрание Цвета Караянчева. Тя отбеляза, че парламентаристите от групите за приятелство между двете страни са изключително активни и ангажирани да работят за задълбочаване на сътрудничеството между България и Полша. Като близки народи ние имаме и сходни проблеми, посочи Цвета Караянчева. По думите й това е предпоставка за още по-тясно и резултатно взаимодействие, което може да допринесе за по-добро разбиране на националните позиции и защита на сходни интереси на двете страни. Парламентарното сътрудничество е много важно и може да благоприятства развитието на отношенията между нашите две страни, подчерта полският президент. Брекзит, проектът за многогодишна финансова рамка на ЕС, миграцията и въпросите, свързани с бъдещето на ЕС, са актуални теми, по които България и Полша имат сходни позиции, отбеляза той. На срещата беше посочено, че България и Полша споделят сходни мнения за ролята на Кохезионната политика и Общата селскостопанска политика, които са доказали своята добавена стойност и са от ключово значение за целия ЕС като важен инструмент за растеж, конкурентоспособност и създаване на работни места. Обща цел на двете страни е запазването на поне досегашното им ниво на финансиране, като покажем единство и изпратим силен сигнал за важността от запазването на традиционните политики на ЕС в политическия фокус на следващата многогодишна финансова рамка. Анджей Дуда посочи, че България е все по-ценена като туристическа дестинация от полските граждани и през последните години има увеличение на полските туристи. България предлага много добри условия за туризъм и целта ни е да стане целогодишна туристическа дестинация, подчерта Цвета Караянчева. Тя посочи, че сред сферите, в които двустранните отношения могат да бъдат развивани, са културата и образованието.", "date": "2018.11.27", "title": "Караянчева: Благодарни сме за подкрепата на Полша за влизането ни в Шенген (Снимки)"}
{"url": "https://www.24chasa.bg/novini/article/7172785", "text": "Румънският министър на финансите Еуджен Теодорович представи спорно предложение, като заяви, че румънците трябва да имат право на работа в чужбина въз основа на само едно разрешение за работа, валидно за срок от максимум 5 години в една страна, пише в. \"Адевърул\". Министърът твърди, че ако един румънец получи право на работа в друга европейска страна и разрешителното му продължава да се подновява, той никога няма да се върне в родината си, предава БТА. \"Повдигнах този въпрос и пред моите колеги, министрите на финансите в рамките на Европейския съюз. Може да е по-рестриктивна тази мярка, но това е. Трябва да разберем в Европа, че колкото една зона става по-бедна, толкова друга става по-богата, но някъде нещата се пропукват. Трябва наистина да има социална кохезия, не да зареждаш и подсилваш западната част и да оставиш останалата част на Европа отвън\", заяви министърът по време на парламентарни дебати. Той посочи, че според него разрешението за работа в чужбина трябва да важи до 5 години.", "date": "2018.11.27", "title": "Румънският финансов министър предлага да се ограничи правото на работа в чужбина в една страна"}
{"url": "https://www.24chasa.bg/novini/article/7172786", "text": "От 2014 година насам това е първият толкова тежък конфликт. Ние призоваваме за спешна деескалация на напрежението и освобождаване на задържаните моряци и кораби. Има договор от 2003 година за Русия и Украйна за взаимност на използването на Керченския проток. Това каза външният министър Екатерина Захариева за конфликта между Русия и Украйна в предаването \"Още от деня\" по БНТ. Едни хора казват, че това се случва заради предстоящите избори в Украйна, други казват, че е заради спадащият рейтинг на Путин заради предложената пенсионна реформа. Решението на ситуацията трябва да е с преговори, не очакваме ескалация на военен конфликт, каза още тя.  Общият призив на ЕС е за успокояване на ситуацията и решаване на ситуацията по дипломатически път. Призивът е и към Украйна военното положение да не засяга правата на гражданите в страната, допълни Захариева. Митата на Косово са ответна вътрешнополитическа мярка. България много успешно насочи ЕС към темата за Западните Балкани. Истината е, че конфликтът между Сърбия и Косово е доста тежък. България е един от най-сериозните поддръжници на Сърбия в ЕС. Вучич каза, че този въпрос трябва да се реши, но истината е, че те наистина се опитват да се справят с проблема, коментира тя конфликта между Косово и Сърбия. Няма още нищо предложено \"черно на бяло\" за прекрояване на границите на някои от страните на Балканите. Мисля, че пътят за постигането на трайно решаване на отворените конфликти е помирение в сърцата. Притеснена съм да не се получи домино ефект, каза още Захариева. Постигането на съгласие по първата фаза на Брекзит е добра новина, но Брекзит не е радостен момент. Вярвам, че и ЕС, и Великобритания ще бъдат по-слаби след Брекзита. Важно за нас беше специалният фокус върху правата на европейските граждани, живеещи във Великобритания, допълни тя.", "date": "2018.11.27", "title": "Захариева за спора между Русия и Украйна: Това е най-тежкият конфликт от 2014 г. насам"}
{"url": "https://www.24chasa.bg/novini/article/7172591", "text": "Унгария е отказала да екстрадира в Съединените щати двама предполагаеми руски търговци на оръжие и вместо това ги е изпратила в Русия, където не е ясно дали те ще бъдат изправени пред съда, предаде Ройтерс, като се позова на Държавния департамент на САЩ. Американските власти имат силни доказателства срещу двамата заподозрени - Владимир Любишин-старши и Владимир Любишин-младши, предава БТА. Американската администрация днес протестира решително срещу екстрадицията от Унгария в Русия, вместо в САЩ, на двама руснаци, заподозрени, че са търговци на оръжие, предаде Франс прес. Вашингтон заяви, че това решение \"поражда съмнения\" що се отнася до сътрудничеството от страна на унгарските власти. САЩ изискаха екстрадицията на Владимир Любишин-старши и Владимир Любишин-младши в съответствие с унгарско-американски договор. \"Унгария отхвърли американското искане и вместо това екстрадира заподозрените в Русия, където не е сигурно, че те ще бъдат съдени\", каза в изявление говорителката на Държавния департамент Хедър Науърт. \"САЩ са разочаровани от решението на унгарското правителство\", коментира Науърт. Тя увери, че американските правоохранителни органи са събрали в сътрудничество с унгарските солидни доказателства. \"Унгария е партньор и приятел на САЩ, но това решение поражда съмнения за съдебното сътрудничество с Унгария\", защото то \"подкопава извършената съвместна работа\", посочи Науърт. Говорителят на унгарското правителство Золтан Ковач отговори в Туитър, че решението на министерството на правосъдието е било взето \"въз основа на съдебни решения и на съответните международни споразумения\". \"През последните пет години Унгария девет пъти се е обръщала към САЩ с искане за екстрадиции. Осем от тези искания са били отхвърлени\", подчерта Ковач. Унгарският консервативен премиер Виктор Орбан е един от малцината европейски лидери, които изразяват възхищение от американския президент Доналд Тръмп, а отношенията между двете държави членки на НАТО обикновено са добри, отбелязва Франс прес. Любишини баща и син живеят от няколко години в Унгария. Те били арестувани от унгарската антитерористична полиция при дискретна операция в края на 2016 г., извършена в координация с американската Агенция за борба с наркотиците, съобщи унгарският информационен сайт Директ 36.", "date": "2018.11.27", "title": "Унгария отказа да екстрадира в САЩ двама предполагаеми руски оръжейни търговци (Обновена)"}
{"url": "https://www.24chasa.bg/novini/article/7172917", "text": "Руски съд на анексирания украински полуостров Крим днес определи мерки за неотклонение на 12 от общо 24 украински моряци от трите военни съда, задържани от руската брегова охрана при инцидент в неделя, предаде ДПА, като се позова на агенция Интерфакс. Съдебният състав в град Симферопол им наложи мерки за неотклонение \"задържане под стража\" за два месеца по обвинение в незаконно пресичане на границата със заплаха от насилие. Ако бъдат признати за виновни, моряците може да получат до 6 години затвор, предава БТА. Мерки за неотклонение на останалите задържани украинци, които са офицери, ще бъдат определени утре, съобщи ТАСС. Инцидентът между руската брегова охрана и украински военни кораби стана в неделя вечерта в Черно море край бреговете на Крим, докато украинските съдове се опитваха да преминат през Керченския проток, за да влязат в малкото Азовско море. То е от ключово значение за износа на зърно и стомана, произвеждани в Източна Украйна, отбелязва Франс прес. Руската брегова охрана, която е на подчинение на Федералната служба за сигурност (ФСС), задържа два украински катера и влекач по обвинение, че са навлезли незаконно в руски териториални води, а двадесетината моряци на борда им бяха арестувани. Инцидентът беше определен от Русия като \"провокация\". Украйна го квалифицира като \"акт на агресия\" от руска страна и настоя за освобождаване на моряците и връщане на плавателните съдове. По данни на ООН в руско-украинския конфликт са загубили живота си над 10 000 души, 2 700 от които цивилни. Русия анексира Крим от Украйна през 2014 г. На полуострова има голяма руска военноморска база на Черно море. Действията на Русия бяха ответна мярка на отстраняването на проруския украински президент Виктор Янукович, на фона на масови протести с искане за по-тесни връзки със Запада, припомня ДПА.", "date": "2018.11.27", "title": "Руски съд остави 12 от украинските моряци за 2 месеца в предварителния арест"}
{"url": "https://www.24chasa.bg/novini/article/7172922", "text": "Чешкият президент Милош Земан и израелският премиер Бенямин Нетаняху изразиха общата си надежда скоро да станат свидетели на преместването на посолството на Чехия в Израел от Тел Авив в Йерусалим, предаде Франс прес, цитирана от БТА. ЕС и международната общност като цяло се противопоставят на подобни премествания, отбелязва агенцията. Земан и Нетаняху присъстваха в Йерусалим на откриването на Чешкия център - институция без дипломатически статут. Чешкият президент обаче представи това като нов етап към откриването на посолство на страната му в Йерусалим, което той подкрепя активно. \"Вярвам твърдо, че четвъртото ми посещение в Израел ще бъде за откриването на чешкото посолство\", заяви Земан. Той се пошегува, че в Йерусалим не само ще бъде открито посолство, но и национално заведение с добра чешка бира. Решението за преместване на посолството обаче е в правомощията на правителството, а не на президента. Статутът на Йерусалим е един от най-трудните въпроси в близкоизточния конфликт и ЕС се придържа към принципа, че окончателният статут на града трябва да бъде уреден чрез преговори, отбелязва АФП. Миналата година президентът на САЩ Доналд Тръмп призна града за столица на Израел и нареди американското посолство в Израел да бъде преместено там от Тел Авив. Нетаняху направи сравнение между Чехия и Съединените щати, заявявайки, че Израел няма по-добър приятел от Прага в Източното полукълбо. Израелският премиер неведнъж е казвал, че Вашингтон е най-добрият приятел на неговата страна, но Америка се намира в Западното полукълбо, посочва Франс прес.", "date": "2018.11.27", "title": "Нетаняху: Надявам се скоро посолството на Чехия да се премести в Йерусалим"}
{"url": "https://www.24chasa.bg/novini/article/7172936", "text": "Парламентът удължи заседанието си до приемането на второ четене и на законопроекта за бюджета на държавното обществено осигуряване /ДОО/ за 2019 г. Предложението на ГЕРБ за продължаване на работното време беше прието с 92 гласа \"за\", 25 \"против\" и 24 \"въздържал сe\", предаде БТА. Вече близо седем часа депутатите гласуват на второ четене законопроекта за бюджета на Националната здравноосигурителна каса /НЗОК/ за следващата година и в момента са на преходните и заключителни разпоредби.", "date": "2018.11.27", "title": "Парламентът удължи заседанието си до приемането и на бюджета на ДОО за 2019 г."}
{"url": "https://www.24chasa.bg/novini/article/7172924", "text": "Отношенията между България и Полша се развиват отлично във всички области, защото те се основават на дълбоки исторически и културни връзки, на споделени ценности и на приятелство между нашите два народа. Това заяви Румен Радев в Полския институт в София днес. Там българският президент заедно със съпругата си Десислава Радева и с полския държавен глава Анджей Дуда и неговата съпруга Агата Корнхаузер-Дуда посетиха изложба, посветена на 100 години от възстановяването на независимостта на Полша и 100 години от установяването на дипломатически отношения между Полша и България. Това съобщиха от прессекретариата на президента. Румен Радев отбеляза, че българският народ цени всяка капка кръв, пролята от полските воини, загинали за свободата на страната ни по време на Руско-турската освободителна война, както и саможертвата на Владислав Варненчик и неговите воини. Президентът изтъкна и трудния исторически път на Полша в борбата за независимост. „В своята история Полша е разкъсвана и възкръсвала. Неслучайно поляците се наричат „народ на свободните хора“, а този стремеж към свободата ражда и съвременните успехи на страната“, заяви Румен Радев. Държавният глава посочи, че събития като изложбата в Полския институт в София дават възможност да научим повече за полския народ и цитира Станислав Лем, според когото познанието е необратимо и няма път назад към спокойствието на невежеството. Много са перипетиите, през които е минал българският народ, за да постигне своята независимост и затова нашите два народа много добре се разбират взаимно – защото знаят какво е да имаш свободна, независима, суверенна държава, заяви полският президент Анджей Дуда. Той отбеляза болката на българите, с която са свързани петте века османско владичество и усилията на цели поколения по време на Възраждането за възстановяване на българската държавност.  В рамките на посещението беше представена разработената в Полша система „Брастер” за ранна диагностика на онкологични заболявания, която вече се използва и в България. Страната ни е първата европейска държава, в която се внедрява тази система след Полша. Десислава Радева и Агата Корнхаузер-Дуда разгледаха и Етнографския институт с музей при БАН в столицата.", "date": "2018.11.27", "title": "Радев: Народът ни цени всяка капка кръв, пролята от полските воини за свободата ни"}
{"url": "https://www.24chasa.bg/novini/article/7172950", "text": "Македонският парламент отне днес депутатския имунитет на бившия премиер Никола Груевски с 62 гласа \"за\", съобщава МИА. По-рано днес парламентарната Комисия по въпросите на мандатите и имунитета подкрепи съдебно искане за отнемане на парламентарния имунитет на Груевски, който избяга от Македония, след като беше осъден на две години затвор за корупционни престъпления и получи политическо убежище в Унгария, предаде БТА. Срещу бившия премиер са повдигнати обвинения по още четири наказателни дела. Депутатите от опозиционния ВМРО-ДПМНЕ не присъстваха на парламентарното заседание.", "date": "2018.11.27", "title": "Македонският парламент отне имунитета на Никола Груевски"}
{"url": "https://www.24chasa.bg/novini/article/7172728", "text": "Сръбският президент Александър Вучич и външният министър на Босна и Херцеговина Игор Църнадак приветстваха позицията на американския държавен секретар Майк Помпейо, който критикува въведените от Косово мита от 100 процента върху вноса на стоки от Сърбия и Босна, предаде ТАСС, като се позовава на съобщение на пресслужбата на сръбския президент. Съобщението бе публикувано днес след среща на Вучич с министъра на външните работи на Босна и Херцеговина Църнадак, информира БТА. Събеседниците приветстваха изявлението на Майк Помпейо, в което той призова властите в Прищина да отменят търговските мита на стоките от Сърбия и Босна и Херцеговина, се казва в съобщението. Вучич и Църнадак са изразили съгласие, че въведените мерки нарушават регионалните търговски споразумения и \"са се договорили да координират усилията с цел отмяна на митата\". Вучич е благодарил също на Босна и Херцеговина за подкрепата по време на гласуването наскоро в Общото събрание на Интерпол по въпроса за приемане на Косово в тази организация. При гласуване в Общото събрание на Интерпол в Дубай на 20 ноември Косово не бе прието за член на организацията. Държавният секретар на САЩ Майк Помпейо, който се срещна във Вашингтон с косовския президент Хашим Тачи, призова властите в Прищина да отменят митата от 100 процента върху вноса на стоки от Сърбия и Босна и Херцеговина и да работят за нормализиране на отношенията с Белград. ", "date": "2018.11.27", "title": "Вучич приветства позицията на САЩ за отмяна на въведените от Косово мита"}
{"url": "https://www.24chasa.bg/novini/article/7172678", "text": "Турция и Европейската комисия ще започнат преговори на 30 ноември по споразумение между Анкара и Европол, един от критериите за осигуряване на безвизови пътувания за турските граждани, съобщи \"Хюриет дейли нюз\", цитиран от БТА. Миналата седмица турски и европейски представители се срещнаха в Анкара за разговори в рамките на диалога на високо равнище. Двете страни потвърдиха намерението си да продължат диалога за визова либерализация с цел изпълнение на всички оставащи критерии. Завършването и прилагането на споразумението за оперативно сътрудничество с Европол е един от оставащите шест критерия за започване на преговори за визите като част от споразумението между Анкара и Брюксел за овладяване на миграцията към Европа.", "date": "2018.11.27", "title": "Турция и ЕС започват преговори по споразумение за Европол"}
{"url": "https://www.24chasa.bg/novini/article/7172686", "text": "„Освобождаването на корабите и моряците е стъпка към деескалирането на напрежението между Русия и Украйна. Въпросът е дали има достатъчно желание в двете страни. Не мисля, че има изненада в това, което се случи. Това беше очаквана провокация”, заяви бившият външен министър Ивайло Калфин в предаването по Нова телевизия \"Плюс-Минус\". Според него това няма да е единствената провокация. Въпросът обаче е докъде ще ескалира конфликтът и къде ще бъде сложена спирачката. „Руската реакция да създава около себе си зони на нестабилност в противовес на желанието на американската администрация да създава зони, които са под неин контрол, е всъщност причината да виждаме това, което се случва”, коментира още Калфин. По думите му ЕС трябва да има малко по-различна позиция от тази на НАТО и САЩ и да даде основата за диалог между Русия и Украйна. Калфин е на мнение, че няма да се стигне до открит военен конфликт и емигрантска вълна.", "date": "2018.11.27", "title": "Калфин: Случилото се между Русия и Украйна е очаквана провокация"}
{"url": "https://www.24chasa.bg/novini/article/7172696", "text": "Редовното правителствено заседание ще се проведе както обикновено – в сряда, 28 ноември, от 10 ч. при следния предварителен дневен ред: 1. ПРОЕКТ НА РАЗПОРЕЖДАНЕ ЗА ИЗМЕНЕНИЕ НА РАЗПОРЕЖДАНЕ № 4 НА МИНИСТЕРСКИЯ СЪВЕТ ОТ 2018 Г. ЗА ПРЕКРАТЯВАНЕ СТАТУТА НА СВОБОДНА ЗОНА - СВИЛЕНГРАД. Внася: министърът на икономиката 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ИЗМЕНЕНИЕ НА УКАЗ № 85 НА ПРЕЗИДЕНТА НА РЕПУБЛИКА БЪЛГАРИЯ ОТ 28 ФЕВРУАРИ 2012 Г. ЗА УТВЪРЖДАВАНЕ НА ДЛЪЖНОСТИТЕ ВЪВ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ И В НАЦИОНАЛНАТА СЛУЖБА ЗА ОХРАНА, ИЗИСКВАЩИ ВИСШИ ОФИЦЕРСКИ ЗВАНИЯ. Внася: заместник министър-председателят по обществения ред и сигурността и министър на отбраната 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАЗНАЧАВАНЕ НА ДЛЪЖНОСТ НА ОФИЦЕР С ВИСШЕ ВОЕННО ЗВАНИЕ И ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ОСВОБОЖДАВАНЕ ОТ ДЛЪЖНОСТ И ОТ ВОЕННА СЛУЖБА НА ОФИЦЕР ОТ ВИСШИЯ КОМАНДЕН СЪСТАВ. Внася: заместник министър-председателят по обществения ред и сигурността и министър на отбраната 4. ПРОЕКТ НА РЕШЕНИЕ ЗА СКЛЮЧВАНЕ НА ПРИЯТЕЛСКО СПОРАЗУМЕНИЕ ПО ДЕЛОТО „ПАВЛОВА СРЕЩУ БЪЛГАРИЯ“ (ЖАЛБА № 1226/13) ПРЕД ЕВРОПЕЙСКИЯ СЪД ПО ПРАВАТА НА ЧОВЕКА. Внася: министърът на правосъдието 5. ПРОЕКТ НА РЕШЕНИЕ ЗА СКЛЮЧВАНЕ НА ПРИЯТЕЛСКО СПОРАЗУМЕНИЕ ПО ДЕЛАТА „ИСКРА-ИЛИЕВИ И СИЕ СД СРЕЩУ РЕПУБЛИКА БЪЛГАРИЯ” (ЖАЛБА № 26222/11) И „ЕС ПИ ДИВЕЛОПМЕНТС“ ЕООД СРЕЩУ РЕПУБЛИКА БЪЛГАРИЯ“ (ЖАЛБА № 41601/11) ПРЕД ЕВРОПЕЙСКИЯ СЪД ПО ПРАВАТА НА ЧОВЕКА Внася: министърът на правосъдието 6. ПРОЕКТ НА РЕШЕНИЕ ЗА ОТПУСКАНЕ НА ПЕРСОНАЛНИ ПЕНСИИ ПО КОДЕКСА ЗА СОЦИАЛНО ОСИГУРЯВАНЕ. Внася: министърът на труда и социалната политика 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОПТИМИЗАЦИЯ НА ВЪТРЕШНАТА СТРУКТУРА НА ПЕРСОНАЛА В ИНСТИТУЦИИТЕ ОТ СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ“, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ИНФОРМАЦИОННИ И КОМУНИКАЦИОННИ ТЕХНОЛОГИИ (ИКТ) В СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ”, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „С ГРИЖА ЗА ВСЕКИ УЧЕНИК”, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА КОМПЕНСИРАНЕ НА БЕЗПЛАТНИЯ ТРАНСПОРТ НА ДЕЦА И УЧЕНИЦИ ПО ЧЛ. 283, АЛ. 2 ОТ ЗАКОНА ЗА ПРЕДУЧИЛИЩНОТО И УЧИЛИЩНОТО ОБРАЗОВАНИЕ. Внася: министърът на образованието и науката 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г. Внася: заместник министър-председателят по обществения ред и сигурността и министър на отбраната 12. ДОКЛАД ЗА ПРОДЪЛЖАВАНЕ ПОЛЗВАНЕТО НА СГРАДА ЗА АДМИНИСТРАТИВНИТЕ НУЖДИ НА МИНИСТЕРСТВОТО НА ТУРИЗМА. Внасят: заместник министър-председателят по правосъдната реформа и министър на външните работи министърът на туризма 13. ПРОЕКТ НА РЕШЕНИЕ ЗА УВЕЛИЧАВАНЕ НА КАПИТАЛА НА „МОБА” ЕООД - СОФИЯ, С НЕПАРИЧНА ВНОСКА. Внася: заместник министър-председателят по обществения ред и сигурността и министър на отбраната 14. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 15. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ИКОНОМИКАТА. Внасят: министърът на икономиката министърът на регионалното развитие и благоустройството 16. ПРОЕКТ НА РЕШЕНИЕ ЗА ОТНЕМАНЕ ОТ БЪЛГАРСКАТА АГЕНЦИЯ ПО БЕЗОПАСНОСТ НА ХРАНИТЕ ПРАВОТО НА УПРАВЛЕНИЕ ВЪРХУ ИМОТ - ПУБЛИЧНА ДЪРЖАВНА СОБСТВЕНОСТ. Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА АГЕНЦИЯТА ПО ГЕОДЕЗИЯ, КАРТОГРАФИЯ И КАДАСТЪР. Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА НАЗНАЧАВАНЕ НА ВИЕСЛАВ НОВАК ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В РЕПУБЛИКА ПОЛША И ОТКРИВАНЕ НА КОНСУЛСТВО, РЪКОВОДЕНО ОТ НЕГО, СЪС СЕДАЛИЩЕ В КРАКОВ И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА МАЛОПОЛСКО ВОЕВОДСТВО. Внася: заместник министър-председателят по правосъдната реформа и министър на външните работи 19. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОМЯНА НА КЛАСА НА КОНСУЛСТВОТО НА РЕПУБЛИКА БЪЛГАРИЯ ВЪВ ФЕДЕРАЛНА РЕПУБЛИКА ГЕРМАНИЯ СЪС СЕДАЛИЩЕ ВЪВ ФРАНКФУРТ НА МАЙН И С КОНСУЛСКИ ОКРЪГ, ВКЛЮЧВАЩ ФЕДЕРАЛНИТЕ ПРОВИНЦИИ СЕВЕРЕН РАЙН-ВЕСТФАЛИЯ, РАЙНЛАНД-ПФАЛЦ, ХЕСЕН И СААРЛАНД, РЪКОВОДЕНО ОТ КОНСУЛСКО ДЛЪЖНОСТНО ЛИЦЕ С КЛАС КОНСУЛ В ГЕНЕРАЛНО КОНСУЛСТВО НА РЕПУБЛИКА БЪЛГАРИЯ ВЪВ ФЕДЕРАЛНА РЕПУБЛИКА ГЕРМАНИЯ СЪС СЕДАЛИЩЕ ВЪВ ФРАНКФУРТ НА МАЙН И С КОНСУЛСКИ ОКРЪГ, ВКЛЮЧВАЩ ФЕДЕРАЛНИТЕ ПРОВИНЦИИ СЕВЕРН РЕЙН- ВЕСТФАЛИЯ, РАЙНЛАНД-ПФАЛЦ, ХЕСЕН И СААРЛАНД, РЪКОВОДЕНО ОТ КОНСУЛСКО ДЛЪЖНОСТНО ЛИЦЕ С КЛАС ГЕНЕРАЛЕН КОНСУЛ. Внася: заместник министър-председателят по правосъдната реформа и министър на външните работи 20. ПРОЕКТ НА РЕШЕНИЕ ЗА ОДОБРЯВАНЕ НА СЪЩЕСТВЕНО ОТКЛОНЕНИЕ ОТ ПРОЕКТА НА СПОРАЗУМЕНИЕ ЗА СЪТРУДНИЧЕСТВО В ОБЛАСТТА НА СПОРТА МЕЖДУ МИНИСТЕРСТВОТО НА МЛАДЕЖТА И СПОРТА НА РЕПУБЛИКА БЪЛГАРИЯ И МИНИСТЕРСТВОТО НА СПОРТА И ОТДИХА НА РЕПУБЛИКА ЮЖНА АФРИКА, ОДОБРЕН С РЕШЕНИЕ № 334 НА МИНИСТЕРСКИЯ СЪВЕТ ОТ 2018 Г. Внася: министърът на младежта и спорта 21. ПРОЕКТ НА РЕШЕНИЕ ЗА ОДОБРЯВАНЕ НА ТИПОВ ПРОЕКТ НА СПОРАЗУМЕНИЕ ЗА ВЗАИМНО НАСЪРЧАВАНЕ И ЗАЩИТА НА ИНВЕСТИЦИИТЕ МЕЖДУ РЕПУБЛИКА БЪЛГАРИЯ И ДЪРЖАВИ, КОИТО НЕ СА ДЪРЖАВИ - ЧЛЕНКИ НА ЕВРОПЕЙСКИЯ СЪЮЗ. Внася: министърът на икономиката 22. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ И МИНИСТЕРСТВОТО НА ОКОЛНАТА СРЕДА И ПРОСТРАНСТВЕНОТО ПЛАНИРАНЕ НА РЕПУБЛИКА МАКЕДОНИЯ ЗА СЪТРУДНИЧЕСТВО В ОБЛАСТТА НА ОПАЗВАНЕ НА ОКОЛНАТА СРЕДА И ВОДИТЕ. Внася: министърът на околната среда и водите 23. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ И МИНИСТЕРСТВОТО НА ЗАЩИТАТА НА ОКОЛНАТА СРЕДА НА РЕПУБЛИКА СЪРБИЯ ЗА СЪТРУДНИЧЕСТВО В ОБЛАСТТА НА ОПАЗВАНЕ НА ОКОЛНАТА СРЕДА. Внася: министърът на околната среда и водите 24. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЪРА НА НАЦИОНАЛНАТА ОТБРАНА НА РЕПУБЛИКА ПОЛША И МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЕРСТВОТО НА ОТБРАНАТА НА РЕПУБЛИКА ХЪРВАТИЯ, МИНИСТЕРСТВОТО НА ОТБРАНАТА НА ЧЕШКАТА РЕПУБЛИКА, ФЕДЕРАЛНОТО МИНИСТЕРСТВО НА ОТБРАНАТА НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ГЪРЦИЯ, МИНИСТЕРСТВОТО НА ОТБРАНАТА НА УНГАРИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЕРСТВОТО НА НАЦИОНАЛНАТА ОТБРАНА НА РУМЪНИЯ И МИНИСТЕРСТВОТО НА ОТБРАНАТА НА СЛОВАШКАТА РЕПУБЛИКА ОТНОСНО СЪЗДАВАНЕ, АДМИНИСТРИРАНЕ И ФУНКЦИОНИРАНЕ НА ВОЕННОПОЛИЦЕЙСКИ ЦЕНТЪР ЗА УСЪВЪРШЕНСТВАНЕ НА НАТО. Внася: заместник министър-председателят по обществения ред и сигурността и министър на отбраната 25. ПРОЕКТ НА РЕШЕНИЕ ЗА ОДОБРЯВАНЕ НА СЪВМЕСТНА ДЕКЛАРАЦИЯ ЗА НАМЕРЕНИЯ МЕЖДУ МИНИСТЕРСТВОТО НА ОКОЛНАТА СРЕДА НА РЕПУБЛИКА АЛБАНИЯ, ФЕДЕРАЛНОТО МИНИСТЕРСТВО НА УСТОЙЧИВОТО РАЗВИТИЕ И ТУРИЗМА НА РЕПУБЛИКА АВСТРИЯ, ПРАВИТЕЛСТВОТО НА ДОЛНА АВСТРИЯ, ПРАВИТЕЛСТВОТО НА ГОРНА АВСТРИЯ, ПРАВИТЕЛСТВОТО НА ФЛАНДРИЯ, ПРАВИТЕЛСТВОТО НА ВАЛОНИЯ, ПРАВИТЕЛСТВОТО НА СТОЛИЧЕН РЕГИОН БРЮКСЕЛ, МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ, МИНИСТЕРСТВОТО НА ОКОЛНАТА СРЕДА И ЕНЕРГЕТИКАТА НА РЕПУБЛИКА ХЪРВАТИЯ, ФЕДЕРАЛНОТО МИНИСТЕРСТВО НА ОКОЛНАТА СРЕДА, ОПАЗВАНЕТО НА ПРИРОДАТА И ЯДРЕНАТА БЕЗОПАСНОСТ НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА ОКОЛНАТА СРЕДА, ОПАЗВАНЕТО НА ЗЕМИТЕ И МОРЕТО НА ИТАЛИАНСКАТА РЕПУБЛИКА, МИНИСТЕРСТВОТО НА ВОДИТЕ И ГОРИТЕ НА РУМЪНИЯ, МИНИСТЕРСТВОТО НА ОКОЛНАТА СРЕДА НА РУМЪНИЯ, МИНИСТЕРСТВОТО НА ОКОЛНАТА СРЕДА НА РЕПУБЛИКА СЛОВАКИЯ, МИНИСТЕРСТВОТО НА ОКОЛНАТА СРЕДА И ТЕРИТОРИАЛНОТО УСТРОЙСТВО НА РЕПУБЛИКА СЛОВЕНИЯ, МИНИСТЕРСТВОТО НА ОБРАЗОВАНИЕТО, КУЛТУРАТА И СПОРТА НА КРАЛСТВО ИСПАНИЯ И МИНИСТЕРСТВОТО НА ЕКОЛОГИЯТА И ПРИРОДНИТЕ РЕСУРСИ НА УКРАЙНА, СВЪРЗАНА СЪС СЪТРУДНИЧЕСТВОТО ПО ОПАЗВАНЕ И УПРАВЛЕНИЕ НА СЕРИЕН ОБЕКТ НА СВЕТОВНОТО НАСЛЕДСТВО НА ЮНЕСКО „СТАРИТЕ И ПЪРВИЧНИ БУКОВИ ГОРИ НА КАРПАТИТЕ И ДРУГИ РЕГИОНИ В ЕВРОПА“. Внася: министърът на околната среда и водите 26. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНАТА СРЕЩА НА МИНИСТРИТЕ НА ОКОЛНАТА СРЕДА НА ЕВРОПЕЙСКИЯ СЪЮЗ, ПРОВЕДЕНА НА 29 И 30 ОКТОМВРИ 2018 Г. В ГРАЦ. Внася: министърът на околната среда и водите 27. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ” (ЧЛ. 50), ПРОВЕДЕНО НА 12 НОЕМВРИ 2018 Г. В БРЮКСЕЛ. Внася: заместник министър-председателят по правосъдната реформа и министър на външните работи 28. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „РИВИЕРА”, ОБЩИНА ВАРНА, ОБЛАСТ ВАРНА. Внася: министърът на туризма 29. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „РЕКА ВАЯ”, ОБЩИНА НЕСЕБЪР, ОБЛАСТ БУРГАС. Внася: министърът на туризма 30. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „АЛБЕНА”, ОБЩИНА БАЛЧИК, ОБЛАСТ ДОБРИЧ. Внася: министърът на туризма 31. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ПРЕБРОЯВАНЕ НА НАСЕЛЕНИЕТО И ЖИЛИЩНИЯ ФОНД В РЕПУБЛИКА БЪЛГАРИЯ ПРЕЗ 2021 Г. Внася: заместник министър-председателят Уважаеми колеги, Влизането в сградата на Министерския съвет ще става между 9,30 ч. и 10,45 ч. при представяне на журналистическа карта и бадж за акредитация.", "date": "2018.11.27", "title": "Вижте какво решава Министерският съвет утре"}
{"url": "https://www.24chasa.bg/novini/article/7172477", "text": "17-годишният Юлиян Б. от София, който се оплакал, че е бит от полицаи в Сандански, се е извинил за арогантното си поведение спрямо униформените. Това станало в районния съд в събота, когато е гледано делото срещу него по УБДХ.  В петък вечерта група от четири момчета и момиче се скарали с цивилен полицай в курортния град. Децата били на възраст от 13 до 17 г., тренирали джудо и били на спортен лагер. Вървели по пътното платно, когато там минавал с колата си полицай, който не бил на работа по това време. Той започнал да им свири, за да се дръпнат от шосето. Те обаче започнали да се държат грубо с него и го обиждали. Наложило се полицаят да извика свои колеги, за да задържат 17-годишния Юлиян, който бил най-невъздържан. В събота съдът наложи административно наказание на младежа - надзор на местната Комисия за борба с противообществените прояви на малолетни и непълнолетни. След това момчето било прибрано от родителите си в София, които го завели на преглед при съдебен лекар, защото се оплакало, че полицаите са го пребили.  ", "date": "2018.11.27", "title": "Джудистът, който се оплака, че е бит от полицаи в Сандански, се извинил в съда"}
{"url": "https://www.24chasa.bg/novini/article/7172483", "text": "Евродепутатът Ангел Джамбазки тръгна за чужбина с пистолета си по грешка, а от летището му го взеха. Пищовът вече му е върнат, обясниха от Гранична полиция. Случката се разиграла на 19 ноември. При проверка на багажа на Джамбазки от \"Летищна сигурност\" на рентгена се видяло оръжието, заедно с  патрони. Веднага била извикана Гранична полиция. При разговора с тях евродепутатът е потвърдил, че оръжието е негово и е казал, че е забравил пистолета и патроните вътре. Показал и разрешително. След това с протокол е предал пищова - \"Макаров\" 9х18 ПМ нa съхранение в Гранично полицейско управление - София. Той си взел руското оръжие на 21-и, когато се върнал. Такива случаи са чести, не се налага глоба. От летището и министерството на транспорта отказаха коментар. \"Съвсем случайно Джамбазки е забравил оръжието\", коментира вицепремиерът и лидер на ВМРО Красимир Каракачанов.", "date": "2018.11.27", "title": "Джамбазки тръгнал с пистолет през летището, взели му го и го получил след 2 дни"}
{"url": "https://www.24chasa.bg/novini/article/7172475", "text": "Шефът на Върховния касационен съд (ВКС) Лозан Панов отказа да отговоря на въпроси на 10 членове на Висшия съдебен съвет (ВСС) във връзка с негова реч, произнесена на форум на Съюза на съдиите в България на 16 ноември т.г. Там Панов казва: \"В последно време чувам само своя глас, а след мен вече няма да има кой да нарушава идилията. В новия ВСС тишината определено дебне отвсякъде\", коментирайки доклада за правосъдие и вътрешен ред на ЕК. \"Ще ми позволите да не участвам, тъй като този подход е типичен за една друга епоха, за която се твърди, че е отминала\", каза Панов пред съдебните кадровици и увери, че \"твърдо застава зад позицията си, че когато демокрацията и основните права и свободи са застрашени, ограниченията на съдията при публичното говорене отстъпват пред задължението да се говори открито\". Преди да напусне заседателната зала на ВСС, той каза, че съдебните кадровици нямали право да му държат сметка какво говори. 1. Защо считате, че всички български съдии са зависими и пристрастни в своята дейност? 2. Защо считате, че всички български съдии не прилагат един от основните принципи в съдебния процес - да дирят обективната истина? 3. Кои фундаментални принципи в наказателния процес нарушават българските съдии? 4. Бихте ли пояснили кои държавни органи на наказателната политика не работят и как това конкретно засяга независимостта на съдиите? 5. Как създаването на \"алтернативни институционални конструкции\" влияе върху независимостта на българските съдии? 6. Кои са \"зависимите хора на най-високите етажи на съдебната власт, които разтварят чадър над политици и \"отнемат чадъра на противниците\"? 7. Считате ли, че политическото говорене като форма на осъществяване на политическа дейност, която е забранена изрично по силата на императивната норма на чл.18 ал.1 т. 6 от ЗСВ за изборните членове на ВСС, е допустимо за председателите на ВКС и ВАС, и Главния прокурор? 8. Допустимо ли е, като един от най-висшите представители на независимата съдебна власт, говорейки именно в служебното си качество, а не като гражданин или политик, да твърдите следното: \"казвал съм и преди, че в България сме изправени пред една система, която е вербувала големи човешки и материални ресурси в изграждането на добре действаща машина, която умело си служи със службите, медиите, икономиката, политиката и, разбира се, съдебната система. Действията й не се огласяват, а се държат в тайна. Грешките й не се изваждат на показ, а се премълчават и укриват; противниците й се преследват докрай, а тайните й - то те са грижливо пазени и не могат да бъдат разкривани\". 9. Кои от задълженията си по закон, имащи пряко отношение върху независимостта на съдебната власт, Висшият съдебен съвет не е изпълнил, считано от 03.10.2017 г. насам и защо считате, че ЕК не е права в последния си доклад, в който изрично е констатирала професионализъм в работата на Съвета през първата година от мандата на настоящия състав? 10. Мислите ли, че сегашният състав на ВСС трябва да повтори модела на работа на предходния състав на ВСС? 11. Считате ли, че скандалите и противопоставянето са основен критерии за професионализъм и постижения в работата на колективния орган? 12. Кои свои задължения СК на ВСС по отношение отстояване независимостта на съдиите не е изпълнила от началото на мандата си досега? 13. По какъв начин личните Ви взаимоотношения с институции извън съдебната власт като НАП и КПКОНПИ се оказват индикатор за зависимост на съдебната власт? Считате ли в тази връзка, че заведените от Вас дела няма да бъдат разгледани безпристрастно? 14. Какъв е Вашият личен принос в дейността по отстояване на независимостта на съдебната власт?", "date": "2018.11.27", "title": "Лозан Панов отказа да отговори на ВСС защо мисли, че всички съдии са зависими"}
{"url": "https://www.24chasa.bg/novini/article/7172506", "text": "Румънският президент Клаус Йоханис и френският му колега Еманюел Макрон подписаха днес в Елисейския дворец политическа декларация в рамките на стратегическото партньорство между двете страни, предаде Аджерпрес, цитирана от БТА.  Документът определя насоките в развитието на отношенията между двете страни по въпроси от взаимен интерес през следващите четири години. По отношение на сътрудничеството в рамките на Европейския съюз се посочва, че Франция ще окаже пълна подкрепа на Румъния по време на председателството на Съвета на ЕС от началото на следващата година. Двете страни се ангажират да засилят диалога в областта на европейските въпроси както в двустранен план, така и с други европейски партньори, по-специално в тристранния формат Румъния-Франция-Германия, се споменава в декларацията. В документа се уточнява, че двете страни ще продължат да се консултират във връзка с укрепването на Шенгенското пространство, а Франция ще продължи да подкрепя усилията на Румъния за присъединяване към зоната на свободно движение. Декларацията предвижда също така задълбочаване на икономическото сътрудничество и сътрудничеството в редица други сфери като транспорта, енергийната ефективност, културата и образованието. Стратегическото партньорство между Румъния и Франция беше сключено през 2008 г., напомня Аджерпрес. Румънският президент Клаус Йоханис е на официално посещение във Франция от вчера във връзка с откриването Румънско-френския културен сезон в Париж, който включва множество културни, образователни, туристически, бизнес и други събития.", "date": "2018.11.27", "title": "Франция продължава да подкрепя \nприсъединяването на Румъния към Шенген"}
{"url": "https://www.24chasa.bg/novini/article/7172504", "text": "Част от най-големите звезди на българската музика ще вземат участие в благотворителен концерт в памет на  , събщиха организаторите. Концертът се организира от Фондация “Направи добро за непознат”, която бе създанена в памет на убитата Вики. Събраните средства ще бъдат насочени към благотворителни кампании на фондацията – каузи, които Виктория се стремеше да реализира, но не успя да завърши. Концертът ще се състои на 2 декември, неделя, от 18.30 ч., в новата зала \"Арена Монбат\" в Русе. В него ще вземат участие известните български певци Георги Христов, Силвия и Теди Кацарови, Хилда Казасян, Дичо, Крисия, Пресияна и Мирела Димитрови, Орлин Павлов, DEEP ZONE Project, ПоПоКАТЕ5Л и Сунай Чалъков. Водещи на концерта ще бъдат Боряна Баташова и Руслан Мъйнов. Сертификатите за дарение на стойности 5 лв., 10 лв., 20 лв., 50 лв. и 100 лв.(VIP) могат да бъдат закупени на касите на NetWorx, фирмата, собстевинк на ТВН, където работеше убитата журналистка.", "date": "2018.11.27", "title": "Събират средства в памет на убитата водеща Виктория Маринова с благотворителен концерт"}
{"url": "https://www.24chasa.bg/novini/article/7172513", "text": "Вицепремиерът Красимир Каракачанов се обяви за възстановяването на министерството на българите в чужбина. В коментар пред медиите по повод идеята за закриване на ДАБЧ, Каракачанов заяви, че министерство ще се грижи по-добре за политиките на държавата в тази насока, предаде БТА.  По казуса с Ангел Джамбазки, в чийто багаж на летището имало оръжие, Каракачанов окачестви като банален. Вицепремиерът уточни, че при проверката на място е установено, че оръжието е законно. То било иззето с протокол, а след като се е върнал у нас, Джамбазки си го получил. Каракачанов участва в заседание на Съвета по превенция на престъпността и след заседанието му обяви своя идея, според която хората, които не плащат наложени глоби за леки престъпления, да полагат общественополезен труд. Вътрешният министър Младен Маринов пък допълни, че е обсъждана идея за създаване на междуведомствени екипи по места в общините. Те щели да координират работата на институциите в тази насока по регионите.", "date": "2018.11.27", "title": "Каракачанов се обяви за възстановяването на министерството на българите в чужбина"}
{"url": "https://www.24chasa.bg/novini/article/7172516", "text": "Пилотиран полет до Марс най-вероятно ще бъде осъществен през 30-те години на този век, след като бъде създадена инфраструктурата за подобна експедиция, заяви директорът на НАСА Джим Брайдънстайн, цитиран от ТАСС и БТА. Ръководителят на американското космическо ведомство направи тази прогноза по време на пресконференция, свързана с  \"Вероятно пилотиран полет до Марс ще бъде възможен през 30-те години, и това е доста амбициозен график\", заяви Брайдънстайн. \"Преди това трябва да се придвижим до Луната и това е нашата първостепенна задача, одобрена от президента на САЩ . Там трябва да изградим устойчива структура за достъп в космоса с участието на хора и използването на автоматични устройства за кацане на Луната. Едва след това ще трябва да създадем международна коалиция, за да осигурим устойчив достъп до Луната. На този етап ще осъществим оценката на техническите решения и на рисковете, свързани с полетите до Марс и въздействието им върху физиологията на човека\".", "date": "2018.11.27", "title": "НАСА: Пилотиран полет до Марс най-вероятно ще има през 30-те години на този век"}
{"url": "https://www.24chasa.bg/novini/article/7172527", "text": "Естонският президент Керсти Калюлайд заяви днес, че руската атака срещу украински военни кораби е равнозначна на \"война в Европа\", предаде Асошиейтед прес. \"Това няма и не може да бъде приемано никога повече като нещо обичайно\", каза Калюлайд. Тя призова международната общност \"да осъди ясно, колективно и незабавно руската агресия и да поиска спиране на агресията\", предава БТА. \"Мълчаливото признаване означава фактическо признаване на окупацията на Кримския полуостров\", каза Калюлайд. Тя добави, че Украйна \"от 2014 г. е въвлечена във война\". След анексирането същата година от Русия на Кримския полуостров в Украйна Естония, заедно със своите балтийски съседки Литва и Латвия, се опасява, че те и други съветски републики може да са следващите, отбелязва Асошиейтед прес.", "date": "2018.11.27", "title": "Естония: Руската атака срещу украински \nвоенни кораби е война"}
{"url": "https://www.24chasa.bg/novini/article/7172528", "text": "Служител на украинското контраразузнаване е бил ранен сериозно, след като руски изтребител изстрелял ракети срещу украински кораби при инцидента край бреговете на Крим в неделя, предаде Ройтерс, позовавайки се на ръководителя на Службата за сигурност на Украйна (ССУ) Васил Хрицак. Украйна и Русия си размениха обвинения, след като руската страна стреля по украински военни кораби и след това ги задържа. Кризата принуди Украйна да въведе военно положение в някои райони, като се оправда със заплахата от руска инвазия по суша, отбелязва Ройтерс, цитирана от БТА. \"Според потвърдена оперативна информация на ССУ един от руските изтребители е използвал неуправляеми бойни ракети срещу украинските кораби, в резултат на което един от офицерите от ССУ е сериозно ранен\", каза в изявление днес ръководителят на службата Васил Хрицак. Русия каза, че сред задържаните украинци има служители на ССУ, припомня Ройтерс. Хрицак потвърди това и каза, че служителите на разузнаването са били там в подкрепа на военните. \"Наистина предизвикващ изненада факт е, че срещу два украински катера и малък влекач руснаците използваха шест кораба на Федералната служба за сигурност (ФСС) и четири военни кораба, както и военни хеликоптери и самолети на военновъздушните сили\", заяви той. Хрицак добави, че Съветът за сигурност на Украйна взима всички необходими мерки, за да осигури освобождаването на всички пленници. Междувременно ФСС разпространи днес видеозапис с трима членове от екипажите на арестуваните в неделя украински кораби. Всеки от тримата моряци признава, че е преминал незаконно руската граница. Не става ясно дали е упражнена принуда върху мъжете да говорят. На записа обаче се вижда ясно, че единият от тях чете субтитри, отбелязва Ройтерс. Руската брегова охрана подложи на обстрел в неделя три украински военни кораба, опитващи се да минат през Керченския проток, близо до анексирания от Русия Кримски полуостров. В последствие Русия задържа плавателните съдове и техните екипажи. Ескалацията на обстановката в неделя изостри още повече и без това високото напрежение след анексията от Русия на Крим през 2014 г. и подкрепата й за проруските сепаратисти в Източна Украйна.", "date": "2018.11.27", "title": "При инцидента край Крим е ранен и служител на украинското контраразузнаване"}
{"url": "https://www.24chasa.bg/novini/article/7172532", "text": "Стотици хора излязоха днес на протест в центъра на тунизийската столица Тунис срещу посещението на саудитския престолонаследник принц Мохамед бин Салман, предаде ДПА, цитирана от БТА. Принцът се очаква да пристигне в Тунис днес в рамките на обиколката си в няколко арабски страни, която е първото му пътуване в чужбина след убийството на саудитския журналист дисидент Джамал Кашоги. Кашоги, който беше пламенен критик на Бин Салман, бе убит в консулството на Саудитска Арабия в Истанбул на 2 октомври, което доведе до обвинения от страна на международната общност. Демонстрантите се събраха на булевард \"Хабиб Бургиба\" в центъра на Тунис и скандираха лозунги, призоваващи за отстраняване на саудитския престолонаследник от власт. Те показаха снимки на убити деца в Йемен, където от март 2015 г. Саудитска Арабия и Обединените арабски емирства оглавяват военна коалиция срещу бунтовниците хуси. \"Бин Салман, ти си убиец\", скандираха някои от демонстрантите с йеменски знамена в ръце. Активисти проведоха и вчера протести срещу визитата на Мохамед бин Салман на същия булевард. Сред организаторите бяха 12 тунизийски граждански и правозащитни организации, включително и обединение на тунизийски журналисти. На специална пресконференция те се обявиха против визитата на Бин Салман в Тунис. По време на обиколката си саудитският престолонаследник посети също Обединените арабски емирства, Бахрейн и Египет. По-рано днес Бин Салман разговаря в Кайро с египетския президент Абдел Фатах ас Сиси. Двамата лидери обсъдиха актуални проблеми в Близкия изток.", "date": "2018.11.27", "title": "Протестиращи в Тунис: Салман, ти си убиец! (Снимки)"}
{"url": "https://www.24chasa.bg/novini/article/7172553", "text": "Министърът на труда и социалната политика Бисер Петков се срещна с посланика на Иран у нас Сейед Мохамад Джавад Расули. Това съобщиха от пресцентъра на социалното министерство. Министър Петков е поздравил Расули с встъпването му като посланик в България и му е пожелал пълен и успешен мандат. По време на разговора двамата са обсъдили теми от общ интерес и са начертали пътищата за задълбочаване на партньорството между двете страни в бъдеще. Министър Петков и Сейед Мохамад Джавад Расули са дискутирали възможностите за развитие и сътрудничество в социалната сфера чрез използване на потенциала на двустранните търговско-икономически отношения. Те са оценили високо работата на Смесената българо-иранска комисия за икономическо и научно-техническо сътрудничество. Министър Петков е подчертал, че предстоящото провеждане на 19-тата двустранна сесия е важна стъпка в тази посока и подходящ форум, където могат да се дискутират въпроси от взаимен интерес, предаде БТА.  Акцент по време на разговора е бил поставен и върху предизвикателствата пред пазара на труда, недостига на кадри и възможността за размяна на квалифицирана работна ръка. Министър Петков е запознал посланика на Иран с политиката на правителството за водене на преговори и подписване на двустранни спогодби за трудова миграция и трудова мобилност. От своя страна Сейед Мохамад Джавад Расули е подчертал значението на дългогодишните добри отношения между двете страни. Той е отправил покана към министър Петков да посети Иран и да се срещне с новия министър на кооперативите, труда и социалната политика Мохамад Шариатмадари.", "date": "2018.11.27", "title": "Бисер Петков се срещна с посланика \nна Иран Сейед Мохамад Джавад Расули"}
{"url": "https://www.24chasa.bg/novini/article/7172557", "text": "Сърбия е готова за започване на работа по прокарване на газопровода \"Турски поток\" през сръбска територия, заяви днес по телевизионния канал \"Първа ТВ\" генералният директор на \"Сърбиягаз\" Душан Баятович, предаде ТАСС, цитирана от БТА. Всичко е готово за строителството на газопровода \"Турски поток\", отбеляза Баятович. Всички необходими запитвания за прокарването са подадени и проблем с разрешението не би трябвало да възникне, каза още Баятович. Той добави, че от техническа гледна точка съществува пълна готовност за започване на работа. Баятович подчерта, че строителството на газопровода ще се осъществява на основата на сръбския закон за енергетиката, който е в съответствие с Третия енергиен пакет на ЕС. По-рано сръбският външен министър Ивица Дачич заяви, че Белград е много радостен от плановете на Москва за прокарване на газопровода \"Турски поток\" през сръбска територия. \"Турски поток\" би осигурил на Сърбия газ и би я превърнал в страна транзитьор, каза министърът. На 19 ноември бе завършено изграждането на морския участък от газопровода \"Турски поток\". На церемонията по този случай руският министър на енергетиката Александър Новак заяви, че е убеден, че останалата част от строителството - сухопътната част на газопровода - ще бъде завършена в срока, предвиден в пътната карта, и към края на 2019 година газът от Русия ще стигне до турските потребители, както и до страните от Европа. Руският министър на външните работи Сергей Лавров съобщи по-рано, че сега се разработват различни възможности за продължаване на газопровода на европейска територия, включително по маршрута България-Сърбия-Унгария с изход на газоразпределителния център в австрийския Баумгартен.", "date": "2018.11.27", "title": "Сърбия: Всичко е готово за прокарване на \"Турски поток\" през нашата територия"}
{"url": "https://www.24chasa.bg/novini/article/7172594", "text": "Няколко хиляди души протестираха в населената предимно със сърби северна част на Косово, настоявайки правителството да премахне 100-процентните мита, наложени на всички стоки внос от Сърбия, предаде Асошиейтед прес. Демонстрацията в разделения град Митровица отразява напреженията напоследък между Белград и Прищина. Сърбия не признава обявената от Косово през 2008 г. независимост, информира БТА. Косово наложи митата миналата седмица, след като в резултат на усилено лобиране от страна на Сърбия не успя да стане член на Интерпол. Косовските сърби в северната част твърдят, че митата засягат този район, който остава тясно свързан със Сърбия. Протестиращите днес носеха плакати с надписи \"Спрете насилието от страна на Прищина\" и \"Как не ви е срам, нямаме кислород\".", "date": "2018.11.27", "title": "Протест на косовски сърби срещу митата, наложени на стоки от Сърбия (Снимки)"}
{"url": "https://www.24chasa.bg/novini/article/7172596", "text": "Европейският съд за правата на човека (ЕСПЧ) постанови, че забраната за публични събирания на хора с нетрадиционна сексуална ориентация (ЛГБТ) в Русия нарушава човешките им права, предаде Асошиейтед прес, цитирана от БТА.  Съдът, базиран в Страсбург, призова днес Москва да вземе \"системни мерки\" за предотвратяване на нарушенията на Европейската конвенция за правата на човека, под която стои и нейният подпис. Руските власти от години създават пречки за публични прояви и събития на ЛГБТ-общността, като отхвърлят молбите й за разрешителни. Според ЕСПЧ отказът на Русия да разрешава публични ЛГБТ-събития не може да бъде оправдан с опасения за обществения ред, нарушава свободата на събиране и представлява дискриминация. В очевиден опит да облече в законова форма постоянната забрана на прояви в защита на правата на хората с нетрадиционна сексуална ориентация, Русия прие през 2011 г. закон срещу \"гей пропагандата\", който забранява ЛГБТ-събирания близо до деца.", "date": "2018.11.27", "title": "ЕСПЧ: Русия нарушава човешките права, \nзабранявайки събиранията на хора с \nнетрадиционна сексуална ориентация"}
{"url": "https://www.24chasa.bg/novini/article/7172611", "text": "Проект за рехабилитация на гаровия комплекс в Стара Загора представи днес в града на липите транспортният министър Росен Желязков. Проектът е за 11 милиона лева без ДДС, като 85 на сто от тях идват от оперативната програма на ЕС \"Транспорт и транспортна инфраструктура\" - 2014-2020 г., останалата част - от националния бюджет. Срокът за изпълнението на проекта е 2 години след края на процедурите по възлагането на обществената поръчка за изпълнението му. Възпятата и в песни старозагорска гара е пусната в експлоатация през 1982 т. и от тогава не е ремонтирана сериозно.", "date": "2018.11.27", "title": "Обновяват гарата в Стара Загора за 11 милиона лева (Снимки)"}
{"url": "https://www.24chasa.bg/novini/article/7172634", "text": "Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за корпоративното подоходно облагане (ЗИД ЗКПО). Конституционно неприемливо е предвиденото прекратяване на правоотношенията с висши държавни служители без предизвестие по преценка на директора на Агенция „Митници“. Така се ликвидира стабилитетът, който е основен принцип на държавната служба съгласно чл. 116, ал. 1 от Конституцията, и се създават условия за политически зависимости. Уволнените се лишават от пълноценна съдебна защита, което не съответства на чл. 56 от Конституцията, на чл. 8 от Всеобщата декларация за правата на човека и на чл. 6, параграф 1 от Конвенцията за защита правата на човека и основните свободи. В противоречие с чл. 6, ал. 2 от Конституцията се създава неравенство по признак обществено положение. Освобождаването „по преценка“ е предпоставка за административен произвол, който е несъвместим с правовата държава. В искането се оспорва въвеждането на по-високи данъци за имоти в населени места от Списъка на курортите в България. Така се нарушават изискванията на чл. 60 от Конституцията за законоустановеност на данъците и за съобразяването им с доходите и имуществата на данъкоплатците. Поставянето на размера на данъчната ставка в зависимост от списък, приет от Министерския съвет, означава, че не само Народното събрание, както предвижда Конституцията, а и правителството със свой акт ще участва в определянето на размера на данъка. Обвързването на размера на данъка с използването на имота смесва по конституционно недопустим начин подоходни и имуществени данъци. Затова лицата, които не получават наеми от своите имоти, ще дължат по-висок данък за имота си в сравнение с лицата, които не само притежават имот, но и получават доходи от него. Според държавния глава незачитането на граждански права и вменени задължения води до нарушаване на конституционно установени принципи, които са особено важни при взаимоотношения с властнически характер, каквито имаме в сферата на данъците и държавната служба. С тези аргументи на 13 ноември 2018 г. държавният глава наложи вето на ЗИД ЗКПО. Сезирайки Конституционния съд, президентът отстоява тази своя позиция по отношение на отделни разпоредби от повторно приетия от Народното събрание закон.", "date": "2018.11.27", "title": "Румен Радев сезира Конституционния съд за разпоредби от Закона за корпоративното подоходно облагане"}
{"url": "https://www.24chasa.bg/novini/article/7171477", "text": "През лятото бях на погребение на роднина. Жена, която по стечение на обстоятелства бе надживяла своя съпруг и двамата си синове. По тази причина бе прекарала последните си години в старчески дом. Когато почина, ние, по-далечните роднини и съседи, се събрахме да я погребем. Направихме го, изпратихме я до последния ѝ дом, поплакахме и след това се разделихме. Оказа се, че въпреки че се бе подготвила за този момент, спестените от нея средства не могат да покрият цената на погребението. Нормално, тя цял живот бе работила в селското стопанство и бе получавала минимални доходи и пенсия. Дошлият отдалече внук доплати, макар и самият той да бе притеснен да гледа с една заплата две малки деца и да изплаща жилище. Пред подобни изпитания напоследък се оказват много семейства и това не е само български проблем. Заради непрекъснато растящите цени на траурните услуги все повече хора логично си задават въпроса - защо, след като можеш да обиколиш света лоукост (на ниска цена), да не можеш да го напуснеш. Особено в западните страни, където таксите са наистина разтърсващи, гласовете да се сложи край на тази лудост стават все по-силни и се търсят различни евтини варианти за достойно пътешествие към отвъдното. В Англия например само за последната година цените са скочили с 4,7% и за погребение трябват около 4270 паунда, или близо 9500 лева. И макар да съществува държавна система за подпомагане на погребения на хора, които са на социални помощи, за близките им пак остава значителна сума за плащане. Затова службата за защита на конкуренция започна проверка на пазара преди няколко месеца и се очаква да бъдат въведени нови правила. Лейли Задех разказва пред Би Би Си, че в чиято банкова сметка е имало само 3,67 паунда. Тя също не е разполагала със заделени пари, тъй като през последните 11 години е била личен асистент на болната си майка, за което е получавала по 62 паунда на седмица. “Когато се наложи вече да бъде приета в хоспис, тази сума ми бе отнета. Не ми беше дадена възможност да тъгувам или да се адаптирам към ставащото. Просто ми бе казано да отида и да си намеря работа”, обяснява Задех. Благодарение на това, че чичо ѝ плаща част от необходимите 3000 паунда за всяко едно от погребенията и възможността да плаща на части останалия дълг, тя някак си се справя с кошмарната 2016-а година в живота си. У нас някои траурни агенции също започват да следват тази тенденция. Например Тя все още не е много популярна и обикновено се използва за суми от 600-700 лева, казва шефът на агенцията Георги Петров пред местния вестник „Марица”. Това е средна цена за услугата. Най-скъпият пакет е 1600-1700 лева и включва луксозен ковчег, но почти никой не го поръчва, а минималният е за 365 лева. По думите на Петров все по-често хората предпочитат да си предплатят за погребение. Обикновено става въпрос за възрастни хора, които се тревожат да не бъдат в тежест на близките си, когато починат. Други пък предпочитат лично да уредят какво точно погребение биха искали да имат. Затова отиват, проучват, поръчват, плащат и когато дойде моментът, роднините им просто звънят на телефона от фактурата за направеното плащане и траурната агенция действа. Така един клиент на Петров, който още е жив, си е поръчал да бъде кремиран, макар само в София да се извършва такава услуга. За разлика от Европа, където кремацията е много популярна, в България се предпочита тленните останки да бъдат положени в гробищни паркове. Тъй като през последните години местата в тях, особено в големите градове, стават все по-малко, се налага в едно гробно място да бъдат положени по няколко мъртъвци от една фамилия. Затова вероятно не е далеч времето, когато изгарянето на тялото и заравянето само на праха в урна ще стане предпочитано и извън столицата, където всъщност е единственият крематориум. Още повече че кремацията се очертава като най-евтиния вариант за погребение и в западните страни даже започва да се практикува, без да има ритуал по сбогуване с покойника. Просто агенцията идва, взема тялото и след време носи праха от него. Например рок легендата Дейвид Бауи избра точно такъв семпъл начин да се отправи към отвъдното. Още приживе той бе записал в завещанието си, че не иска да има публично прощаване с неговото тяло и то да бъде слагано в гроб, на който да се стичат неговите фенове. Желанието му бе да бъде кремиран без присъствието на хора и пепелта да бъде разпръсната над остров Бали с будистки ритуал, което всъщност се случи, след като почина от рак през 2016 г. Това обаче не е възможно да се случи на много други места по света. В Германия урните задължително трябва да бъдат положени в гробище или в специални поляни и горички, като цените за място в тях са между 1500 и 1765 евро. Държането им вкъщи е забранено. Ако се предвижда да бъдат пуснати в морето, трябва да са направени от специален материал, който се разтваря в солената вода. Заради строгия регламент при кремиране в Германия траурните агенции изпълняват някои от желанията на своите клиенти в чужбина. Така например швейцарска фирма С изключение на последната услуга у нас на практика е възможно всичко да се направи с нея. Може да бъде погребвана, държана у дома или разпръсквана в морето. Според Кристоф Кукелкорн, собственик на най-голямата погребална агенция в Кьолн, през последните години се наблюдава тенденция към по-скромни погребения. “Много състоятелни хора не желаят пищни ритуали и скъпи надгробни паметници, а “икономисаните” средства предпочитат да завещаят на близките си или да ги дарят за някаква благотворителна цел”, казва той пред “Дойче веле”. Има обаче и други фактори да се увеличават евтините погребения. Според немско проучване най-често изтъкваните причини са отчуждени отношения в семейството (58 процента), географска отдалеченост (47%) и ограничени финансови възможности (41 на сто). В Германия по закон хората са задължени да погребат баща си, дори да не са имали връзка с него повече от 20 години. Ясно е, че те не желаят да плащат хиляди евро. Всичко се урежда по телефона, чрез факс или имейл”, обяснява Хартмут Войте, собственик на траурна агенция в Берлин. У нас такова задължение няма и това е една от причините много трупове да стоят с години в моргите на болниците. В някои случаи роднините отказват да ги погребат, в други прокуратурата е издала разрешение за служебно погребение или пък няма средства за общинско погребение, разказа преди време пред “24 часа” доц. Александър Апостолов, началник на Клиниката по съдебна медицина в Александровска болница в София. Когато човек чете ценовите листи на траурните агенции в България, остава с впечатление, че може да бъде погребан “достойно”, само ако има много пари. Дори някои бюра си имат такъв пакет - “достойно погребение”, срещу 849 лв. Когато се зачетеш какво всъщност е това, бързо разбираш, че става въпрос за суета, която например не присъства в минималния пакет от 280 лв. Тя се състои в разлики като бял или бордо ковчег, транспорт с луксозна катафалка или пък сатенена, а не полиестерна драперия. И, разбира се, това са само базови неща, защото има и цени от 8263 лева за VIP погребения. При тях ковчегът е от италиански дъб на стойност 3800 лв. Двестата рози в него са за 600 лева. Със 150 лева по-скъп е кетърингът за до 50 опечалени, а венец с 200 рози е 650 лева. При луксозно погребение за 2697 лева розите намаляват на 120, а ковчегът става от МДФ плоскости. Ако музикантът Дейвид Бауи можеше да прочете тези оферти на българските траурни агенции, вероятно би се пукнал от смях или пък ще му стане малко тъжно, защото той поназнайваше нещо за България. По време на втората му сватба с топмодела Иман бе избрал да звучи песен на народната ни певица Янка Рупкина. Но, за съжаление, Бауи вече не е на този свят. Избра да го напусне без ковчег от италиански дъб и луксозна катафалка, а просто като пепел, разпръсната на чудно красивия остров Бали.", "date": "2018.11.27", "title": "Защо и пътуването към отвъдното да не е лоукост"}
{"url": "https://www.24chasa.bg/novini/article/7172201", "text": "Първото пътуване на саудитския престолонаследник Мохамед бин Салман в чужбина след убийството на саудитския журналист Джамал Кашоги ще бъде ранна индикация за последствията, пред които той е изправен заради ужасяващото престъпление. Принцът отива на посещения при близки съюзници в Близкия изток, преди да присъства на срещата на върха на Г-20 в Аржентина на 30 ноември. Там той ще се изправи лице в лице срещу президента Доналд Тръмп, който защитава връзките на САЩ с кралството, както и срещу европейски лидери и срещу турския президент, който оказва растящ натиск върху Рияд след убийството на Кашоги и разчленяването му в саудитското консулство в Истанбул на 2 октомври. \"Истинският въпрос тук е дали той може да пътува до другите западни столици в обозримото бъдеще и да очаква ръкостискания там, и аз не съм сигурен, че това е така\", каза Х. А. Хелиър - британски изследовател на проблемите на Близкия изток и Арабския свят от \"Роял юнайтед сървисиз инститют\" и от Атлантическия съвет. Пътуването (му) има за цел да възстанови неговия имидж и да укрепи връзките със съюзниците, и се очертава да контрастира с продължителното турне на принца из САЩ през април, където той се срещна с Майкъл Блумбърг, Рупърт Мърдок, шефа на \"Дисни\" Боб Айгър, съоснователя на \"Гугъл\" Сергей Брин, шефа на \"Епъл\" Тим Кук, бившия президент Джордж Буш-старши и много други. \"Той просто няма как да разчита на подобно пътуване точно сега\", каза Хелиър. Намерението на принца престолонаследник да присъства на съмита на Г-20 в Буенос Айрес \"ми говори, че той живее с усещането, че е преодолял бурята, или че за да я преодолее, трябва да прави точно това\", добави Хелиър. След като в продължение на седмици отричаха да знаят каквото и да е за смъртта на Кашоги, саудитските власти в крайна сметка излязоха с обяснението, че той е бил убит при операция, имаща за цел принудително връщане на журналиста в страната. Саудитските прокурори твърдят, че планът бил разработен от двама бивши съветници на престолонаследника и сега искат смъртни присъди за пет души, за които казват, че били замесени в убийството. Това като че ли се оказа задоволително обяснение за Тръмп, който миналата седмица направи необичайно изявление, че САЩ няма да предприемат повече действия, след като санкционираха 17 души, свързани с убийството. Тръмп пренебрегна преценките на американското разузнаване и на други експерти, че принцът сигурно е бил замесен в тази операция на високо равнище, и каза, че ще продължи да поддържа близки отношения със Саудитска Арабия, донякъде и заради нейното петролно богатство и заради многомилиардните й покупки на американско оръжие. Изявлението на Тръмп, че той \"може да е, но може и да не е\" поръчал убийството, изглежда помага да бъде отворен пътят за завръщане на престолонаследника на международните форуми. Но дори Тръмп да се ръкува с него на срещата на върха на Г-20, принцът все пак може да остане персона нон грата в самия Вашингтон, където членове на Конгреса и от двете партии настояват за по-строги мерки, както и на Уолстрийт и в Силициевата долина. Той може също да очаква ледено посрещане от другите лидери на Г-20. В Европа има призиви за спиране на оръжейните продажби за Саудитска Арабия, а Канада може би още е ядосана от дипломатическия скандал, предизвикан от саудитския гняв по повод на нейните критики срещу нарушенията на човешките права в кралството. Турският президент Реджеп Тайип Ердоган, който се очаква да бъде на съмита, допринесе много за глобалното омерзение, на което принцът сега се натъква. Решението на принца да отиде в Аржентина въпреки международния гняв е сигнал, че той все още има подкрепата на своя 82-годишен баща - крал Салман, и не е изправен пред сериозна заплаха у дома. В Тунис днес се събраха протестиращи срещу посещението на принца, който пристига тази вечер. Адвокатско сдружение се опита да издейства съдебна заповед за блокиране на визитата. \"Хюман райтс уоч\" съобщи в понеделник, че е поискала от Аржентина да разследва саудитския престолонаследник заради ролята му във войната в Йемен, където водената от кралството коалиция се сражава с шиитските бунтовници, като отбеляза и обвиненията за възможната му замесеност в убийството на Кашоги. Тъй като конституцията на Аржентина признава универсална юрисдикция за военни престъпления и мъчения, заяви базираната в Ню Йорк правозащитна организация, нейните съдебни власти имат пълномощия да преследват тези престъпления независимо къде са били извършени и независимо от националността на заподозрените или на техните жертви. Засега няма отговор от Буенос Айрес. При първата спирка от турнето си - в Обединените арабски емирства, престолонаследникът бе прегърнат на летището от престолонаследника на Абу Даби принц Мохамед бин Зайед - близък съюзник, за когото се твърди, че е бил ментор на 33-годишния член на кралската фамилия. Принцът присъства на състезанието за Гран При на Абу Даби във Формула 1, където бе заснет във ВИП ложа да разговаря с бившия испански крал Хуан Карлос и чеченския лидер Рамзан Кадиров. Като възможен знак за протичащи промени, принц Мохамед тръгна на задграничното си турне със свита от хора, които може да се издигнат при пренареждането на неговия кръг от съветници. Сред тях са държавният министър Мохамад Ал Шейх, шефът на разузнаването Халид ал Хумайдан и придворният съветник принц Турки бин Мохамед бин Фахд. Двамата близки съветници, замесени в убийството на Кашоги - Сауд ал Кахтани - придворен съветник, който бе приятел на принца, и Ахмед ал Асири - генерал, когото принцът издигна на най-висок пост в разузнаването, бяха уволнени миналия месец. Престолонаследникът е поел под личен надзор всички главни лостове на властта в кралството, включително военните и силите за сигурност. Саудитският анализатор Мохамед Аляхия каза, че през последните две години много държавни институции в кралството са били маргинализирани с цел по-бърз процес на вземане на решения \"ад хок\", ръководен от новоовластени хора. \"Мисля, че в кралството е налице утвърдено разбиране, че има нужда от сериозна структурна промяна, за да се гарантира, че нещо подобно няма никога вече да се случи, - каза Аляхия. - Мисля, че определено ще станем свидетели на известно завръщане към институционализъм, на известно връщане към процес на консенсусно вземане на решения и на спазване на определени процедури.\" Все пак остава да се види дали ще има консултации с по-широк кръг от съветници, дали те ще опонират на принца и дали той ще се вслушва в тях. \"Не съм чул той да е назначил съзнателно някого, който би му казал \"това е наистина лоша идея\", отбеляза Саймън Хендерсън - изследовател във вашингтонския Институт за близкоизточна политика, който обстойно се е занимавал и писал за престолонаследника. \"Той не приема такива опониращи съвети, не ги търси нито от вътрешното си обкръжение, нито от външни хора. Той може и да слуша, но не възприема\", каза Хендерсън.", "date": "2018.11.27", "title": "След Кашоги крал Салман се опитва\nда възстанови имиджа си в чужбина"}
{"url": "https://www.24chasa.bg/novini/article/7172206", "text": "Европейският съд, който заседава днес по въпроса дали е възможно Великобритания да оттегли искането си да напусне ЕС, ще има няколко заседания до постановяването на решение. Това уточни днес говорител на Европейската комисия, цитиран от БТА. Попитан дали решението ще повлияе на процеса, той препоръча първо да се изчака решението на съда. Досега представители на институциите на ЕС многократно заявиха официално, че Великобритания може да оттегли искането си, но за да бъде взето предвид, това ново искане трябва да бъде подкрепено единодушно от останалите държави в ЕС. Говорителят съобщи, че утре еврокомисарите ще вземат решение по искане за регистрирането на гражданска инициатива, свързана с въпроса за оттеглянето на Великобритания. ЕК трябва да прецени дали да разреши организиране на референдум в ЕС, озаглавен \"Дали европейците искат британците да останат в ЕС или да го напуснат\". По-рано днес групата на Зелените в Европейския парламент уточни, че се очаква до края на годината Европейският съд да постанови решението си по възможността Великобритания да се откаже от искането да напусне ЕС. Зелените отбелязват, че решението на съда ще има решаващо значение за становищата на британския и Европейския парламент, които предстои да се произнесат по договореното между ЕС и Лондон споразумение. По техните думи всяка възможност ходът на събитията да се обърне трябва да бъде проучена.", "date": "2018.11.27", "title": "ЕК: Няма днес да се реши дали Великобритания може да оттегли искането си да напусне ЕС"}
{"url": "https://www.24chasa.bg/novini/article/7172229", "text": "Европейският съд за правата на човека (ЕСПЧ) заяви днес, че няма да произнася решение по дело, свързано с бившия италиански министър-председател Силвио Берлускони, предадоха ДПА и ТАСС, цитирани от БТА.  През 2013 г. Берлускони беше изключен от италианския Сенат и му беше забранено да се кандидатира на избори, след като беше осъден за данъчна измама. Той излежа присъдата си, като полагаше общественополезен труд, а забраната отпадна през май тази година. Берлускони обжалва забраната за заемане на обществена длъжност, настоявайки, че тя нарушава текстове на Европейската конвенция за правата на човека. Но след като мярката беше премахната, той каза на ЕСПЧ, че иска да се откаже от обжалването. \"Голямата камара на ЕСПЧ реши с мнозинство да изключи жалбата от своя списък с дела. Решението е окончателно\", заяви съдът. С това решение ЕСПЧ прие, че няма нужда от по-нататъшни действия. В последно време политическото влияние на 82-годишния Берлускони намалява, а неговата партия \"Напред Италия\" губи подкрепа според социологическите проучвания. Политикът ветеран обаче може да се кандидатира на изборите за Европейски парламент догодина.", "date": "2018.11.27", "title": "Европейският съд за правата на човека закри свързано с Берлускони дело"}
{"url": "https://www.24chasa.bg/novini/article/7172240", "text": "Австралийските власти, отговарящи за въздушния транспорт, разследват случай на заспал пилот на самолет, който пропуснал с 46 километра летището си за кацане на австралийски остров, предаде Асошиейтед прес. Пилотът на компанията \"Вортекс еър\", превозващ стоки, бил единственият човек на борда на двумоторния \"Пайпър Навахо\" и летял на автопилот. Полетът бил по курса от град Девънпорт в Тасмания до летището на остров Кинг айлънд, предава БТА. От въздушната компания обявиха, че техният служител бил \"заспал неволно по време на полет\" в пилотската кабина. За инцидента се разбрало, след като от контролната кула не могли да установят контакт с пилота на летателния апарат. След като се събудил, неназованият пилот успешно кацнал на остров Кинг айлънд.", "date": "2018.11.27", "title": "Пилот заспа и пропусна пистата за кацане, след като се събуди се приземи успешно"}
{"url": "https://www.24chasa.bg/novini/article/7172246", "text": "Британската министър-председателка Тереза Мей хвърли ръкавица на лидера на опозиционната Лейбъристка партия Джереми Корбин като го призова на телевизионен дебат на живо за Брекзит, предаде Ройтерс, цитирана от БТА. Мей направи това дни преди труден вот в парламента, където тя се опитва да спечели подкрепа за договорената с ЕС сделка. Тя каза, че форматът на дебата ще бъде определен от медията. Екипът на Корбин бързо прие предложението, което накара други партии и обявяващи се срещу Брекзит групи също да настояват и техни представители да участват в дебата. Лидерите на две по-малки опозиционни партии - Либералните демократи и Шотландската национална партия (ШНП), също поискаха да участват в дебата по телевизията, предаде ДПА. \"Министър-председателката и лидерът на опозицията представляват само мнението на ограничен дял от британската общественост по този въпрос\", написа зам.-председателят на ШНП Кийт Браун в отворено писмо до \"Скай нюз\". \"Смятам да обясня защо според мен тази сделка е правилната сделка за Обединеното кралство - и, да, готова съм да обсъждам това с Джереми Корбин\", каза Мей пред в. \"Сън\", като уточни: \"Защото имам план. А той няма\". Това ще е първи пряк сблъсък на Мей с лейбъристкия лидер на живо по телевизията, след като тя отказа всякакво участие в дебати преди последните парламентарни избори. След като постигна споразумение с Европейския съюз през почивните дни, Мей предприе национална кампания за осигуряване на подкрепа за нейната сделка, макар да остана смутена, след като президентът на САЩ Доналд Тръмп каза, че сделката изглежда като сделка в интерес на ЕС. Шансовете на Мей да получи парламентарна подкрепа за споразумението изглеждат малки, тъй като критики се чуват от всички посоки, включително от северноирландската партия, която осигурява парламентарно мнозинство на нейното консервативно правителство. През последното десетилетие дебатите на политическите лидери се превърнаха в традиция, а през 2015 г. форматът им беше плод на неколкомесечни пазарлъци. Но ограниченото време, с което разполагат сега, този път принуждава политическите партии да се договорят за дни. Мей бе обписана с остри критики в кампанията за предсрочните общи избори през 2017 г., защото тогава се измъкна от преки телевизионни дебати с други партийни лидери и изпрати тогавашния министър на вътрешните работи Амбър Ръд да участва вместо нея. По-късно министър-председателката оправда решението си с твърдението, че е било по-важно да чуе какво казват самите гласоподаватели. На тези избори Консервативната партия получи 42 процента подкрепа. Ако бъде договорен формат, дебатът се очаква да бъде на 9 декември, два дни преди депутатите да гласуват дали да подкрепят сделката на Мей за Брекзит, което ще е един от най-значимите моменти в работата на парламента от десетилетия, посочва Ройтерс.", "date": "2018.11.27", "title": "Мей предизвика Джереми Корбин на телевизионен дебат по сделката за Брекзит"}
{"url": "https://www.24chasa.bg/novini/article/7172236", "text": "Депутатът от БСП Таско Ерменков се съгласи да плати пълното обезщетение, което репортерът от телевизия \"Алфа\" Николай Караколев претендира в исковата си молба спрямо Ерменков за физическото нападение на 9 май, както и последвалите обиди от него. През май, т. г., по време на честванията на Деня на победата пред Паметника на Съветската армия в София, репортер на АЛФА задава въпрос към председателката на левицата Корнелия Нинова. Реакцията на въпроса обаче идва от Таско Ерменков, Георги Свиленски и Славчо Велков. Те започнали да дърпат журналиста от АЛФА ТВ, да изтръгват микрофона от ръцете му и да забраняват да задава неудобни въпроси на парламентарната им шефка. Таско Ерменков плати също всички съдебни и адвокатски разноски по делото", "date": "2018.11.27", "title": "Таско Ерменков плати пълното обезщетение на репортер от \"Алфа\" за нападение"}
{"url": "https://www.24chasa.bg/novini/article/7172140", "text": "Съдия Алексей Трифонов е новият председател на Софийския градски съд (СГС), който няма титулярен шеф повече от година след оставката на Калоян Топалов. С 9 на 4 гласа съдебните кадровици предпочетоха Трифонов пред опонента му Евгени Георгиев. Трифонов е наказателен съдия и се впусна в надпреварата за СГС от по-горната инстанция Софийския апелативен съд. Георгиев разглежда граждански дела и бе номинация на съдиите от СГС.  Алексей Трифонов е завършил Юридическия факултет на СУ „Св. Климент Охридски“. Има над 20 години съдийски стаж. Най-напред е работил 1 година като следовател, а от 1999 г. е съдия – първо в Софийския районен съд, след това постепенно в Софийския градски и Софийския апелативен съд, където е от 2009 г. Бил член на ЦИК и зам.-министър на правосъдието в кабинета \"Герджиков\". Разглеждал е знакови наказателни дела срещу бившата на Варненския административен съд Анелия Цветкова, подсъдима за подкуп, срещу бившата шефка на НАП Мария Мургина и много други. Трифонов получи гласовете на 9-има членове на ВСС, сред които председателя на Върховния административен съд Георги Чолаков и представляващия ВСС Боян Магдалинчев. Шефът на Върховния касационен съд Лозан Панов подкрепи съдия Евгени Георгиев, който се яви за втори път в надпреварата. През той също не успя да събере нужните 8 от общо 14 гласа, за да оглави СГС. Съдия №1 каза, че изборът е \"добра публичност, никаква прозрачност\", тъй като неназован член на ВСС е разговарял с Трифонов и го убедил да се кандидатира. \"Отнасям се с уважение и респект към двамата кандидати, но ще подкрепя съдия Трифонов заради неговата визия, експертиза и компетентност\", каза членът на ВСС Вероника Имова. Колегата й Севдалин Мавров също избра Трифонов заради по-големия му опит. \"Съдиите винаги подкрепят този, който познават\", коментира Мавров защо няма да се съобрази с мнението на магистратите от СГС. Цветинка Пашкунова се спря на Георгиев, защото е \"време СГС да има административен ръководител - новатор\". \"Убеден съм в почтеността и независимостта на двамата\", каза Красимир Шекерджиев, според който шефът на СГС трябва да има лични качества, институционална подкрепа и подкрепа от колегите си. С тези мотиви той гласува за Евгени Георгиев. Една от идеите на съдия Алексей Трифонов е да се търси нова сграда за СГС, тъй като има недостиг на кабинети и зали в Съдебната палата. \"Ако се вземе решение да се извади някоя от институциите в Съдебната палата, това няма да реши проблема\", убеден е той. \"Ще демонстрирам спокойствие\", посочи Трифонов как ще се справи с лошия микроклимат в съда. Призна, че не познава голяма част от колегите си от Гражданското и Търговското отделение на съда, но \"не е проблем да работя с всички\". Магистратът отрече да е политически обвързан, предвид това, че е бил член на ЦИК преди 8 г. от квотата на ДПС. \"Няма задкулисие, не съм ходил по партийни централи преди кандидатурата ми\", отсече Трифонов.", "date": "2018.11.27", "title": "Алексей Трифонов е новият шеф на Софийския градски съд"}
{"url": "https://www.24chasa.bg/novini/article/7172232", "text": "Турският президент Реджеп Тайип Ердоган днес обяви имената на още 20 кандидат-кметове на управляващата Партия на справедливостта и развитието (ПСР) в големите общини, които ще участват на изборите за местни органи на властта на 31 март 2019 г. Сред тях са и кандидатите за Анкара и Измир. За кандидат-кмет на столицата Анкара, една от петте най-важни метрополии, Ердоган посочи Мехмет Йозхасеки, бивш министър на околната среда и благоустройството. Йозхасеки е заместник-председател на ПСР и дълги години е бил кмет на Кайсери, информира БТА. Бившият министър на икономиката Нихат Зейбекджи е издигнат за кандидат-кмет на Измир. Измир обаче е смятан за крепост на основната опозиционна Народнорепубликанска партия (НРП). Сега с интерес се очаква и НРП да посочи своя кандидат, който да се изправи срещу Зейбекджи. Както Йозхасеки, така и Зейбекджи са смятани за двама от най-доверените хора на Ердоган. Засега обаче се запазва загадката около номинацията на кандидата за кмет на Истанбул - ключова метрополия на Турция, макар че се очакваше тя да бъде огласена също днес. По-рано непотвърдени информации сочеха, че ПСР ще определи като кандидат за поста Бинали Йълдъръм, бившият министър-председател и настоящ председател на Великото национално събрание на Турция. Според наблюдатели противоречия в ПСР, а също и с Партията на националистическото действие (ПНД) на Девлет Бахчели, която оказва подкрепа на Ердоган, са станали причина за отлагането на обявяването на кандидата. В същото време, буквално в последните часове, за кандидат-кмет на Истанул започна да се спряга и вътрешният министър Сюлейман Сойлу. Анализаторът Дениз Зейрек от вестник \"Сьозджу\", позовавайки се на неназовани източници от средите на ПСР, коментира, че Бинали Йълдъръм не бил склонен да приеме номинацията, въпреки че Ердоган много разчитал на него. По тази причина изглежда везните ще наклонят към Сойлу.", "date": "2018.11.27", "title": "Ердоган обяви кандидат-кметовете за Анкара и Измир, Истанбул остава загадка"}
{"url": "https://www.24chasa.bg/novini/article/7172252", "text": "Районната прокуратура във Велико Търново внесе обвинителен акт срещу шофьор, нарушил правилата за движение и причинил катастрофа с пострадал моторист край старата столица. На 15 май 2016 г. обвиняемият И.Т. управлявал „Джип Чароки” на главния път София-Варна. В землището на с. Шереметя, след като бил спрял в района на заведение, решил да предприеме неразрешена маневра, за да продължи движението си в обратна посока към Варна. Започнал обратен завой, без да се огледа и да проследи движението отдясно и отляво. В същото време по лентата се движил мотоциклет \"Ямаха\", управляван от пострадалия И.С. Когато възприел навлизането на джипа в неговата лента за движение, той се опитал да избегне удара, отклонявайки се наляво и се пристроил в средната лента за движение. Тъй като обвиняемият продължавал да не отчита приближаването на мотоциклета, И.С. продължил отклонението си наляво, но на непрекъснатата разделителна линия бил блъснат челно с предната част на лекия автомобил. От сблъсъка мотористът получил средна телесна повреда Предстои насрочване на делото за разглеждане от съда.", "date": "2018.11.27", "title": "Изправят на съд шофьор, блъснал моторист край Велико Търново"}
{"url": "https://www.24chasa.bg/novini/article/7172368", "text": "Полицаи пребили жестоко 17-годишен младеж в Сандански по време на и след задържането му миналата седмица в петък. Това обяви депутатът от БСП Антон Кутев пред журналисти в парламента по-рано днес. \"Получихме сигнал от конфедерация \"Защита правата на дециата\". Става дума за нещо, което се е случило в петък вечерта в Сандански. Четирима младежи на 17 и 13 години влизат в конфликт с друг човек, който е бил с кола, а те пеша. Кой и кого е блъснал, и какво е станало - не знам. Сигурно са си наговорили лоши работи. Оказва се обаче, че след този сблъсък, който за съжаление се случва и на много от нас, човекът, с когото децата се скарват, се оказва цивилен полицай, който по това време не е на работа. След около 5 минути пристигат три полицейски коли и пребиват доста здраво едно от децата. Разбрах, че едно от децата със сигурност се е държало предизвикателно, но не е налитало на бой. Има показания на другите три деца. Каквото и да е направило това дете, то можеше да бъде арестувано, да бъде съдено, можеха да бъдат приложени всички законови мерки срещу него, но тук в съдебната експертиза става въпрос за над 20 рани. Факт е, че според разказите на децата, детето е било бито веднъж пред тях самите, те имат клипчета и записи на част от случващото се, така след това този 17-годишен младеж е бил бит и в самото районно\", разказа случката Кутев. Според него компетентните органи дължат обяснение какво е наложило този груб арест и защо младежът е бил бит от петима полицаи. \"Според мен става дума за превишаване правата на полицаите, но не съм аз институцията, която трябва да го каже\", коментира Кутев. От съдебно-медицинската експертиза пък става ясно, че \"цялата челна област, както и лявата челно слепоочна област са осеяни с множество петнисти и ивичести охлузвания\". Освен това на главата на момчето има кръвонасядане от около 2 см. Охлузени, с оток и кръвонасядания са и ръцете, и краката на младежа.", "date": "2018.11.27", "title": "Полицаи пребили жестоко 17-годишен младеж в Сандански, сигнализира БСП"}
{"url": "https://www.24chasa.bg/novini/article/7172355", "text": "Министър-председателят Бойко Борисов се срещна с полския държавен глава Анджей Дуда, който е на официално посещение в България. Двамата акцентираха върху отличното състояние на двустранното сътрудничество и приветстваха 100-годишнината от установяването на дипломатически отношения между България и Полша. Това съобщиха от пресцентъра на Министерския съвет. По време на срещата бе отбелязан и интензивният политически диалог на всички равнища, който спомага за конструктивното взаимодействие и сходните позиции на България и Полша по редица въпроси от европейския и международния дневен ред. „Страните ни споделят сходни позиции за ролята на Кохезионната политика и Общата селскостопанска политика, които са от ключово значение за целия ЕС и са важен инструмент за растеж, конкурентоспособност и създаване на работни места“, каза премиерът Бойко Борисов. Той допълни и че Полша е значим партньор на България в областта на търговията и инвестициите и изрази увереност, че това сътрудничество ще продължава да се задълбочава. Премиерът Борисов и полският президент Анджей Дуда изразиха и тревогата си от напрежението между Украйна и Руската федерация в Азовско море. „В интерес на всички е напрежението да бъде преодоляно с диалог”, подчерта Борисов. Той посочи и че Полша е важен фактор за сигурността в Европа и близък съюзник в рамките на НАТО. „Установили сме добро сътрудничество в сферата на отбраната, което се осъществява както в рамките на ЕС и НАТО, така и на двустранна основа“, каза още българският министър-председател.", "date": "2018.11.27", "title": "Борисов и Анджей Дуда - разтревожени заради напрежението между Украйна и Русия"}
{"url": "https://www.24chasa.bg/novini/article/7172374", "text": "Специализираната прокуратура повдигна обвинения на петима български граждани за участие в организирана престъпна група за трафик на мигранти през територията на България. Те са задържани при специализирана операция на ГДБОП под ръководството на Специализираната прокуратура и със съдействието на служители от Гранично полицейско управление в Трън. Събраните доказателства сочат, че участниците в престъпното сдружение са се занимавали както с превеждане на чужденци през държавните граници, така и с подпомагане на тяхното пребиваване и придвижване в страната. При претърсвания на четири адреса – два в София и два в Перник, са иззети фалшиви служебни карти, мобилни телефони, СИМ-карти и други предмети, доказващи организираната престъпна дейност. В хода на специализираната операция на ГДБОП и Специализираната прокуратура, на територията на община Трън е бил засечен джип \"Чероки\", зад волана на който седял един от участниците в групата. При опит да бъде спрян, шофьорът опитал да избяга, но бил задържан със съдействието на гранични полицаи от ГПУ-Трън. Полицейската проверка установила, че в колата пътуват седем чужденци, граждани на Афганистан и Ирак. Всчките петима участници в групата, са осъждани. На четирима от тях Специализираният наказателен съд определи „Задържане под стража“. На петия участник е наложена мярка за неотклонение „Домашен арест“.", "date": "2018.11.27", "title": "Прокуратурата обвини нови петима за трафик на мигранти"}
{"url": "https://www.24chasa.bg/novini/article/7172354", "text": "Районна прокуратура - Велико Търново внесе в съда обвинителен акт срещу мъж, извършил опит за кражба на каса от букмейкърски пункт, съобщиха от пресцентъра на прокуратурата. Обвинението срещу В. Т. е за това, че на 28 март т. г., разбил с щанга входната врата на букмейкърски пункт на „Еврофутбол” и опитал да отмъкне метална каса и пари на стойност 2300 лева – вещите на обща стойност 2390 лв. Престъплението останало недовършено, тъй като се намесил охранител на СОД.  С повреждането на вратата са причинени имуществени вреди в размер на 423,12 лв., а кражбата е извършена повторно и случаят е немаловажен, уточняват от държавното обвинение. Крадецът е осъждан за други престъпления. Предварително бил взел решение да проникне в букмейкърски пункт на „Еврофутбол” и да вземе съхраняващите се в пункта пари, които знаел, че се пазели в заключена метална каса. За целта си осигурил метална щанга тип „кози крак“ и гумени ръкавици. Вечерта на удара облякъл тъмни дрехи, сложил си ръкавиците и отишъл на адреса, като взел със себе си метална щанга. Малко след 23.00 ч. обвиняемият започнал да разбива входната врата, за да влезе в обекта. Именно това проникване било отчетено от датчика на охранителната система. Когато видял идващият служебен автомобил, обвиняемият побягнал, но бил настигнат от охранителя. Предстои насрочване на делото за разглеждане от съда.", "date": "2018.11.27", "title": "Апаш, опитал да свие каса от букмейкърски\nпункт във Велико Търново, се изправя на подсъдимата скамейка"}
{"url": "https://www.24chasa.bg/novini/article/7172377", "text": "Учени от университета в Нюкасъл установиха, че освен намиращите се на прага на изчезването пингвини, тигри и шимпанзета, лъвовете, чиято популация е намаляла 5 пъти от 100 години, също са застрашени от изчезване, съобщи Лайф, като цитира британски медии. По данни от 2018 г. популацията на лъвовете наброява едва малко повече от 20 хиляди екземпляра, а броят им непрестанно намалява, предава БТА. Учените смятат, че за съхраняване на лъвовете е нужно не само да се увеличи наказанието за бракониерство, но и изцяло да бъде преразгледана опасността, свързана с антропогенните фактори, които директно влияят както върху популацията на отделни видове животни, така и върху фауната като цяло. Те предлагат да бъде основана нова обществена организация, която да отговаря за контрола върху популациите на дивите животни. Съхраняването на популацията на африканските лъвове и опитите за увеличаването й ще струват скъпо - 1-2 милиарда долара годишно.", "date": "2018.11.27", "title": "Учени предсказаха изчезването на лъвовете"}
{"url": "https://www.24chasa.bg/novini/article/7172387", "text": "Гръцките журналисти спряха работа за 24 часа днес преди насрочената за утре по-голяма стачка с искания за увеличения на заплатите и пенсиите и намаляване на данъците, която се очаква да блокира транспортните и други услуги, съобщава Асошиейтед прес, цитирана от БТА.  Телевизионните канали и радиостанциите не излъчват новинарски емисии днес, а вестниците няма да бъдат отпечатани утре, когато е свикана стачка от най-големия профсъюз в страната - ГСЕЕ. Стачката на журналистите е част от протеста, организиран от ГСЕЕ - група, която представлява целия частен сектор и голям брой служители от държавния сектор. Тя обаче се провежда ден по-рано, за да позволи на медиите да отразят основната стачка, в която няма да участва основният профсъюз на държавните служители. Профсъюзите искат лявото правителство да отмени ключови елементи от пакетите мерки за икономии, които бяха наложени поетапно от 2010 г. под натиска на международните кредитори, за да балансират държавните финанси. Доходите спаднаха средно с 40 процента, а безработицата в момента е малко под 20 процента. Исканията на утрешната стачка на ГСЕЕ са свързани с увеличение на пенсиите, намаляване на данъците и възстановяване на минималната заплата до 751 евро, колкото беше преди спасителната програма, спрямо сегашното ниво от 580 евро. Всички влакове и фериботи ще спрат работа заради стачката утре. Два отделни протеста ще се състоят в центъра на Атина сутринта, а полицията се подготвя за евентуални сблъсъци, които често избухват по време на подобни протести заради крайнолеви демонстранти или анархисти.", "date": "2018.11.27", "title": "Гръцките медии стачкуват преди планираната за утре стачка на най-големия профсъюз"}
{"url": "https://www.24chasa.bg/novini/article/7171923", "text": "Петдесет и четири процента на населението в България използват за отопление дърва и въглища, 28,6 на сто - електричество, 15 на сто - централизирано топлоснабдяване, предаде БТА.  Газоразпределителната мрежа не се използва в пълния й обем, защото, въпреки че около 10 процента имат достъп до природен газ, само 2 процента от тях използва природен газ за отопление. Тези данни представи Иванка Диловска от Института за енергиен мениджмънт по време на дискусия в гранд хотел София. Тя допълни, че между 77 процента и 82 процента от общите емисии на фините прахови частици /ФПЧ/ са в резултат от битовото отопление за периода 2011-2016 г. През 2016 г. 55,5 процента от емисиите на ФПЧ са в резултат от стационарно изгаряне за битовото отопление, предимно от изгарянето на дърва и въглища. През 2014 г. над 570 000 потребители са използвали топлофикационната мрежа в България (71 процента в София), от които близо 17 процента не са ползвали услугата, добави Диловска. През 2016 г. средно за година в България непланираните прекъсвания на тока са били около 113 минути, планираните са били около 170 минути годишно, посочи Диловска, представяйки последните данни на Агенцията за коопериране на енергийните регулатори. В Дания, Германия и Люксембург (с по-малко от 30 минути са били с най-малко непланирани прекъсвания на тока, защото в тези страни имат най-голям брой подземни кабели, които не подлежат на замръзвания. Тези страни са с почти нулеви планирания прекъсвания. С най-много планирани прекъсвания през този период са били в Латвия - около 230 минути, докато най-много непланирани спирания са отчетени в Румъния - с около 375 минути годишно. Статистиката показва, че колкото повече са разходите на електроразпределителните компании в подобряване на качеството на услугата, толкова по-малки са загубите на потребителите от ниско качество на електрозахранване.", "date": "2018.11.27", "title": "54% от българите се отопляват с дърва и въглища"}
{"url": "https://www.24chasa.bg/novini/article/7171938", "text": "Възрастен мъж /на 75 г./ от Троян е дал над 10 хиляди лева на телефонни измамници, съобщават от областната дирекция на МВР в Ловеч. Това се е случило вчера /26 ноември/ около 14.30 часа. Чрез обаждания към домашния и мобилния му телефон е бил въведен в заблуда по познатата схема, че оказва съдействие на МВР за залавянето на телефонни измамници. Сигнал за престъплението е подаден в районното управление в Троян късно вечерта. По случая е образувано досъдебно производство и работата продължава.", "date": "2018.11.27", "title": "Възрастен мъж от Троян е дал над 10 хиляди лева на телефонни измамници"}
{"url": "https://www.24chasa.bg/novini/article/7171924", "text": "Германският външен министър Хайко Маас призова днес Русия отново да спазва международното право и да зачита териториалния суверенитет на съседните държави, предаде Ройтерс, цитирана от БТА. Украинският президент Петро Порошенко предупреди за \"крайно сериозна\" заплаха от сухопътно нахлуване, след като Русия задържа три украински военноморски кораба и техния екипаж през уикенда. \"Целта трябва да бъде Русия отново да се придържа към международните правила и да не нарушава териториалния суверенитет на своите съседи\", каза Маас в реч в Берлин. Според него за тази цел Германия и европейските й съюзници имат нужда от ясни принципи и истински диалог за общата сигурност в Европа. Той предложи Германия, Франция, Русия и Украйна да работят заедно в т.нар. нормандски формат за уреждане на ситуацията, посочва Асошиейтед прес. Норберт Рьотген от Християндемократическия съюз на германската канцлерка Ангела Меркел заяви, че може да е необходимо Европа да наложи по-строги санкции на Русия след задържането на украинските кораби, отбелязва Ройтерс. Според Рьотген поведението на Русия е доста обезпокоително и налагането на по-строги санкции е възможен вариант. \"Засега не се обсъждат по-строги санкции, но като цяло не бих изключил тази възможност\", каза Рьотген, който е председател на комисията по външни работи към Бундестага. \"Според мен подобно поведение не може да остане без последици и не мисля, че би трябвало да се казва, че няма да има каквито и да е по-нататъшни санкции\", заяви той.", "date": "2018.11.27", "title": "Германия: Русия трябва отново да спазва международното право"}
{"url": "https://www.24chasa.bg/novini/article/7171945", "text": "Турският президент Реджеп Тайип Ердоган призова днес Русия и Украйна да разрешават проблемите си чрез диалог и заяви, че Черно море трябва да бъде \"мирно\", предаде ТАСС, цитирана от БТА. По едно време ни се струваше, че ситуацията в Черно море се е успокоила, но неотдавна отново се разрази конфликт. Случилото се ни разстрои. И двете страни - Русия и Украйна, са наши близки приятели. Искаме Черно море да бъде море на мира. Призоваваме Русия и Украйна да разрешават проблемите по между им чрез диалог, каза Ердоган, който коментира инцидента от неделя в Керченския проток. Той добави, че Турция би се радвала да види не противоборство между Русия и Украйна, а да ги види, че вървят \"рамо до рамо\", информира турската телевизия НТВ. В неделя руската брегова охрана стреля по плавателни съдове на украинските военноморски сили в Керченския проток и след това ги задържа. Украинските ВМС заявиха, че шестима техни матроси са ранени. Русия и Украйна се обвиниха взаимно за инцидента. Ново предупреждение към Атина и Никозия заради \"безразсъдните\" им действия е отправил президентът на Турция Реджеп Тайип Ердоган в реч пред парламентарната група на управляващата Партия на справедливостта и развитието, съобщава гръцкият вестник \"Катимерини\", като се позовава на Анадолската агенция. \"Турция е решена да се възползва от правата си, които произтичат от международното право по отношение на Егейско море, но и на кипърския въпрос\", е казал Ердоган. Турският президент е заявил още, че \"безразсъдното поведение на Гърция и на Република Кипър по отношение на проучванията за въглеводороди в Източното Средиземноморие представлява заплаха и риск преди всичко за тях самите\" и че \"Турция няма да предприеме каквото и да било отстъпление от позициите си в Източното Средиземноморие или който и да било друг регион и ще защитаваме правата си докрай\". Турция оспорва обхвата на изключителната икономическа зона на Кипър и на Гърция в Източното Средиземноморие, както и правото на Гърция да разшири териториалните си води в Егейско море до 12 морски мили. Кипър вече предостави концесия за проучване за въглеводороди в част от изключителната си икономическа зона на американската Ексън Мобил в блок 10 на своята икономическа зона, а в момента се намира в процедура по отдаване на концесия и за блок 7, за който кандидат е консорциум на френската Тотал и италианската Ени. През февруари обаче Турция осуети проучвателни дейности на Ени в блок 3. От друга страна Анадолската агенция съобщи, че вчера Турция е започнала проучвателни сондажни дейности на 119 морски мили от бреговете на окръг Мерсин. В края на октомври проучвания край Анталия започна и сондажният кораб \"Фатих\".", "date": "2018.11.27", "title": "Ердоган: Русия и Украйна да решат проблемите си чрез диалог"}
{"url": "https://www.24chasa.bg/novini/article/7171962", "text": "Украинските моряци, задържани в неделя за нарушаване на руската граница в района на Керченския проток, ги прехвърлят в Симферопол, където съд ще разгледа мярката им за неотклонение, съобщи ТАСС, като цитира представителя за правата на човека на Крим Людмила Лубина. Не е ясно дали съдебното заседание ще е открито, отбелязва ТАСС, цитирана от БТА. Става дума за десетина от задържаните украински моряци, а не за всичките 24, както бе съобщено по-рано. \"Днес ще бъде взето решение за 10-12 от моряците\", заяви Лубина и подчерта, че не разполага с по-подробна информация.", "date": "2018.11.27", "title": "Прехвърлят в Симферопол задържаните украински моряци, там решават съдбата им"}
{"url": "https://www.24chasa.bg/novini/article/7171959", "text": "Районна прокуратура – Враца е внесла за разглеждане в съда обвинителен акт срещу непълнолетните А.И., Т.Т. и П.П. за извършено от тях престъпление по чл. 151, ал. 2, т. 3, вр. ал. 1, вр. чл. 63, ал. 1, т. 3 от НК. Тримата обвиняеми били ученици в 10-ти клас в гр. Криводол, като поддържали приятелски отношения помежду си. Около обяд на 20.03.2018 г. единият от тях – А.И., имал уговорка с Н.Б., ученичка в 7-ми клас, да се срещнат в двора на необитаемо училище в с. Галатин с цел интимна близост. По време на сексуален контакт между двамата във външната тоалетна дошли Т.Т. и П.П. След изразено от Н.Б. съгласие „да прави секс“ и с другите две момчета, те реализирали намеренията си. В същия ден момичето споделило преживяното с приятелката си. По-късно Н.Б. разказала за случилото си и на братовчедката си, обаче обременена от чувството за страх, прикрила истината пред нея, като обяснила, че била насилствено принудена да се съвкупява с тримата момчета. Това мотивирало нейната близка да се обърне за съдействие към органите на полицията. Впоследствие, в хода на предприетата оперативно-издирвателна и процесуална дейност, Т.Б. признала, че е излъгала за наличието на насилие. Тя уточнила, че сама е поискала сексуалните контакти с обвиняемите, които били осъществени без каквато и да е физическа или психическа принуда спрямо нея. Предстои делото срещу тримата обвиняеми ученици да продължи в съда. Макар и непълнолетни, но като са разбирали свойството и значението на извършеното и са могли да ръководят постъпките си, се съвкупили с лице, ненавършило 14-годишна възраст. Предвид малолетната възраст на пострадалата съвкуплението с нея е престъпление, независимо от нейното съгласие за сексуалния контакт.", "date": "2018.11.27", "title": "Съдят трима непълнолетни за секс с малолетна"}
{"url": "https://www.24chasa.bg/novini/article/7171713", "text": "Китай, ЕС, Канада и други членки съвместно връчиха на СТО предложение за реформата на процедурата по разрешаване на търговски спорове в рамките на организацията, като планират да публикуват съвместна декларация по въпроса, заяви вчера Министерството на търговията на Китай, предаде  . Предложението е резултат от съвместните усилия на Китай и ЕС и съобразено със загриженостите на съответните страни, като цели защитата на независимостта и справедливостта на апелативния орган на СТО. Подбирането на членовете на апелативния орган е спешна задача за СТО и трябва да бъде решено в най-скоро време. Китай е готов заедно с останалите страни членки да започнат дискусии по въпроса, с цел гарантиране нормалното действие на механизма за разрешаване на споровете, заявиха още Министерството на търговията на Китай.", "date": "2018.11.27", "title": "Китай подкрепя реформата на механизма за разрешаване на търговски спорове в рамките на СТО"}
{"url": "https://www.24chasa.bg/novini/article/7171970", "text": "Районна прокуратура – Петрич е внесла за разглеждане в съда обвинителен акт срещу И.К. и С.Я. за хулигански действия, нанасяне на побой на съпрузи в присъствие на тяхното дете и удари по автомобила на пострадалите. Обвиняемите И.К. и С.Я. живеят в Петрич и са криминално проявени. Единият от тях – И.К., е осъждан девет пъти за престъпления против собствеността и притежание на наркотични вещества. Сутринта, около 7,30 ч, на 5 юни 2018 г., семейство М. излязло от дома си заедно с малолетния им син, когото трябвало да закарат с лек автомобил в училище. Излизайки от жилищен комплекс \"Изток\", те следвало да се включат за движение по главна улица, поради което скоростта била намалена от водача, като той подал мигач за завиване наляво. В този момент пред автомобила застанал гол до кръста С.Я., когото семейството не познавало. Мъжът разтворил ръце и им казал да се върнат обратно в циганската махала и че нямат право да минават оттам. Запитан за причината на постъпката С.Я. се качил на предния капак на колата, оттам на тавана и започнал да скача. След като слязъл, обвиняемият нанесъл силен удар с крак по предния десен калник, който се деформирал от това. В хулиганската проява се включил И. К., който започнал да отправя цинични ругатни и заплахи, както и да нанася удари на двамата съпрузи. Свидетел на случващото бил 11-годишният им син, който плачел в колата. След това обвиняемият К. застанал на отсрещния тротоар и започнал да хвърля камъни в посоката на пострадалите и автомобила им. Той отново се приближил до колата и нанесъл удар с крак по страничното огледало, което се счупило. Всичко това се развило в непосредствена близост до училището и станало достояние на ученици, работещи в учебното заведение и живеещи в района. Още в началото на скандала започнали да излизат много хора – имало съседи по терасите и по прозорците, в училищния двор имало деца и педагози, но всички стояли отстрани, гледали и никой не се намесил. В резултат на обаждането на телефон 112, на място пристигнали служители на РУ на МВР. И.К. и С.Я. били задържани. В изготвената в хода на досъдебното производство съдебномедицинска експертиза е посочено, че пострадалите съпрузи получили контузии и кръвонасядания по различни части на тялото и лицето.", "date": "2018.11.27", "title": "Дават на съд двама, пребили съпрузи в присъствието на детето им в Петрич"}
{"url": "https://www.24chasa.bg/novini/article/7171985", "text": "В Закона за лична помощ не са предвидени допълнителни средства и това ще остави хората без личен асистент от 1 септември 2018 г. За това алармира омбудсманката Мая Манолова пред социалната комисия, която прие на второ четене закона. Според нея депутатите приеха два спорни текста, които ограничават парите за лична помощ догодина. Един от тях предвижда парите да са точно 71, 5 млн. лв. в централния бюджет, но не е ясно колко от тях ще останат до 1 септември. Причината е, че част от тях ще се използват по сега действащите програми за асистенти и домашни помощници, които ще се изплащат до 1 септември. С остър тон Манолова се опита да разбере от социалния министър Бисер Петков колко ще са парите, които ще останат за личен асистент. Манолова се закани, че ще напише жалба до Конституционния съд, защото това е първия закон, който предвижда ограничени фина сови средства. Майките пък ще искат обяснение от премиера Бойко Борисов за промените и отново се заканиха да протестират. Пред депутатите Манолова яростно защитаваше всеки текст и на няколко пъти се наложи шефът на комисията-Хасан Адемов да я укроти. Иначе приетите текстове предвиждат лична помощ да се дава от 1 септември 2019 г. До 31 декември 2020 г. право на лична лична помощ да имат хората с увреждания с над 90% инвалидност с право на чужда помощ, деца с 50 и над 50 на сто с право на чужда помощ и деца с 90% инвалидност без чужда помощ. До 2020 г. се въвежда и лимит от 160 часа месечно, а заплатата догодина ще е 560 лв. Ако хората с увреждания ползват асистент, то те няма да получават добавката за чужда помощ, която догодина ще бъде 99,5 лв. 380 лв. пък ще се приспадат за личен асистент от месечната помощ- 380 лв. за деца с над 90% увреждания.", "date": "2018.11.27", "title": "Мая Манолова: Няма да останат пари за личен асистент"}
{"url": "https://www.24chasa.bg/novini/article/7171987", "text": "Държавният секретар на САЩ Майк Помпейо, който се срещна във Вашингтон с косовския президент Хашим Тачи, призова властите в Прищина да отменят митата от 100 процента върху вноса на сръбски стоки от Сърбия и Босна и Херцеговина и да работят за нормализиране на отношенията с Белград, информират медиите в Прищина. В съобщението на говорителката на Държавния департамент Хедър Науърт пише, че Помпейо насърчава Прищина да работи заедно с Белград за \"избягване на провокациите и за деескалация на напреженията\", предава БТА. Помпейо потвърди \"силната американска подкрепа за суверенно и независимо Косово, напълно интегрирано в международната общност\". \"Нормализацията на отношенията между Косово и Сърбия е единственият начин за откриване на пътя на двете страни за бъдещата интеграция в западната общност. САЩ са готови да им помогнат и да подкрепят двете страни да постигнат трайно и приложимо решение, което укрепва стабилността\", се казва в съобщението. Тачи оцени срещата с Помпейо като отлична и каза, че Косово е \"благословено с американската подкрепа\". \"Сега работим заедно за постигане на всеобхватен договор между Косово и Сърбия за мир и гарантиране на приемането на Косово в ООН, НАТО и ЕС\", написа Тачи в Туитър.", "date": "2018.11.27", "title": "САЩ към Косово: Отменете 100-процентовите мита върху сръбските стоки"}
{"url": "https://www.24chasa.bg/novini/article/7171995", "text": "Части от Сливен са без вода заради аварии, съобщиха от ВиК - Сливен. До 13.00 ч. е прекъснато водоподаването в кв.\"Надежда\". Поради авариен ремонт до 15.00 ч. без вода е районът на ул.\"Цар Симеон\" и ул.\"Радой Ралин до ул.\"Хаджи Димитър\". До 16.00ч. е прекъснато водоподаването и в кв.\"Речица\". След възстановяването е възможно да се повиши мътността на водата.", "date": "2018.11.27", "title": "Части от Сливен са без вода заради аварии"}
{"url": "https://www.24chasa.bg/novini/article/7171999", "text": "Лидерите на 12 региона във Франция призоваха днес президента Еманюел Макрон да отложи планираното повишаване на данъците върху бензина, което предизвика широко протестно движение, предаде ДПА, цитирана от БТА. Няколко часа преди очаквано изявление на Макрон по проблема, регионалните лидери, които са както от десноцентристкото, така и от левоцентристкото политическо пространство, предупредиха, че \"жълтите жилетки\" олицетворяват \"териториалната и обществена линия на разлом в страната ни\". Протестното движение изразява гнева на селските и периферни общности във Франция, посочват регионалните лидери в статия в списание \"Опинион\". Според правителството налозите са необходими за борба с климатичните промени. Един от компонентите на по-високите цени е въвежданият от правителството екологичен данък за отделяните газове с парников ефект. Макрон трябва да приеме \"мораториум\" върху увеличаване на данъка за горивата, който се очаква да влезе в сила през януари, настояват регионалните лидери. \"Това няма да означава да се откажем от изграждането на \"екологична\" данъчна система, а да имаме куража да отделим време за пренаписването й в по-социално приемлива, прозрачна и целенасочена форма\", допълва те. Във Франция от десет дни се организират протести и блокади на демонстранти, носещи жълти обезопасителни жилетки, които в някои случаи бяха придружени от насилие. Социологически допитвания отчитат широка обществена подкрепа за движението.", "date": "2018.11.27", "title": "Френски регионални лидери: Макрон да отложи вдигането на данъците върху бензина"}
{"url": "https://www.24chasa.bg/novini/article/7172000", "text": "Проектът \"Black Sea MAP\", с откритите серия корабокрушения, постави България на картата на морските изследвания. Много малко и изключително редки са подобен тип находки, и те не могат да бъдат намерени на други места, каза на пресконференция днес директорът на Центъра за подводна археология в Созопол д-р Калин Димитров. По думите му причината за това е в условията на Черно море, които запазват останките, и така тук находката е самият кораб, а не само части от товара, както е на други места. Участници в пресконференцията бяха директорът на центъра за морска археология в Саутхемптън проф. Джон Адамс, директорът на НАИМ-БАН доц. Людмил Вагалински и доц. Крум Бъчваров от университета в Кънектикът, информира БТА. Около 65 корабокрушения от античността до най-ново време са открити при работата на екипа между 2015 и 2017 г. В последните три години международен екип от археолози и други изследователи на морето проучваха дъното на Черно море, за да разберат повече за промените в морското ниво след последния ледников период. С помощта на най-модерни технологии, използвани досега само за индустриални цели, проектът \"Black Sea Maritime Archaeology Project\" (Black Sea MAP) е изследвал над 2000 м2 от морското дъно. Най-старинните плавателни съдове, намерени по време на експедицията, са от античността - единият е най-вероятно от времето на гръцката колонизация от четвърти век преди н.е., а другият е от римското присъствие по нашите земи от около I - II в. н.е. Проф. Джон Адамс посочи, че са взетите сондажни проби, които учените наричат ядки, и те са били изследвани в Университета Саутхемптън. Сред откритията са вулканични материали от два периода. Има вулканично изригване от преди 22 500 години, както и по-късно от 3500 години. Според учения второто изригване е предизвикало срива на минойската цивилизация. Не очаквахме да намерим информация за изригването толкова далеч на север, коментира Адамс. Според направените проучвания има доказателства че нивото на Черно море е било със 110 метра по-ниско отколкото е в момента и данните показват постепенно качване на нивото. В изследването не са намерени доказателства за катастрофално заливане на Черно море, според учените. Доц. Людмил Вагалински посочи, че има идея да се създаде музей на Черно море, в който да може да се представят с компютърни технологии, виртуална реалност и артефакти историята на морето.", "date": "2018.11.27", "title": "Учени: Проектът \"Black Sea MAP\" поставя България на картата на морските изследвания"}
{"url": "https://www.24chasa.bg/novini/article/7171966", "text": "Наркотици и оръжие са открити при обиските в Бургас тази сутрин, спецакцията продължава и в момента, съобщиха източници на \"24 часа\". , добре известни на местната полиция.  Един от задържаните е Тодор Атанасов- Томито Черния, търговец на имоти и коли. Името му е познато от близкото минало като бивш авер на ключови сенчести фигури като Пламен Дишков-Кела, бившия шеф на федерацията по ММА Любен Джубрилов и бившия общински съветник Венцислав Чамурджиев. Тошко Черния, както също е известен Атанасов, бе подсъдим заедно с Джубрилов за лихварство, но през 2013 г. бе оправдан. Черния бе  и ключов свидетел по друго дело за лихварство - срещу  Венцислав Чамурджиев, което бе поето от спецпрокуратурата.  Сред десетките адреси, ударени днес от маскирани полицаи, е и офис на фенклуба на Левски на ул.\"Хаджи Димитър\" 3 в Бургас.  \"Изненадахме се от присъствието на толкова униформени. През седмицата фенклубът обикновено е затворен. Повече момчета идват събота и неделя\", каза съсед от отсрещна жилищна кооперация.", "date": "2018.11.27", "title": "Дрога и оръжие открити при обиските в Бургас, акцията продължава (Снимки)"}
{"url": "https://www.24chasa.bg/novini/article/7171797", "text": "Станимир Въгленов – разследващ журналист и директор \"Онлайн проекти\" на \"Медийна група България\", взе участие в дискусия на тема \"Безопасността на журналистите в България\", организирана от Комисията по граждански свободи, правосъдие и вътрешни работи\" (LIBE) към Европарламента. В дискусията, която се проведе в Брюксел миналата седмица, участваха също разследващият журналист от сайта \"Биволъ\" Димитър Стоянов и румънският му колега Атила Биро от проекта Rise Romania.   Стоянов и Биро бяха задържани от полицията през септември край Радомир. Двамата проследили как служители на разследваната от тях компания \"Джи Пи груп\" горят документи, свързани със злоупотреби с еврофондове. Разследването за \"Джи Пи груп\" е финансирано с грант по европейската програма EJ4EU на стойност 38 000 евро, които са поделени между Rise Romania и Биволъ, според информация, публикувана в сайта \"Биволъ\". От \"Биволъ\" са били във връзка с ГДБОП и фактически полицейските служители са изпратени край Радомир по техен сигнал, разказаха самите журналисти. По странно стечение на обстоятелствата обаче те не само ги закопчават с белезници, но и ги задържат часове в полицейския участък. На 15 ноември Апелативният съд в Перник обяви за незаконно задържането на журналиста Димитър Стоянов. \"Ясно е, че историята със задържането е доста объркана\", заяви в дискусията Станимир Въгленов. Две неща обаче са категорично ясни: Първо, че журналистите са задържани от полицията неправомерно. И второ - че полицията е била там именно по техния сигнал. Станимир Въгленов похвали екипа на \"Бивол\", че е направил истински журналистически удари. Според него обаче в същото време поведението на журналистите от \"Бивол\" е странно - от години те критикуват държавните институции, прокуратурата, правителството и Бойко Борисов в частност. В същото време ги търсят за партньорство в техните разследвания. При разследването на \"Джи Пи груп\" (а и при други разследвания) от \"Бивол\" са били във връзка с ГДБОП, изпратили са сигнал до правителствената пресслужба (премиерът Борисов веднага е наредил да започне проверка), ангажирали са и други държавни служби, казват самите журналисти от \"Биволъ\". \"Ако наистина държавните институции в България са толкова корумпирани и опасни за журналистите - защо изобщо ги търсите. Събрали сте достатъчно данни по случая, за какво са ви полицията, министър-председателят?\", попита Въгленов. Търсим ги, защото само държавните органи могат да регистрират престъплението, за което сигнализираме, да повдигнат обвинение и т.н. - в противен случай разследването ни ще бъде  напразно\", обясни Димитър Стоянов. По въпроса за трагичната гибел на журналистката Виктория Маринова Станимир Въгленов бе категоричен, че не става въпрос за разследващ журналист, убит заради работата му, каквато фалшива новина заля както български, така и много авторитетни международни медии.  Димитър Стоянов кагегорично обяви, че от \"Биволъ\" никога не са твърдели че Виктория Маринова е убита заради работата й като разследващ журналист. Те само обърнали внимание, че не се разследва версията, че Маринова може да е била убита заради интервюто й с журналисти от \"Бивол\". \"От години познавам Виктория Маринова, както и бившият и съпруг, това е една наистина ужасна трагедия\", заяви евродепутатът от ГЕРБ Емил Радев. Според него случаят умишлено е бил използван за да се хвърли петно върху България като място, където убиват журналисти.  В дискусията участваха с въпроси също евродепутатката Филиз Хюсменова от ДПС, румънката Моника Маковей, която е и бивш правосъден министър и  прокурор, холандската евродепутатка Sophie IN ‘T VELD (председател на комисията LIBE) и др. Журналист от екипа на \"Биволъ\" е обект на заплаха. Това заяви в Европарламента Димитър Стоянов. Той не уточни за кой от журналистите от сайта става въпрос, нито какви са заплахите. Стоянов разказа, че след друго разследване на \"Бивол\", заради заплаха той е живял в Лайпциг в продължение на година, приютен от неправителствена организация. Станимир Въгленов, който е съден 4 пъти и заплашван многократно, попита журналиста от \"Биволъ\" защо при разследванията си не търсят за позиция засегнатата страна - нещо, което е основно изискване при професионалните журналистически разследвания. \"Това е важно за разследващата журналистика, която аз съм учил и по която работя. Колкото и силен и опасен да е човекът, трябва да поискаш позиция. Въпросът ми е дали това правило се следва в \"Биволъ\" и ако не – защо?\", попита Въгленов. \"Когато фактите говорят, и боговете мълчат. Когато имаме автентични и проверени документи, останалото е коментар. Ние публикуваме доказателства, а не материал, който е аналитичен или да питаме страната Х или Y какво мисли по темата. Ние сме разследващи журналисти.\", заяви Димитър Стоянов. \"В България има само една голяма медийна група с изцяло издателска дейност - \"Медийна група България\", където работя от 20 години. Оцеляхме в кризата,  макар че загубихме от нашата сила и капацитет. Въпреки това за последните 10 години създадохме нашите онлайн медии, с които достигаме до нови над 2,5 милиона читатели. Успяхме да запазим най-добрите си журналисти, привлякохме и немалко млади, талантливи колеги\", заяви още Въгленов.  ", "date": "2018.11.27", "title": "Журналистическото разследване за \"Джи Пи груп\" е финансирано с 38 000 евро по европейската програма EJ4EU"}
{"url": "https://www.24chasa.bg/novini/article/7172020", "text": "Все още не е ясно дали партиите от Обединени патриоти ще се явят заедно на изборите за Европейски парламент. Това заяви председателят на НФСБ Валери Симеонов пред ТВ Европа. Симеонов коментира и предложението на евродепутата от ВМРО Ангел Джамбазки да се проведат вътрешни избори в коалицията, чрез които да бъде подредена листата за евровота. По думите му обаче, много трудно би било Волен Сидеров да оглави листата. „Тази идея не е особено състоятелна, която лансира Ангел Джамбазки. Много трудно ще стане това. Организацията, ако си спомняте вътрешните избори в СДС доведе до доста противоречиви и оспорвани резултати. Притеснявам се, че това допълнително би нажежило страстите, при това не само сред ръководството на партиите, но и на ниво структури“, сподели лидерът на НФСБ. Симеонов коментира и протестите в страната, довели до оставката му като вицепремиер. Според него Министерството на вътрешните работи може да се справи по-добре с тях. „Това, на което сме свидетели в София – започващите митинги пред Министерския съвет, които тръгват в непредвидима посока, запушват Орлов Мост, Лъвов мост и други улици, по хрумване на организаторите на тези 30-40 протестиращи. Те буквално тероризират София, това граничи с тероризъм. И тук полицията трябва да си върши работата. Управляващата партия се притеснява от повтаряне на събитията през 2013 г.“, коментира депутатът от Обединени патриоти. Бившият заместник-министър председател коментира и идеята за създаване на черноморски флот на НАТО. Според Симеонов страната ни трябва да бъде предпазлива в подкрепата си за такава инициатива. Най-добре за България би било да се ограничи в общата позиция на европейските институции по отношение на конфликта между Украйна и Русия в Черно море.", "date": "2018.11.27", "title": "Валери Симеонов: Много трудно Волен Сидеров ще оглави евролистата"}
{"url": "https://www.24chasa.bg/novini/article/7172028", "text": "По информация на българското посолство в Киев, от 09.00 ч. на 28.11.2018 г. до 09.00 ч. на 28.12.2018 г. в Украйна е въведено военно положение. То обхваща следните области: Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожска. Възможно е ограничаване правата и свободите на гражданите, а именно правото на свободно придвижване, неприкосновеността на кореспонденцията, включително телефонна и електронна, изразяване на убеждения и др. Препоръчва се на българските граждани да ограничат пътуванията си до Украйна и особено в областите, за които е обявено военно положение. Правомощията на военното командване в условията на военно положение включват: - организиране на блок-постове и контрол на автомобилния транспорт по всички пътища на територията; - засилен контрол по всички гранични контролно-пропускателни пунктове; - евакуация на населението и предприятията от опасни райони; - въвеждане на комендантски час; - въвеждане на контрол върху средства за масова информация; - възможно е изземване за временно ползване имущество на физически и юридически лица за нуждата на армията; - използване на помещения и оборудвания на заводи, офиси и др. за целите на отбраната. Министерството на външните работи на Република България съветва българските граждани пребиваващи на територията на Украйна или пътуващи за страната да предприемат следните мерки: - да се регистрират на сайта на МВнР или в българските дипломатически представителства като посочат периода и мястото на пребиваване и оставят актуален телефон за връзка; - да избягват райони, в които се провеждат демонстрации и протестни действия, както и участие в такива; - да следят за актуална информация в медиите; - да следват инструкциите на местните власти, в това число полиция и военни патрули, като проявяват спокойствие и търпение. При необходимост сънародниците ни могат да се свържат с българското посолство в Киев на следните телефони: +380 44 246 72 37 и +380 44 246 76 72, както и с българското Генерално консулство в Одеса на телефон +380 68 293 00 48.", "date": "2018.11.27", "title": "Външно предупреждава: Избягвайте да пътувате в Украйна"}
{"url": "https://www.24chasa.bg/novini/article/7172040", "text": "Парламентът разглежда на извънредно заседание бюджета на Националната здравноосигурителна каса /НЗОК/ за 2019 г. на второ четене, предава БТА. След това депутатите ще гласуват и бюджета на Държавното обществено осигуряване /ДОО/ за 2019 г. на второ четене.                                                                                                                                                                                                                                                                                                                       ", "date": "2018.11.27", "title": "Парламентът разглежда на извънредно заседание бюджета на НЗОК за 2019 г."}
{"url": "https://www.24chasa.bg/novini/article/7172033", "text": "Европейският федерализъм е източник на напрежение и конфликти, заяви пред журналисти в Париж лидерката на френската партия Национален сбор Марин Льо Пен, предава БТА. На въпрос как може да се гарантира, че визията й за \"Европа на нациите\" няма да се изроди във войнствен национализъм и да разпали стари вражди, тя отговори, че \"Европейският съюз е носител на насилие и на война\". \"Дори обмисля да създаде европейска армия. Защо? За да води война срещу Китай, Русия или срещу САЩ? Извинявайте, но не ми изглежда, че зад това стоят миролюбиви намерения\". Льо Пен даде заден ход от свои предишни призиви за излизане на Франция от еврозоната и се обяви в подкрепа на запазването на единната валута за момента. Тя обаче изтъкна необходимостта за уреждане на проблеми с \"легитимността на управлението\" на еврозоната и с работата на Европейската централна банка. \"За първи път има перспектива за радикална промяна на начина, по който Европа функционира\", заяви лидерката на Националния сбор и изтъкна изборните успехи на други евроскептични партии в редица европейски страни. \"Най-сетне се отваря врата и може би ще можем най-сетне да седнем около една маса и да скъсаме с политиките, срещу които се обявяват хората\", добави Льо Пен на проявата във френската столица, която бе организирана от журналистическото сдружение \"Клуб гранд Юроп\". Льо Пен говори и по вътрешнополитически въпроси. Тя разкритикува френските власти за обвиненията срещу нейното движение, че стои зад протестите на \"жълтите жилетки\", които по думите й не са само срещу цените на горивата, а срещу цялата политика на президента Еманюел Макрон. Льо Пен изрази подкрепа за протестите и обвини на свой ред властите, че умишлено не предприемат мерки срещу извършителите на вандалски прояви, за да опетнят каузата на демонстрантите.", "date": "2018.11.27", "title": "Марин Льо Пен: Европейският федерализъм е източник на напрежение и конфликти"}
{"url": "https://www.24chasa.bg/novini/article/7172064", "text": "За спешния ремонт на авариралия мост при Червен бряг, според експертно становище, са необходими 985 000 лева. Това съобщи на пресконференция днес областният управител на Плевен Мирослав Петров. След избора на изпълнител за укрепване на съоръжението, са нужни от три седмици до месец за приключване на ремонтните дейности, като ще бъде възстановена товароподемността на моста до 5 тона, допълни Петров. По думите му той е получил уверение, че въпросът за моста ще бъде внесен за разглеждане в Междуведомствената комисия за възстановяване и подпомагане към Министерски съвет още днес. Според областния управител на Плевен забавянето е повлияно частично от общината, защото документите за комисията били внесени в петък - 23 ноември. Депутатът Пламен Тачев се ангажира да съдейства на общината за максимално съкращаване процедурата по избор на изпълнител, след отпускане на средствата, както и да следи от близо решаване на този тежък за Червен бряг проблем. Според експертно становище, мостът над река Искър от Червен бряг за Горник не може да се използва от МПС, докато не бъде укрепена основата - фундамента на стълб 2. Поради аварията от 24 октомври т.г. кметът на Червен бряг инж. Данаил Вълов обяви частично бедствено положение, което обхваща 6 селища, които са с прекъсната пряка пътна връзка с общинския център. Това предизвика големи неудобства за живеещите в този район хиляди хора, част от които работят в Червен бряг, за децата им, учещи в града, които са крайно затруднени в своето ежедневие. Поради забавяне решаването на проблема е сформиран стачен граждански комитет, който днес се очаква да предприеме протестни действия от 16.00 ч. до 17.30 часа, каза Петров. На въпрос на журналисти областният управител отговори, че не той, а кметът на общината трябва да обясни на гражданите какви стъпки са предприети за решаване на проблема, защото това съоръжение е общинска собственост. Петров допълни, че до момента в областната администрация не са постъпвали сигнали за други компрометирани мостове на територията на област Плевен. По думите му има един стар мост при село Козар Белене, който също е общинска собственост, и за чието обновяване се търсят пари по европейски програми.", "date": "2018.11.27", "title": "Близо 1 милион лева за спешен ремонт на авариралия мост при Червен бряг"}
{"url": "https://www.24chasa.bg/novini/article/7172061", "text": "Синовете на Тодор Атанасов-Томито Черния, който бе арестуван при  , също са сред задържаните, научи \"24 часа\" от свои източници. 27-годишният Томи Атанасов и брат му са изведени от домовете си. След тях е задържан и бащата. Претърсени са апартаментите и автомобилите на тримата мъже, акцията в Бургас все още не е приключила. Задържани има и от фенклуба на \"Левски\" на ул.\"Хаджи Димитър\" 3. Атанасов-баща е добре известен в Бургас, той се занимава с търговия на имоти и автомобили. Преди няколко години бе разследван за лихварство заедно с шефа на федерацията по ММА Любен Джубрилов, но впоследствие беше оправдан. Името на сина му Томи изплува през 2013 г., след спречкване с двама братя в бургаски мол. Днешната акция е по линията на наркоразпространението и е под надзора на спецпрокуратурата.  ", "date": "2018.11.27", "title": "Само в \"24 часа\": Задържани са и синовете на Томито Черния в Бургас"}
{"url": "https://www.24chasa.bg/novini/article/7172119", "text": "Над 2,8 млрд. лв. ще са нужни, за да се изгради нова газова инфраструктура, която да съответства на новите газови потоци в региона. Това заяви пред ресорната парламентарна комисия енергийният министър Теменужка Петкова. Основната част от този ресурс ще е за нови тръби от компресорната станция в Петрич към Провадия и към Сърбия. Намеренията са, след 2020 г. по новите тръби да идва газ от три независими източника, каквито са изискванията на ЕК. Петкова обяви също, че още до края на тази година „Булгартрансгаз“ ще пусне електронна борса за търговия на природен газ. Вече имало два пазарни теста, които показали че към новата инфраструктура ще има фирмен интерес. Тя предупреди, че ако се спазят стъпките в актуализираната енергийна стратегия, държавната компания „Булгартрансгаз“ ще излезе на плюс с 4, 4 млрд. лв, които ще бъдат четири пъти по-малки, ако не бъдат приети поправките. Според нея, заради променената ситуация в региона, предстои предоговаряне на дългосрочния договор с „Газпром“, което може да доведе до освобождаване на капацитет по Трансбалканския тръбопровод след пускането на „Турски поток“. По изменението на енергийната стратегия Министерството на енергетиката работи от няколко месеца, след като стана ясно, че след 1 януари 2020 г. се очаква промяна в маршрутите на доставка на природен газ през територията на България, както и възможно намаляване на транзитираните през страната количества. Депутатите подкрепиха приемането на поправките.", "date": "2018.11.27", "title": "Теменужка Петкова: 2,8 млрд. лв. ще ни струва нова газова инфраструктура"}
{"url": "https://www.24chasa.bg/novini/article/7172089", "text": "Офицер от украинското контраразузнаване е сериозно пострадал след стрелба на руски боен самолет по плавателни съдове, преминаващи през Керченския проток, предаде  . Потвърждението дойде от ръководителя на Службата за сигурност на Украйна (СБУ) Владимир Хрицак в изявление, публикувано тази сутрин и цитирано от руски медии и \"Ройтерс\". От утре няколко региона в Украйна ще са във военно положение заради инцидента, изострил напрежението между Москва и Киев. Русия предупреди, че решението на парламента да утвърди военното положение снощи може да усложни и без това напрегнатата ситуация. Руски издания писаха вчера, че след пострадалите при   има представители на службите. Официално Русия дори потвърди, че сред задържавите (определяни от Украйна като заложници) са още представители на СБУ. Информацията бе потвърдена от Хрицак, според когото екипът на контраразузнаването е бил там в \"подкрепа\" на въоръжените сили. \"Истинската изненада е фактът, че срещу лодките руснаците използваха шест плавателни съда на ФСБ (Федералната служба за сигурност - бел. ред.) и четири на военноморските сили, както и бойни хеликоптери и самолети на Военновъздушните сили на Руската федерация,\" казва още Хрицак. Репортер на \"Ройтерс\" в кримския град Керч казва, че според доктор в местна болница трима военнослужещи се лекуват в нея. Журналистът обаче не е бил допуснат до сградата.", "date": "2018.11.27", "title": "Украински офицер е пострадал сериозно след стрелба от руски боен самолет"}
{"url": "https://www.24chasa.bg/novini/article/7172157", "text": "Най-вероятно трима души, според първоначалните информации мигранти, са загинали трагично вчера вечерта на железопътната линия Солун - Александруполис, съобщава атинският \"Катимерини\", като се позовава на местни медии. Части от телата им са били забелязани тази сутрин от пътници във влак край селището Филакас в префектура Родопи, предаде БТА. Според полицията жертвите са били повлечени вчера вечерта от влакова композиция по маршрута Солун - Александруполис. Засега броят на жертвите не е известен със сигурност, както и причината за трагедията.", "date": "2018.11.27", "title": "Влак премаза трима в Гърция"}
{"url": "https://www.24chasa.bg/novini/article/7172163", "text": "За деескалация на напрежението между Русия и Украйна призоваха президентите на България и на Полша Румен Радев и Анджей Дуда на съвместната си пресконференция днес в София. Полският президент е на официално посещение у нас. С тревога обсъдихме ескалацията на напрежението между Русия и Украйна в Черноморския регион. Призоваваме за сдържаност, за разум, за възможно най-бърза деескалация чрез диалог, без употреба на сила, при гарантиране на свободата на гражданското корабоплаване, с незабавно връщане и освобождаване на моряците и корабите от страна на Руската федерация, каза президентът Румен Радев. За нас, като съседни страни в този регион, е изключително важно да не допуснем по-нататъшна ескалация, заяви българският държавен глава, цитиран от БТА. Трудно ни е да пренебрегнем това, което се случи, няма съмнение, че е необходимо връщането към състояние, свързано с деескалация на напрежението, коментира президентът Анджей Дуда случилото се в Азовско море в последните дни. По думите му украинските моряци, които бяха пленени от руските войски, трябва да бъдат освободени, както и трябва да бъдат върнати корабите на Украйна. Това е състояние, което не можем да приемем и се надяваме, че в близко бъдеще ще се стигне до деескалация на напрежението, каза Дуда.", "date": "2018.11.27", "title": "Румен Радев: Призоваваме Русия да освободи украинските моряци и кораби"}
{"url": "https://www.24chasa.bg/novini/article/7172181", "text": "Тоалетните на Международната космическа станция /МКС/ са били заразени с опасната бактерия Enterobacter, която може да причини заболяване на астронавтите, пише в. \"Мирър\", цитиран от БТА. Изданието цитира изследване на д-р Нитин Сингх, публикувано в сп. \"Майкробиолоджи\". Учените са открили пет щама на Enterobacter, които са заразили тоалетните и бягащите пътеки на орбиталната станция. Специалистите преценяват, че съществува 79 процентов риск екипажите на МКС да станат обект на заболяване. Ситуацията може да се окаже доста тревожна, ако откритите в орбита микроорганизми се окажат резистентни на антибиотици. Според екипа на д-р Сингх \"космическите\" бактерии все още не са достатъчно силни, за да разболеят астронавтите. Но микрорганизмите трябва да се следят отблизо, преди да са станали вирулентни. Три от изследваните щамове от МКС принадлежат на видове, които могат да причинят заболявания при новородени бебета.", "date": "2018.11.27", "title": "Откриха опасна бактерия в тоалетните на Международната космическа станция"}
{"url": "https://www.24chasa.bg/novini/article/7172188", "text": "Австрийският министър на външните работи Карин Кнайсъл изрази днес в Берлин безпокойство от конфликта между Русия и Украйна, защото според нея той може да стане още по-опасен. На въпрос за възможни нови санкции срещу Русия Кнайсъл отговори, че това донякъде ще зависи и от по-нататъшните действия на двете страни в конфликта, предаде Ройтерс, цитирана от БТА. \"Всичко зависи от фактите и по-нататъшното поведение на двете страни, но това ще бъде проверено\", каза Кнайсъл. Тя направи това изявление на пресконференция при днешното си посещение в Берлин.", "date": "2018.11.27", "title": "Австрия обезпокоена, че напрежението между Русия и Украйна може да се засили"}
{"url": "https://www.24chasa.bg/novini/article/7172194", "text": "Съдът на Европейския съюз започна днес да разглеждане въпроса дали Великобритания може едностранно да се откаже от Брекзит, предадоха Асошиейтед прес и Ройтерс. Въпросът е зададен в рамките на дело за постановяване на тълкувателно решение, започнато от група шотландски политици, които искат да знаят до каква степен Великобритания може сама да спре процеса по излизане от ЕС. Политиците изтъкват в искането, че член 50 от Договора за Европейския съюз не дава достатъчно детайли за подобна възможност, тъй като не се е очаквало някоя от страните членки да пожелае да напусне блока, предава БТА. Очаква се Съдът на Европейския съюз да се произнесе по въпроса до няколко седмици, но има възможност разглеждането на делото да продължи и догодина. Шотландските политици изтъкват като основен аргумент за започнатото от тях дело желанието си да покажат ясно, че има алтернатива на Брекзит. \"В навечерието на най-важното гласуване в съвременната история на Великобритания върху мнозина депутати се упражнява натиск да приемат, че няма алтернатива на Брекзит без сделка или на постигнатото от Мей споразумение\", заяви Алин Смит, евродепутат от Шотландската национална партия, който е един от завелите делото.", "date": "2018.11.27", "title": "Съдът на ЕС ще решава дали Лондон може едностранно да се откаже от Брекзит"}
{"url": "https://www.24chasa.bg/novini/article/7172396", "text": "Русия и Украйна трябва да се стремят към деескалация на напрежението след тежкия инцидент на входа на Азовско море през уикенда, когато Москва задържа три украински кораба, каза днес френският министър на външните работи Жан-Ив Льо Дриан, цитиран от Ройтерс и БТА. \"Настояваме всички страни да демонстрират сдържаност\", каза Льо Дриан на пресбрифинг след среща в Париж с руския си колега Сергей Лавров. Той призова Русия да направи жест, като освободи задържаните украински моряци и кораби, и добави, че ще разговаря и с украинския външен министър Павло Климкин като част от усилията за деескалация на конфликта. Лавров от своя страна отново нарече действията на Украйна \"провокации\" и каза, че Русия не вижда необходимост от посредници за намиране на изход от ситуацията след инцидента в Керченския проток. Русия и Украйна са способни сами да обсъдят възникналите въпроси, увери той. Това, според Лавров, може да стане \"в практически план\" в разговори между граничните служби на двете страни, при които да бъдат обсъдени някои \"технически въпроси\". \"Ако украинската страна и нейните партньори в Европа са заинтересовани да няма повече такива инциденти, е необходимо онези, които поддържат много тесни контакти с украинските власти, да изпратят много силен сигнал на Киев да не се допускат повече такива провокации\", каза руският външен министър, цитиран от ТАСС.", "date": "2018.11.27", "title": "Франция: Русия да направи жест и да освободи украинските моряци и кораби"}
{"url": "https://www.24chasa.bg/novini/article/7172395", "text": "Предаденият на съд по обвинителен акт на Окръжната прокуратура в Шумен Илиян Ст., причинил по непредпазливост смъртта на двама души в тежко пътно-транспортно произшествие, получи днес ефективна присъда от три години \"лишаване от свобода\". С присъдата на Шуменския окръжен съд 27-годишният подсъдим е лишен и от право да управлява автомобил за срок от четири години. Това съобщиха от пресцентъра на Апелативна прокуратура във Варна. По данни на съдебната институция, тежкото пътно-транспортно произшествие е станало на 29 март миналата година на пътя Русе - Варна. Илиян Ст. предприел изпреварване на друг автомобил, въпреки забраната, на двойно непрекъсната линия. 27-годишният мъж навлязъл с управляваната от него кола в насрещната лента за движение, където друг автомобил също изпреварвал превозно средство. Така колата на подсъдимия се ударила челно в автомобила, в който пътували директор и служителка на разградска фирма. Мъжът починал на място, а жената - по-късно в болницата. Присъдата на Шуменския окръжен съд подлежи на протест и обжалване пред Апелативния съд във Варна.", "date": "2018.11.27", "title": "3 години затвор за шофьор, убил двама на пътя Русе - Варна"}
{"url": "https://www.24chasa.bg/novini/article/7172415", "text": "Целевата помощ за отопление на одобрените от Агенцията за социално подпомагане (АСП) ще достигне сума от 474,15 лв. общо за петте месеца на отоплителен сезон 2018-2019 година, информират от Агенцията за социално подпомагане. Над 209 600 ще са лицата и семейства, които ще получат допълнителна финансова подкрепа от 100 лева към помощта за отопление след решението на МС от 22 ноември. Сумата ще бъде изплатена след 12 декември по банковите сметки или чрез пощенските станции, в зависимост от предпочитанията на нуждаещите се. Няма да бъде необходимо допълнително подаване на документи, като тези 100 лева ще бъдат получени от одобрените за целева помощ за отопление лица и семейства, независимо от енергоизточника, който те ползват. Със 100-те лева допълнително целевата помощ ще достигне сума от 474,15 лв. общо за петте месеца на отоплителен сезон 2018-2019 г. Най-нуждаещите се домакинства ще бъдат компенсирани за поскъпването на цените на енергоизточниците. Средствата за допълнителната финансова подкрепа са осигурени в рамките на бюджета на Министерството на труда и социалната политика. За този отоплителен сезон в страната са били подадени общо 250 159 заявления-декларации за получаване на целева помощ за отопление, като по данни на АСП към 26.11.2018 г. одобрените лица и семейства са 209 587. В 180 566 от случаите е предпочетено отопление на твърдо гориво, като парична сума, в 5 935 случая - отопление на твърдо гориво в натура, 19 558 - отопление с електроенергия, 3 357 - с топлоенергия, а само 171 са домакинствата са предпочели за отопление природен газ. Отказите за отпускане на помощта са 40 463, като най-честата причина е надхвърлянето на доходните критерии за получаването й. За сравнение през предходния отоплителен сезон 2017-2018 г. заявления за целева помощ за отопление са подали общо 253 651 лица и семейства, като към 24.11.2017 г. помощта е била отпусната за 204 424 от тях. Към същата дата 174 228 от тях са предпочели да се отопляват на твърдо гориво (пари), 9 442 - на твърдо гориво в натура, 17 685 с електроенергия, 2924 с топлоенергия и 145 домакинства са се отоплявали с природен газ. Отхвърлените към тази дата заявления са били 48 994.", "date": "2018.11.27", "title": "Социалната помощ за отопление достига 474,15 лв. за сезона"}
{"url": "https://www.24chasa.bg/novini/article/7172417", "text": "Генералният секретар на ООН Антониу Гутериш призова днес Русия и Украйна да проявяват \"максимална сдържаност\" и да избягват по-нататъшно изостряне на напрежението след конфронтацията в Черно море, предаде Ройтерс, цитирана от БТА. Генералният секретар на ООН е \"силно обезпокоен\" от   и призовава \"(Москва и Киев) да упражняват максимална сдържаност и да предприемат незабавни стъпки за овладяване на случая и намаляване на напрежението\", каза говорител на Гутериш.", "date": "2018.11.27", "title": "Гутериш: Русия и Украйна да проявят максимална сдържаност"}
{"url": "https://www.24chasa.bg/novini/article/7172414", "text": "Естонският министър на отбраната Юри Луйк призова днес ЕС да наложи нови санкции на Русия, след като тя задържа три украински военни кораба и техните екипажи в края на миналата седмица, предаде Ройтерс, цитирана от БТА. \"Заявихме, че ще сме готови да подкрепим подобно увеличаване на санкциите\", каза Луйк в интервю за агенцията. Той коментира, че \"санкциите може би са най-ефикасният начин да изпратим сигнал на руското ръководство, че сме сериозни\". Луйк, който е против изграждането на газопровода \"Северен поток 2\", заяви, че дебатите за този проект може да станат още по-сложни с оглед на най-новото напрежение.", "date": "2018.11.27", "title": "Естония: ЕС трябва да наложи нови санкции на Русия заради спора с Украйна"}
{"url": "https://www.24chasa.bg/novini/article/7172427", "text": "Днес, 27 ноември 2018 г., в ранните часове на деня, стартира съвместна операция на ГДБОП, Специализираната прокуратура и ОДМВР – Бургас по неутрализиране на организирана престъпна група за разпространение на наркотици на територията на Бургас и София. Общо 20 лица – 12 в морския град и 8 в столицата, са задържани с полицейска заповед за срок до 24 часа. Продължава събирането на доказателства, предстоят и разпити на свидетели, информираха от пресцентъра на прокуратурата. След преценка на доказателствата, наблюдаващият делото прокурор ще определи какви обвинения и на кои лица да бъдат повдигнати. По-подробна информация по случая ще бъде предоставена най-рано на 28 ноември 2018 г.", "date": "2018.11.27", "title": "Прокуратурата: 20 са задържаните при спецакция в Бургас и София"}
{"url": "https://www.24chasa.bg/novini/article/7172444", "text": "Писмо с искане да бъде прекратена концесията на кариера за добив на скални материали от находище “Белащица” връчиха на посланика на Швейцария у нас Мюриел Берсе Коен председателят на ПК “Екогласност” Емил Георгиев и жители на 9 населени места. Според тях концесионерът на находището “Холсим кариерни материали Пловдив” АД - българският клон на швейцарската компания “Холсим”, вреди на екологията в околността и здравето на хората. Те настояват мястото повече да не се отдава. Протестиращите бяха изслушани от служител на посолството, който им обеща среща с посланика до края на годината. \"Жителите от района са недоволни, защото в резултат на дейностите на концесионера природата е придобила вид на лунен пейзаж. Има доказателства и за респираторни заболявания на хората, има напукване на къщите в Белащица, поражения върху флората и фауната. Освен това в района се движат много тежки коли, които изнасят материал. При лошо време на пътя се получава слуз, което е причина за катастрофи. Има и доклад на БАН, че в района се развиват и свлачища\", заяви председателят на ПК \"Екогласност\" Емил Георгиев. Той и жителите на района са поканили посланика да отиде и да види на място ситуацията. Швейцария е известна в България с прекрасната си природа, нека и нашата българска природа да остане чиста и привлекателна, нека швейцарските компании да не бъдат свързвани с разрушителни действия на наша родна земя, обръщат се към дипломата жителите от региона. \"Екогласност\" и местните хора вече са организирали три протеста. Ако сега не се вземат мерки, те смятат да организират протест и пред Министерсвото на енергетиката и Министерския съвет, но държат той да не се обвързва с останалите стачки в страната. Според Емил Георгиев концесионерът иска нов договор и още 50 дка площ за дейността си, в резултат на което Министерството на околната среда и водите е разпоредило да се направи доклад за въздействието на околната среда. Убеден съм, че ако Министерството на енергетиката разпореди да има концесия, ще има обществено обсъждане и хората няма да го допуснат\", категоричен е Георгиев. Той обясни, че са изпратили доклади и до ДАНС, защото са застрашени водоизточниците на с. Марково, а водата е от национално значение. \"Ако ДАНС се произнесе, че наистина са застрашени, тогава сегашната концесия моментално ще се прекрати\", заяви Емил Георгиев.", "date": "2018.11.27", "title": "Жители на 9 села и \"Екогласност\" чакат среща с посланика на Швейцария, не искат кариера \"Белащица\""}
{"url": "https://www.24chasa.bg/novini/article/7172429", "text": "Руската ФСБ пусна видео с трима от пленените украински моряци в Керч, предава  Видеото съдържа изказвания на Андрей Драч, Сергей Цибизов и Владимир Лесовой. Във видеото Цибизов и Драч обясняват, че украинските кораби са навлезли в руски води, преди да бъдат обстреляни от руски кораби. Владимир Лесовой пък казва, че \"съзнателно е игнорирал\" сигналите от руската страна и е осъзнавал, че \"действията на украинските кораби са провокация\". На видеото обаче ясно се вижда, че Лесовой чете предварително подготвен текст. Командирът на украинските военноморски сили Игор Воронченко обяви, че тримата моряци са били заставени да дадат лъжливи показания. \"Екипажите на корабите сега се намират на различни места. Трима военни, които са бяха ранени, се намират в болница в град Керч. Корабите се намират в базата, където са катерите на ФСБ. И вече има определени доказателства за даване на лъжлива информация от нашите моряци\", каза Воронченко пред телевизия ICTV, цитиран от УНИАН. Той е категоричен, че тримата моряци са дали показания под психологичеко и физическо въздействие. \"Аз познавам тези моряци от \"Никопол\", те винаги са били честни професионалисти. И това, което казват сега, не е истина\", казва още той. По думите му с тях вече са се срещнали адвокати. Той допълни, че двама от тях са от Крим и родителите им още живеят на полуострова, заради което върху тях ще се оказва натиск. Воронченко коментира и разпространена от ФСБ информация, според която на борда на украинските кораби е имало агенти на тайните служби. \"Те могат да кажат, че сме долетели от небето на космически кораб\", обяви той по този повод. Чрез адвокатите командирът на украинските ВМС предал и писмо на пленените войници. \"Разбирам колко ви е тежко сега. Всички военни моряци от ВМС с разбиране се отнасят към така наречените показания, които се опитват да изтръгнат от вас. В крайна сметка методите на руските спецслужби за никого не се явяват тайна. Аз самият минах през това през 2014 г. и добре знам какво значи да си в плен и какво стои зад казаните от вас думи по време на разпита\", посочва в писмото Игор Воронченко. По думите му най-важната задача сега е моряците да бъдат върнати у дома, за което Украйна полага всички възможни усилия. \"Вие действахте в рамките на закона, професионално, в съответствие с нормите на международното морско право и действащите договори. Законът, правото са на наша страна и това го разбира целия свят. Да чувствате страх е нормално. Най-важното е да вярвате в силата на духа си, да пазите достойнството си и да разбирате, че зад вас стои Украйна и целия цивилизован свят\", посочва още той.", "date": "2018.11.27", "title": "Русия пусна кадри с трима от пленените украински моряци (Видео)"}
{"url": "https://www.24chasa.bg/novini/article/7172454", "text": "\"Искам да ви уверя,че не се отменят съществуващите права на децата за лечението им в чужбина с преместването му към здравната каса. За миналата година тя е заплатила 80 млн. лв. за пред- и следтрансплантационна дейност, която е най-сложна, спрямо 12 млн.лв., изплатени от Фонда за деца. Кой е с по-голям опит? От тези 80 млн. лв., финансирани от НЗОК няма нито едно оплакване. Фондът не прави политика, тя се прави от медицинските специалисти. Те отново ще преценяват състоянието на децата, а трансферът на средствата от здравното министерство остава, което гарантира, че парите са строго целеви и няма да се използват за нищо друго\". Това каза здравният министър Кирил Ананиев при обсъждане на бюджета на здравната каса на второ четене в парламента. Именно това е една от спорните точки, които скара депутатите, наред с отпадането на лимитите на болниците и това кой да разпределя надсъбраните средства в здравната каса - надзорът й или парламентът. Няма как да подкрепим закриването на фонда. Последствията ще са много сериозни в рамките на НЗОК. Със закриването на обществения съвет пък фондът се превръща в непрозрачна структура. Не искаме решенията за лечението на едно дете да се взима само от финансисти. Това заявиха депутатите от БСП проф. Георги Михайлов и доц. Георги Йорданов, с което обосноваха решението на левицата да не подкрепи предложението. \"Не мога да разбера какво налага преместването на фонда към здравната каса. Средствата за него идват от Министерството ма здравеопазването през държавния бюджет. Общественият съвет осигурява нужната прозрачност за разходването им. Нека подобрим работата на фонда и администрацията, което не става с преместването му от едно място ма друго\", допълни и Анелия Клисарова. Да отпаднат лимитите на болниците и да се облекчат ограниченията в доболничната помощ (направленията за специалист и изследвания) поиска пък депутатът от ДПС д-р Хасан Адемов. Предложението му бе подкрепено от колегите му от БСП, но след финалното гласуване то не бе прието. Гласуване на бюджета на НЗОК продължава. В момента тече поименна проверка на депутатите, по искане на ГЕРБ.", "date": "2018.11.27", "title": "Ананиев: С преместването на фонда за деца към НЗОК се запазват правата на децата"}
{"url": "https://www.24chasa.bg/novini/article/7172463", "text": "Директорът на ОД на МВР-Благоевград Николай Хаджиев е разпоредил вътрешна проверка по случая с инцидента със 17-годишен младеж в Сандански, който се оплаква, че е бит от полицаи. Случаят бе оповестен от депутата Антон Кутев, който получил сигнала от Конфедерацията за защита правата на децата. Проверката трябва да бъде завършена в най-кратки срокове и едва след това директорът на полицията ще може да коментира случая. Непълнолетният младеж е бил в курортния град на спортен лагер. Задържан е в петък вечерта във връзка с извършени от него хулигански прояви. Случаят е предаден на прокуратурата. В събота дежурен съдия е наложил административно наказание на момчето - надзор на Комисията за борба с противообществените прояви на малолетни и непълнолетни.", "date": "2018.11.27", "title": "Момчето, което се оплакало, че е бито от полицаи, било на лагер в Сандански"}
{"url": "https://www.24chasa.bg/novini/article/7172426", "text": "Първите два случая на грип за сезона потвърди в един ден Националният център по заразни и паразитни болести. Изолирани са от тежко болна 40-годишна жена и 6-годишното й дете.   Той направи прогноза в интервю за вестника, която сега се потвърждава, че първите случаи ще са 10-ина дни след застудяването.  В последната седмица има забележим ръст на острите респиратони инфекции по данни на националния център. Изолираният грипен вирус е агресивен, склонен към бързо разпространение особено в помещения с много хора, които не се проветряват. Основните видове грипни вируси, които причиняват заболяване при хората, са групирани в 3 категории - A, B и C. Вирусите на грип А и B пораждат сезонните епидемии навсякъде по света по време на студените месеци и от своя страна се делят на подвидове. Пандемичните видове са най-опасни и при съмнение за заболяване още в първите 1-2 дни трябва да се приложи антивирусно лечение по препоръка на лекар. При затегнато протичане и задържане на треската, отпадналостта, болките по мускули и стави, силно главоболие над 4-5 дни или драстично влошаване на симптомите още в началото  на заболяването, е задължителна консултация с лекар и по негова преценка включване на антибиотик, ако се подозира бактериално усложнение", "date": "2018.11.27", "title": "Грипът дойде с тежки случаи"}
{"url": "https://www.24chasa.bg/novini/article/7172484", "text": "Необоснованото отсъствие на депутати при поименна проверка да се наказва с глоба от 750 лв. Това предложение ще отправи пред правната комисия председателят й Данаил Кирилов, обяви той преди минути от трибуната на Народното събрание. Думите му дойдоха след изказване на левият депутат Таско Ерменков. Той заяви, че при поименната проверка, която ГЕРБ поиска при гледането на бюджета на касата в момента, в залата е имало 134 депутата, а само секунди по-късно, при гласуване на параграф от закона, са гласували 99 човека.", "date": "2018.11.27", "title": "Данаил Кирилов: Необоснованото отсъствие на депутати да се наказва с глоба от 750 лв."}
{"url": "https://www.24chasa.bg/novini/article/7172631", "text": "Държавният глава Румен Радев проведе днес телефонен разговор с вицепремиера и министър на отбраната Красимир Каракачанов във връзка с постъпили сигнали в президентската институция от страна на местните власти и граждани за разрушен мост между Червен бряг и Чомаковци на река Искър, което създава затруднения за транспорта, медицинското обслужване и снабдяването с лекарства на хиляди граждани от 6 населени места в Община Червен бряг. Това съобщиха от прессекретариата на президентството. Жителите на Чомаковци настояват за навременна реакция от страна на държавните институции и за изграждането на временен мост, който да разреши техните проблеми. Президентът апелира за бързото разрешаване на този въпрос и вицепремиерът Красимир Каракачанов подчерта, че Министерството на отбраната следи ситуацията и работи за предоставянето на понтонен мост за възстановяване на транспортните връзки между Червен бряг и Чомаковци.", "date": "2018.11.27", "title": "Румен Радев обсъди с Каракачанов бързото възстановяване на връзките между Червен бряг и Чомаковци"}
{"url": "https://www.24chasa.bg/novini/article/7172641", "text": "Френският президент Еманюел Макрон заяви на съвместна пресконференция с румънския си колега Клаус Йоханис, че председателството на Съвета на ЕС, което ще бъде поето от Румъния от 1 януари 2019 г., ще бъде белязано от \"големи залози\", като Брекзита, миграцията и плановете за бъдещето на ЕС, предаде Медиафакс. Двамата президенти откриха днес в Париж Румънско-френския културен сезон, който включва множество културни, образователни, туристически, бизнес и други събития, предава БТА. \"Вашето председателство ще бъде белязано от големи залози - Брекзит, миграция и плановете за бъдещето на Европа. Срещата на върха в Сибиу ще бъде решителен етап на предефинирането на Европа. Ще има много дебати и ще направим изводите там\", заяви Макрон. Френският президент говори и за правовата държава, като поздрави Клаус Йоханис за усилията, които полага в тази насока. От своя страна румънският държавен глава говори за културните ценности, които обединяват Франция и Румъния и за двустранните културни влияния. \"Румъния ще празнува само след три дни стогодишнината си. Румъния се обедини преди един век около едни западни ценности, широко разпространени във Франция. Днес празнуваме, включително чрез тази програма, която започва в Париж, своята обща история\", посочи Йоханис. Откриването на Румънско-френския културен сезон се състоя в Националния център за изкуства и култура \"Жорж Помпиду\" в Париж.", "date": "2018.11.27", "title": "Макрон: Румънското председателство на ЕС \nще бъде белязано от големи залози"}
{"url": "https://www.24chasa.bg/novini/article/7172649", "text": "Руски съд постанови днес трима от двадесетината задържани в неделя от руската брегова охрана край бреговете на Крим украински моряци да останат в предварителния арест за срок от два месеца по обвинение в незаконно пресичане на руската граница, предаде Франс прес, цитирана от БТА.  \"Към момента трима души са задържани под стража до 25 януари\", обяви пред АФП каза омбудсманът на руската република Крим Людмила Любина. Тя уточни, че това са моряците Владимир Варимез, Владимир Беспалченко и Андрей Оприско. Роденият през 1992 г. Варимез е задържан по член от руския Наказателен кодекс за \"незаконно пресичане на границата, извършено от група лица по предварителен сговор или от организирана група, с използване на насилие или със заплаха от използване (на такова)\", предаде ТАСС. Той не се е признал за виновен. Днес наказателният съд в Симферопол трябва да определи мерките за неотклонение на 12 от общо задържани украински 24 моряци. Мерки за неотклонение на останалите задържани украинци, които са офицери, ще бъдат определени утре, съобщи ТАСС. Инцидентът между руската брегова охрана и украински военни кораби стана в неделя вечерта в Черно море край бреговете на Крим, докато украинските съдове се опитваха да преминат през Керченския проток, за да влязат в малкото Азовско море. То е от ключово значение за износа на зърно и стомана, произвеждани в Източна Украйна, отбелязва Франс прес. Руската брегова охрана, която е на подчинение на Федералната служба за сигурност (ФСС), задържа две украински моторни лодки и влекач по обвинение, че са навлезли незаконно в руски териториални води, а двадесетината моряци на борда им бяха арестувани. Инцидентът беше определен от Русия като \"провокация\". Украйна го квалифицира като \"акт на агресия\" от руска страна и настоя за освобождаване на моряците и връщане на плавателните съдове.", "date": "2018.11.27", "title": "Трима украински моряци остават в ареста \nза 60 дни"}
{"url": "https://www.24chasa.bg/novini/article/7172653", "text": "\"Има обещание за 10% ръст на разценките и поне 5% увеличение на основните заплати на нормените работници в пристанището. Работни групи ще подготвят и нова методика за заплащане на отделните категории работещи в държавното предприятие. Увеличението ще струва около 2 млн. лв. и не е непосилно при очакваната близо 12 млн. лв. печалба, но докато парите не бъдат осигурени и преговорите не приключат, стачната готовност остава под въпрос.\" Това каза във Варна лидерът на КНБС Пламен Димитров. Димитров пристигна в морската столица, след като служителите на пристанище \"Варна Запад\" обявиха стачна готовност и поискатха да бъдат отделени финансово от \"Варна Изток\", да им бъдат увеличени заплатите и да имат по-добри условия на труд. \"За такава децентрализация не бива да се говори. Но е факт, че 70% от заплатите на 580 работници се формират от заработената норма, а разценките за обработка на тон товари не са пипани от 2011 г.\", обясни Димитров. По неговите думи всеки работещ българин трябва да поиска поне 10% увеличение на заплатата. \"Навсякъде хората трябва да разберат едно - независимо от протестите, на които казват, че искат по-достойно заплащане, ако не настояват за това пред своя работодател, няма кой да им вдигне заплатите\", добави обясни синдикалният лидер. Той добави, че за 2019 г. КНСБ ще преговаря с община Варна и за 10-12% среден ръст на заплатите на работещите в \"Градски транспорт\".", "date": "2018.11.27", "title": "Обещаха по-високи заплати на пристанищните работници, те са в стачна готовност"}
{"url": "https://www.24chasa.bg/novini/article/7172655", "text": "Стотици хора - режисьори, актьори, политици и граждани преминаха през залата в Двореца на сенаторите на Капитолийския хълм в Рим, за да се простят с режисьора и драматург Бернардо Бертолучи, предаде ТАСС, цитирана от БТА. Сред първите, дошли, за да отдадат последна почит на Бертолучи беше актрисата Стефания Сандрели, негова отдавнашна приятелка, която се снимала в много от филмите му. Тя разказа, че режисьорът се е чувствал зле от няколко месеца. Съболезнования за смъртта на \"Последния император\", както мнозина наричат Бертолучи по името на филма му, изказаха най-известните италиански кинодейци - режисьорите Паоло Сорентино, Марко Белокио, Лилиана Кавани, Роберто Бенини, Франко Дзефирели. Почит към таланта на Бертолучи отдадоха и от чужбина. Британският режисьор Тери Гилиъм каза пред агенция АНСА, че само преди месец е обсъждал с Бертолучи бъдещия му филм. \"Той беше голям източник на вдъхновение, създател на голяма красота и идеи. Такава загуба\" - сподели Гилиъм. В историята на киното Бертолучи ще остане като създател на особения стил на поетичния еротизъм, макар и почти всичките му филми - от \"Конформистът\" до \"Мечтатели\", да имат и бунтарски подтекст. Често това е вътрешният бунт на героите на фона на неспокойните времена. Бернардо Бертолучи почина вчера на 77 години от рак.", "date": "2018.11.27", "title": "Стотици се простиха с Бернардо Бертолучи (Видео)"}
{"url": "https://www.24chasa.bg/novini/article/7172610", "text": "\"Внасяме искане с настояване Комисията за противодействие на корупцията и за отнемане на незаконно придобитото имущество (КПКОНПИ) да се сезира и да провери публикациите в медиите по отношение на апартаментите на Десислава Атанасова, Делян Добрев, Красимир Велчев и вече бившия народен представител Антон Тодоров\". Това заяви пред журналисти в парламента депутатът от БСП Филип Попов. От няколко дни 2-3 всеизвестни сайта за фалшиви новини разпространяват \"информация\", че и споменатите от социалиста хора на ГЕРБ са получили апартаменти от кръстника на финансовия министър Владислав Горанов. \"Обвиненията, които съществуват в медиите са сериозни по отношение на корупция и конфликт на интереси. Работа на Комисията е да провери\", каза Попов, но не пожела да цитира в кои точно медии е била пусната новината. Всъщност става въпрос за публикации в сайтове, на които дори пише, че са за фалшиви новини, показа проверка на \"24 часа\". Първата се появява в блога на някой си 4udoslav. \"Да разгромим корумпираната власт със слово (не непременно с истини)\" е девизът му, изписан начело на страницата. Препечатва го сайтът Вале нюз. Под главата му пише: \"Издание за фалшиви новини и абсолютни измислици... Не вярвайте, това не е истина...\" Него пък го препечатва сайтът информиран. нет, който приписа гръцки остров на Бойко Борисов. Там пък има уговорка: \"Екипът на informiran.net не разполага с ресурсите да проверява информацията, която достига до редакцията и не гарантира за истинността ѝ, поради което, в края на всяка статия е посочен източникът ѝ, освен ако не е авторска. Възможно е тази статия да не е истина, както и всяка прилика с действителни лица и събития да е случайна.\" Публикацията се появява за кратко във фрог.нюз - сайтът, известен с неуморната си любов към банкера-беглец Цветан Василев, но после изчезва. Интересното е, че никой от сайтовете не цитира източник, някъде дописките са подписани с различни имена, но текстът е един и същ, възмущението е изказано с едно и също изречение. Ако съм стъпвала в \"Царско село\" (според фейк сайтовете тя получила апартамент там - б.р.), ще си подам оставката. Това се зарече току-що пред журналисти народният представител от ГЕРБ Десислава Атанасова. БСП разпространява фалшиви новини и съжалявам, че даваме централен ефир на сайта, разпространяващ абсолютни измислици. От 2009 г. съм в Народното събрание, преди това съм била общински съветник. През цялото това време имуществото ми е било публично оповестявано, подчерта Атанасова. \"Същият сайт обявил, че същите депутати от ГЕРБ са свързани с ДС. Нека да уточним, че аз съм родена през октомври 1978 г. В момента, в който ДС вече не е функционирала, съм била на 11 години. Въпросът ми е дали ДС е вербувала бебета и малолетни\", реторично попита Атанасова. Тя предостави на журналистите и документ от комисията по досиетата, че не е била агент на ДС. Антон Тодоров пък написа в профила си във фейсбук: \"БСП са идиоти! Как е възможно толкова несръчен фейк да бъде изобщо разпространяван и коментиран в българския парламент? Това е позор и невиждано падение!\" Делян Добрев, също във фейсбук, отговори: \"Най-смешното в тази напълно фалшива новина е, че съм бил ДС. През 1990 година, когато се закрива Държавна сигурност съм на 12 години. В същия стил очаквам да напишат и че съм участвал в Първата световна война или в Октомврийската революция на страната на врага. Хибридната война е в разгара си!\" Той дори е споделил една от публикациите във фейк сайтовете. Малко по-късно, когато се разбра, че възмущението от фейковете набира скорост в мрежите, сайтът \"Вале нюз\" се подигра на депутатите, оправдавайки се така: Във връзка с поредната демонстрация на ниска култура в Народното събрание, в която управляващи и опозиция се обвиняват едни други за апартаменти, уточняваме следното: 1.Този сайт публикува всякакви ИНТЕРЕСНИ новини, но това е единственото условие. Не проверяваме новините за достоверност. Целта е да са просто ИНТЕРЕСНИ и нищо повече. 2.Тъй като допускаме че така можем да публикуваме и неистинска новина, затова ясно в главата на сайта сме написали предупреждение, да не се приема на сериозно. 3.Новината за апартаментите на 4-та депутати от ГЕРБ не е наша. Ясно в нея е написан източникът и. Пишем винаги източниците на новини, които заимстваме. Трябва да има уважение към авторското право и към хората, които полага усилия да пишат. В конкретния случай, уточняваме отново от къде е взета тази новина (а и други от там), пишат от сайта и си признават, че са взели текста от 4udoslav.", "date": "2018.11.27", "title": "БСП иска комисията за корупция да проверява публикации в сайтове за фалшиви новини"}
{"url": "https://www.24chasa.bg/novini/article/7172698", "text": "На провеждащата се във Варшава Годишна среща за хъбовете за цифрови иновации, събрала повече от 300 участници от цяла Европа, българският еврокомисар по цифровата икономика и общество Мария Габриел насърчи държавите от ЕС, които до момента са недостатъчно представени в Европейската мрежа от хъбове за цифрови иновации, да увеличат подкрепата за тези центрове в техните региони. Комисарят призова тези държави да надградят върху успеха на проекта \"Интелигентни фабрики в новите държави членки на ЕС\", в който 34 организации в България, Хърватия, Кипър, Чешката република, Естония, Унгария, Латвия, Литва, Малта, Полша, Румъния, Словакия и Словения бяха подготвени да станат хъбове за цифрови иновации. Това съобщиха от пресцентъра на представителството на ЕК в България. \"Важно е всички европейски страни да могат да се възползват максимално от цифровите възможности. Хъбовете за цифрови иновации са основен елемент в нашата стратегия за гарантиране цифровизацията на европейската индустрия, особено на малките и средните предприятия. Само 1 от общо 5 от тях са високо цифровизирани в Европа. Затова насърчавам всички страни в ЕС активно да участват в мрежата от хъбове за цифрови иновации и да изкачат успешно обучените организации на следващо ниво, така че те да се превърнат в добре утвърдени хъбове за цифрови иновации. Това ще представлява и ключова стъпка за премахване на цифровото разделение“, заяви българският еврокомисар Мария Габриел. Тя подчерта също така важността на съвместните действия в тази област. Европейската комисия инвестира 100 милиона евро на година от „Хоризонт 2020“ в хъбове за цифрови иновации. 16 милиона евро от този бюджет ще бъдат посветени в следващите няколко години на разширяване на географското покритие на мрежата от хъбове за цифрови иновации, в което обучените вече хъбове ще могат да водят чрез даване на пример. В рамките на форума Мария Габриел връчи и наградата „I4MS“ , признаваща високите постижения на малки и средни предприятия при внедряването на иновации, цифрови технологии и експерименти. Испанската компания COMPASSIS спечели отличието за иновациите в софтуер за симулация при проектирането на кораби. Заедно с испанския център за цифрови иновации CESGA и други партньори в рамките на финансирания от ЕС проект Fortissimo, компанията е подобрила значително устойчивостта на корабите при сурови условия в морето. „Тази награда е пример как хъбовете за цифрови иновации и европейските инициативи помагат на малките и средните предприятия да се възползват от цифровите технологии, за да подобрят своя бизнес чрез радикални иновации и чрез достигане до нови пазари“, коментира българският еврокомисар Мария Габриел. Паралелно със събитието, държавите членки и Европейската комисия обсъдиха ролята на хъбовете за цифрови иновации в новия бюджет на ЕС и особено в програмата \"Цифрова Европа\", предложена от комисар Мария Габриел. Програмата предлага сериозно разгръщане на тези хъбове, които да играят ключова роля за достигане на ползите от стратегически технологии до целия бизнес и публичните администрации.", "date": "2018.11.27", "title": "Мария Габриел: Страните от Централна и Източна Европа да увеличат подкрепата за хъбовете за цифрови иновации"}
{"url": "https://www.24chasa.bg/novini/article/7172693", "text": "Не е вярно, че отработеното ядрено гориво през последните 2-3 години се трупа на площадката на АЕЦ „Козлодуй”. Това заяви в предаването „Лице в лице” по   министърът на енергетиката Теменужка Петкова в отговор на запитване от евродепутата Светослав Малинов. Темата, свързана с отработеното ядрено гориво, представлява част от нашата национална сигурност и всяка една интерпретация е меко казано нежелателна и опасна, заяви министърът. България има договор, горивото се извозва на определена периодичност, имаме договор с Русия, това не е тайна, и спазваме всички изисквания на ЕС. Тази периодичност е такава, каквато налага спецификата на самото извозване на отработеното ядрено гориво, допълни енергийният министър. Българските граждани трябва да бъдат абсолютно спокойни, категорична беше Теменужка Петкова. „България повече от 40 години успешно управлява своята атомна централа, тя е една от най-сигурните в Европа, издържали сме най-високите стрес тестове и сме за пример пред останалите ядрени държави по отношение на това как се справяме и с отработеното ядрено гориво, и с управлението на нашата централа”, каза Теменужка Петкова.", "date": "2018.11.27", "title": "Теменужка Петкова: Ние сме пример пред  останалите относно отработеното ядрено гориво"}
