{"url": "https://www.24chasa.bg/novini/article/7980213", "text": "        Беглец от правосъдието е заловен при акция на полицията в петък при опит да продаде голямо количество дрога, съобщават от МВР. 35-годишният мъж е издирван от няколко месеца, защото има влязла в сила присъда и трябвало да лежи в затвора. Вместо да е килията обаче, той и двама негови приятели произвеждали и търгували с опасен нов вид синтетични наркотици, познати като “Пика”. Дизайнерската дрога е изключително опасна и прави хората, които я употребяват, много агресивни. Наркодилърите са прехванати от криминалистите в петък на паркинга на голям хипермаркет в София. Били в два автомобила. Когато забелязали командосите, се опитали да избягат, но бързо били задържани. Проверката показала, че всички са криминално проявени за взломни кражби и за дрога, а един от тях “светнал” като обявен за общодържавно издирване. От районното управление на полицията той е предаден на служителите на затвора, за да го откарат зад решетките. Останалите двама са задържани за 72 часа с постановление на прокурор.  В една от колите на бандитите са намерени 6 плика с “друсана трева”, подготвена за продажба. Претърсването в домовете на арестуваните също дало резултат. Открити са електронна везна, с помощта на която се е разфасовала дрогата, вакуум машина за опаковането ѝ, както и кокаин. Има доказателства, че затворникът и помагачите му сами са произвеждали дрогата и са я предлагали на едро на пазара в София. ", "date": "2019.12.15", "title": "Беглец от правосъдието произвеждал и продавал нов вид синтетична дрога"}
{"url": "https://www.24chasa.bg/novini/article/7980266", "text": "Турският президент Реджеп Тайип Ердоган прие днес ръководителя на правителството на националното единство на Либия Файез ал Сарадж, съобщи Франс прес. Тази среща при закрити врата, която не фигурираше в графика на турския държавен глава, се проведе в двореца \"Долмабахче\", намиращ се на европейския бряг на Истанбул, предава БТА. При предишната им среща на 27 ноември двамата подписаха спорно споразумение за разграничаване на морските зони и споразумение по сигурността, позволяващо евентуалното изпращане на турска военна помощ за Либия. Второто споразумение бе внесено вчера вечерта в турския парламент, за да бъде обсъдено и ратифицирано. Още във вторник Ердоган заяви, че Турция е готова да изпрати войски в Либия в подкрепа на правителството на Сарадж, което е изправено пред настъплението на войските на военния лидер Халифа Хафтар към Триполи. Силите на Хафтар са подкрепяни от Египет и Обединените арабски емирства, регионални съперници на Турция. Споразумението за делимитиране на морските граници бе яростно разкритикувано от няколко страни, включително от Гърция и Кипър, защото позволява на Анкара да предяви териториални претенции към обширни зони в източната част на Средиземно море, богати на въглеводороди.", "date": "2019.12.15", "title": "Ердоган се срещна с либийския премиер на фона на напрежението в Средиземно море"}
{"url": "https://www.24chasa.bg/novini/article/7980040", "text": "Новото либерално правителство на Румъния придвижва напред най-голямото увеличение на пенсиите от три десетилетия в рамките на бюджета за 2020 г., съобщи Ройтерс. Това става на фона на нарастващи опасения, че страната ще надхвърли прага за бюджетния дефицит, определен от правилата на ЕС, и ще се изправи пред риск за понижаване на кредитния рейтинг. Правителството на Лудовик Орбан, което встъпи в длъжност миналия месец, запази закон, внесен от предишния лявоцентристки кабинет, за 40-процентово увеличение на пенсиите. То обещава, че ще увеличи събираемостта на данъците и ще намали бюджетните разходи, за да спре увеличаването на дефицита. Румънският Орбан обяви в края на миналата седмица, че неговото правителство ще приложи пенсионния закон, но призова народните представители да се въздържат от одобряване на други проекти, които предвиждат големи разходи. “Намираме се в много трудна ситуация - каза премиерът. - Бюджетът за 2020 г. не може да се справи с нови допълнителни разходи”. Според румънски издания голямото пенсионно увеличение ще е за сметка на орязването на други програми. Една от тях е програмата за финансиране на местни проекти, критикувана от години, че разпределя пари по политически признак. Кабинетът уверява, че ще намали бюджетния дефицит от 4,4% до 3,6% от БВП през следващата година. Икономическите експерти обаче казват, че при такова увеличение на разходите за пенсии това няма да се случи. Медии в Букурещ припомнят, че миналата година пенсиите в северната ни съседка вече бяха повишени с 15%. В момента те са средно около 522 лева, а от септември догодина трябва да станат средно 733 лв. Когато падналите от власт социалисти предложиха миналата година голямото увеличение, опозицията ги обвини, че това е предизборна примамка. Сега обаче дошлата на власт опозиция реши да не се отказва от рискованата стъпка. ЛУДОВИК ОРБАН", "date": "2019.12.15", "title": "Румъния вдига пенсиите с 40%"}
{"url": "https://www.24chasa.bg/novini/article/7980219", "text": "Прокуратурата и социалните служби ще се заемат с избягалата Росица Маринова, майка на отровените деца от Кардам. Това съобщи Вили Димитрова от Генерал Тошево, която е инициатор за събирането на дарения за бедното семейство. От седмица насам Росица е изчезнала. На майка си казала, че отива за няколко дни във Варна. Взела със себе си част от дарените пари, както и средствата от детски надбавки за петте си деца, твърди Вили Димитрова. 9-годишният син на Росица Стефан почина в дома си на 27 октомври, а две от сестрите му бяха лекувани в болница във Варна. Разследването на прокуратурата показа, че те са отровени с газ фосфин, който е отделен от вещество против гризачи, зазидано в стените на къщата. За децата сега се грижат бабата и дядото. Баща им е в затвора. Двамата с Росица нямат развод. Когато заминала за Варна, жената взела и неговата дебитна карта. Вили Димитрова научила в петък от бабата и дядото на петте оцелели деца, че Росица е избягала. В училището имало тържество. Полицията не е сигнализирана за издирването ѝ. Хората, ангажирани със събиране на средства за бедното семейство, призовават да се помага в кутиите за дарения и в банковата сметка, а не да се дават пари на ръка на Росица, защото те не стигат до децата ѝ. ", "date": "2019.12.15", "title": "Прокуратурата и социалните се заемат с майката на отровените деца от Кардам"}
{"url": "https://www.24chasa.bg/novini/article/7980045", "text": "След като получим ключовете на летище София, ще започнем обновяването му през 2021 г. Това заявиха представителите на френския инвестиционен фонд “Меридиам”, който държи 99% в “СофКънект”. Консорциумът е класиран на първо място в процедурата за концесия за 35 г. 1% са на австрийската “Щрабаг”, а оператор е летището в Мюнхен. КЗК отхвърли жалбите на конкурентите, но изборът на “СофКънект” се обжалва сега във ВАС. От 2021 г. първата работа на новия концесионер е обновяването на терминалите, като се използва опитът на летището в Мюнхен. Ще се започне със смяна на табели и светлини, за да могат пътниците по-добре да се ориентират, да се чекират и напускат летището по-бързо. Преустройството ще включва и лукс, удобства и съчетаване на модерното с традициите на София и България. Това са мерки, които ще струват около 33 млн. евро. Втората задача е да се разработят линиите до София, да бъдат привлечени нови авиокомпании, включително и за презокеански полети. До построяването на нов терминал не се планират високи летищни такси. Няма да правим ненужни инвестиции, като например футболно игрище, защото някой трябва да плаща за тях - или пътниците, или авиокомпаниите, казват от “Меридиам”.", "date": "2019.12.15", "title": "От 2021 г. започва обновяване \nна летището в София"}
{"url": "https://www.24chasa.bg/novini/article/7979515", "text": "Най-малко четири са жертвите на силното земетресение във Филипините, предаде ДПА. Сред тях е и момиченце на 6 години, което е загинало при рухването на стена в град Матанао. Земетресението с магнитуд 6,8 разтърси Филипините по-рано днес, припомня Ройтерс. Първоначално беше обявено, че то е с магнитуд 6,9, но после той беше понижен на 6,8, предаде БТА.  Епицентърът на труса е бил на 9 километра северозападно от град Матанао, който е на 987 километра южно от столицата Манила, допълва ДПА. Триетажен супермаркет е рухнал в град Падада. Там са убити най-малко трима души, а продължава издирването на затрупани хора. От отломките на сградата са извадени живи досега шестима души. В град Магсайсай, където трусът също е бил усетен много силно, са ранени най-малко 14 души. Франс прес съобщава, че ранените на остров Минданао са няколко десетки.", "date": "2019.12.15", "title": "Четирима загинали в земетресението на Филипините"}
{"url": "https://www.24chasa.bg/novini/article/7979534", "text": "Учени от института Солк в Калифорния установиха, че две експериментални лекарства срещу старческо слабоумие и болестта на Алцхаймер - CMS121 и J147, забавят стареенето у здрави мишки, като блокират увреждането на мозъчни клетки, съобщава сайтът MedicalXpress, цитиран от БТА.  В експериментите били използвани мишки, за които е характерно бързото стареене. Гризачите приели CMS121 и J147 - вещества на растителна основа, които поддържат функциите на неврони при стареене или болестта на Алцхаймер. По време на лечението мишките били на 9-месечна възраст, която се равнява на средна възраст у хората. Четири месеца по-късно специалистите анализирали поведението и паметта на гризачите, както и генетични и молекулярни маркери в мозъците им. Мишките показали по-добри резултати на тестове за запаметяване в сравнение с неприелите CMS121 и J147 техни посестрими в контролната група. У приелите CMS121 и J147 гризачи настъпили също изменения на клетъчно и молекулярно ниво - останала стабилна активността на гени, свързани с митохондриите - произвеждащите енергия клетъчни органели. Оказало се, че CMS121 и J147 увеличават нивото на важния за обмяната на веществата ацетилкоензим А. Това подобрява функционирането на митохондриите и забавя допринасящите за стареенето процеси в мозъчните клетки", "date": "2019.12.15", "title": "Учени откриха средство срещу стареенето"}
{"url": "https://www.24chasa.bg/novini/article/7979539", "text": "„С промени в законодателството, реализирането на инфраструктурни проекти и ефективно управление на европейските програми, се стремим да осигурим на хората навсякъде добро качество на живот.\" С тези думи министърът на регионалното развитие и благоустройството Петя Аврамова откри втория курс на Националната програма „Управленски умения\",на Българското училище за политика „Димитър Паница\". За постигането на тази цел по Оперативна програма „Региони в растеж\" 2014 – 2020 към края на ноември тази година по проекти са разплатени 1,5 млрд. лева. За обновяването на 39 големи и средни български града, за целия период на програмата, са осигурени 1,6 млрд. лева, съобщи министърът, цитирана от  „Това означават обновени градове, улици, паркове и площади, културни и исторически паметници; подобрена социална и образователна инфраструктура, градски транспорт, стотици обществени и частни сгради вече са енергийно ефективни\", обясни Аврамова. Тя подчерта, че по линия на европейската солидарност до момента са рехабилитирани 21 пътни участъка с дължина над 343 км на стойност над 295 милиона лева, като всеки един от тези проекти е важен за живота на хората в съответния регион. Друго средство за преодоляване на дисбаланса между регионите е подобряването на пътищата, защото те са предпоставка за привличане на инвестиции и развитие на бизнес, така че хората да имат поминък и да не напускат родния си край, стана ясно от думите на регионалния министър. Като пример тя даде изграждането на магистрала „Хемус\", която ще спомогне за изравняване условията на живот между Северна и Южна България. Общият брой на населението, за което ще има полза от тази магистрала е около 2,9 млн. души върху площ от почти 44% от територията на страната. \"Надеждите на Северозапада са свързани и със скоростния път Видин –Ботевград, а на Югозападна България – с доизграждането на „Струма\", отбеляза още министърът и подчерта, че и по двата проекта се работи усилено. Аврамова съобщи още, че е на финалната права и друг мащабен строеж - обходът на Габрово. „Инструмент за преодоляване на регионалните различия са и нормативните документи и по-конкретно промените в Закона за регионалното развитие и Закона за управление на средствата от европейските структурни и европейски фондове\", съобщи регионалният министър и допълни, че тези документи са важни, защото ще дадат финансовата опора, рамката и в същото време свободата за провеждане на регионална политика, съобразена с нуждите на всяко населено място. Това е и новата концепция, залегнала в разпределянето на средствата от следващия програмен период 2021-2027, стана ясно още от думите на министъра, когато разполагаемият ресурс по новата програма ще бъде близо 3 млрд. лева. С тези пари ще бъдат финансирани проекти от всяко населено място, всички ще имат равен достъп до ресурси. Ще се даде възможност няколко общини да работят заедно в един проект, обхващайки по-голяма територия на влияние и обединявайки няколко европейски програми за финансиране. На събитието министър Аврамова апелира местната власт да работи активно и в сътрудничество както помежду си, така и с публичните институции, неправителствения сектор и гражданското общество, за да може всеки регион да се обедини около няколко ключови приоритета. „Необходими са усилията на всички – на централна и местна власт, на неправителствени и граждански организации, на хората по места, за да постигнем целта си - хората да останат и да се развиват там, където са корените и сърцето им\", заключи Петя Аврамова.", "date": "2019.12.15", "title": "Петя Аврамова: За обновяването на 39 български града са осигурени 1,6 млрд. лева"}
{"url": "https://www.24chasa.bg/novini/article/7979550", "text": "Лидерът на британската опозиционна Лейбъристка партия Джереми Корбин се извини на избирателите днес заради лошото представяне на изборите на 12 декември, предадоха световните агенции, цитирани от БТА.  \"Съжалявам, че не бяхме на висота и поемам отговорността\", заяви Корбин в отворено писмо, публикувано от в. \"Сънди мирър\". Консерваторите на премиера Борис Джонсън спечелиха изборите в четвъртък. Те получиха 365 места в 650-местната Камара на общините на парламента. Това е с 48 места повече от местата, които те имаха досега и им позволява да прокарат сделката на Джонсън за Брекзит и страната да може да излезе от ЕС до новия краен срок, а именно 31 януари догодина. Тази победа консерваторите постигнаха благодарение на това, че спечелиха в работнически избирателни окръзи, които от години са били лейбъристки, но които подкрепяха Брекзит. Лейбъристите получиха едва 203 места в парламента, а досега имаха 262 места. Това бе най-тежкото им изборно поражение от 1935 г. \"Няма да се поколебая да го кажа. Резултатът беше тежък удар за всички, които отчаяно имат нужда от истинска промяна в нашата страна\", заявява Корбин в писмото си. Той уверява, че неговата партия ще извлече поука от това поражение и обещава да се вслушва повече в гласа на традиционните избиратели на Лейбъристката партия, които тя е изгубила в работническите общини. \"Тази партия съществува, за да ги представя. Ние ще си върнем тяхното доверие\", заявява Корбин, който на изборите беше преизбран за депутат за десети път. Лидерът на лейбъристите защити обаче партийната програма, като каза, че много се гордее с нея. \"Относно строгите икономии, неравенствата, извънредната климатична ситуация, ние спечелихме и направлявахме дебата\", уверява в статия във в. \"Гардиън\" той. \"Няма съмнение, нашите позиции са популярни. Въпросът е по-скоро: \"Как да успеем в бъдеще там, където се провалихме?\", допълва той. Корбин обеща да подаде оставка в началото на идната година след период на размисъл в неговата партия, припомня Франс прес. Днес водещи фигури в Лейбъристката партия също поеха отговорност за изборното й поражение, допълва Ройтерс. Джон Макдонъл, който отговаря за финансовата политика на партията, каза, че се чувства виновен за бедствието. Запитан от Би Би Си дали ще се оттегли от поста си, той каза, че партията най-вероятно в началото на идната година ще има ново ръководство и че той ще подкрепи жена за партиен лидер. Макдонъл изрази увереност, че тази лидерка би могла да бъде депутат, който не е от Лондон. Ричард Бърджън, който пък отговаря за юридическата политика на лейбъристите, каза, пред телевизия Скай Нюз, че партията не е успяла да обедини хората относно Брекзит и че сега трябва да анализира как е изгубила много от традиционните си гласоподаватели в Северна и Централна Англия. Той каза също така, че би искал да види за следващ лидер на лейбъристите Ребека Лонг-Бейли и обяви, че обмисля да се кандидатира за поста на заместник-председател на партията.", "date": "2019.12.15", "title": "Корбин се извини на избирателите си"}
{"url": "https://www.24chasa.bg/novini/article/7979564", "text": "Първият министър на Шотландия Никола Стърджън предупреди британския премиер Борис Джонсън, че той не може да задържи Шотландия в Обединеното кралство против шотландската воля, предаде Ройтерс, цитирана от БТА.  \"Ако той си мисли, че казаното от него \"Не\" по въпроса слага край на тази история, то той ще открие, че греши в най-висша степен \", каза Стърджън пред Би Би Си. \"Не може да задържите Шотландия в Обединеното кралство против волята й. Ако Обединеното кралство трябва да продължи да съществува, то това може да бъде само на основата на съгласието\", каза още Стърджън и допълни, че ако британският премиер е уверен, че шотландците искат да останат в Обединеното кралство, то той трябва да им позволи да се произнесат на референдум по този въпрос. Джонсън и неговото правителство нееднократно казаха, че няма да организират нов референдум за шотландската независимост. Но Стърджън каза, след като Шотландската национална партия спечели 48-те места от общо 59-те, излъчвани от Шотландия в британския парламент, че нейната партия е получила мандат за организиране на нов референдум.", "date": "2019.12.15", "title": "Никола Стърджън предупреди Джонсън, че не може да задържи Шотландия в Обединеното кралство против волята й"}
{"url": "https://www.24chasa.bg/novini/article/7979577", "text": "Двама тийнейджъри, живели в канализацията на руския град Калуга, бяха открити от властите в града. Роднините на тийнейджърите ги обявиха за издирване на 10-ти декември. Следователи, криминалисти, полицаи и доброволци от града издирваха младежите пет дни, информира БГНЕС. Двамата младежи са били открити, докато се разхождали в парка в руския град. Те събирали алуминиеви кенчета и ги предавали на вторични суровини, за да се прехранват. Нощем се прибирали да спят в канализацията, като минавали през отворен капак на улична шахта. Пред властите момчетата обяснили, че са се крили от родителите си и от полицаите, защото не искали да бъдат намерени. След странния инцидент властите започнаха разследване дали младежите не са участници в престъпление, или пък да са причина за някакво престъпление.", "date": "2019.12.15", "title": "Намериха тийнейджъри, живели в канализацията"}
{"url": "https://www.24chasa.bg/novini/article/7979605", "text": "Специалисти от няколко национални института направиха нови, по-точни измервания на Млечния път, които показаха колко масивна е нашата галактика - тя е 890 милиарда пъти по-голяма от Слънцето, съобщи в. \"Мейл он сънди\", цитирана от БТА.  Масата на Млечния път се равнява на около 296 квадрилиона земни маси. 93 процента от нея се дължи на тъмна материя. Широчината на нашата галактика е 256 000 светлинни години. Макар масата на Млечния път да е изчислявана и преди, сегашното изследване е по-точно. Обикновено галактиките се измерват, като се изчислява движението на звездите в тях. Това дава идея как гравитацията се отразява на звездите и така се определя масата. В нашата галактика този метод не е точен, защото звездите са замъглени от околни газове и друг материал. Освен това Слънчевата система непрекъснато се движи и изчисленията на относителни обекти са по-трудни. Учените, сред които от Имперския колеж в Лондон, са разработили специални модели, с помощта на които може да се предвиди движението на газ и звезди. Орбиталната скорост на тези обекти показва гравитационните сили и в резултат на това - масата на галактиката.", "date": "2019.12.15", "title": "Масата на Млечния път е 890 милиарда пъти\nколкото на Слънцето"}
{"url": "https://www.24chasa.bg/novini/article/7979610", "text": "Британският премиер Борис Джонсън възнамерява да върне законодателството за Брекзит в парламента преди Коледа и твърдо да следва графика за излизане от ЕС на 31 януари. А лидерът на лейбъристите Джереми Корбин още не е подал оставка, но вече се говори кой е най-подходящ за негов наследник след фиаското на изборите, предаде  Зам.-министърът на финансите Риши Сунак заяви тази сутрин в шоуто на Андрю Мар по Би Би Си, че мандатът, даден от народа на консерваторите след изборите, прави възможно излизането от ЕС до края на януари. Той допълни, че след внасянето на предоговорената сделка от Джонсън в Камарата на общините, най-вероятно в петък, до няколко дни ще бъде представен и новият бюджет на правителството. В същото време Лейбъристката партия, претърпяла съкрушително поражение в изборите, продължава да ближе раните си и да търси причините. Също тази сутрин министърът на правосъдието в сянка Ричард Бърджън заяви, че опитът на партията да обедини страната около Брекзит се е провалил, защото решението за излизане от ЕС е направило на пух и прах традиционната партийна лоялност. Бърджън допълни, че много би искал да види като нов лидер на лейбъристите Ребека Лонг-Бейли. А Каралайн Флинт, която загуби мястото си в нейния избирателен район каза, че следващият лидер на партията не трябва да бъде „Корбин без брада“ и човек, който по някакъв начин е бил архитект на европейската политика на лейбъристите през последните 5 години. Самият лидер Джереми Корбин обаче все още не е посочил кога точно смята да се оттегли от поста.", "date": "2019.12.15", "title": "Джонсън ще следва твърдо графика за излизане от ЕС на 31 януари"}
{"url": "https://www.24chasa.bg/novini/article/7979637", "text": "Иранските власти наредиха да бъдат затворени няколко училища в Техеран и в няколко други градове в страната днес заради опасно за здравето наднормено замърсяване на въздуха, предаде Франс прес, цитирана от БТА.  Дебел сивкав облак обгръща Техеран от няколко дни, закривайки напълно планинската верига Алборз, която се издига край иранската столица. Вчера облакът смог се виждаше в долините на над 20 километра северно от града. Възможно е училищата да останат затворени и утре. Властите призовават възрастните хора, децата и хората с дихателни затруднения да си стоят у дома. Не се препоръчват и спортните дейности. Агенция Ирна съобщи, че освен в Техеран, днес са затворени училищата в провинция Алборз, както и в градовете Кум и Арак, в централната част на страната. Училищата в Техеран бяха затворени за няколко дни и през ноември заради атмосферното замърсяване. По данни на общината концентрацията на фини прахови частици (PM2,5) днес по обяд е била 145 микрограма на кубичен метър в града за 24 часа, а в някои крайни квартали е достигала 165 микрограма на кубичен метър. Според Световната здравна организация (СЗО) допустимият праг е 25 микрограма на кубичен метър за 24 часа. В усилията си да намалят замърсяването властите въвеждат ограничения за автомобилното движение в района на столицата с население от 8,5 милиона души. Движението на камиони е забранено в цялата провинция. Всяка година през ноември и февруари атмосферното замърсяване достига пикови стойности в Техеран, който е разположен на надморска височина между 1400 и 1800 метра. Причината е в термичната инверсия - студеният въздух на височина пречи на замърсения и топъл въздух да се разсее. Официални данни, публикувани в ирански медии сочат, че замърсяването предизвиква всяка година 30 000 смъртни случая в Иран.", "date": "2019.12.15", "title": "Замърсяване на въздуха затвори училища в Иран"}
{"url": "https://www.24chasa.bg/novini/article/7979661", "text": "Гръцки магисграти дадоха доживотен затвор на 60-годишен грък, който според доказателствата в съда, е убил на остров Крит 38-годишната Антонина Зоева, родена в град Сливен.  Тялото ѝ не бе намерено и въпреки това съдът даде максимална присъда за умишлено убийство. По време на процеса подсъдимият не направи самопризнания, като отказа да посочи къде е погребал тялото на жертвата, съобщава  . Защитата направи неуспешен опит да прехвърли вината за изчезването на българката на друго лице. В колата и дома на осъдения разследващите намериха кръв от жертвата, което доказва извършеното умишлено убийство. Представени бяха и записи от охранителни камери, които са фиксирали, че убиецът е пренесъл трупа на жертвата извън населеното място. Полицията смята за малко вероятно да се открие точното къде е погребана Зоева, защото теренът е планински. Според свидетелските показания Антонина Зоева е живяла няколко месеца в дома на убиеца след което изчезва. Жестокото престъпление фокусира вниманието не само на властите, но и на гръцките медии.", "date": "2019.12.15", "title": "Доживотен затвор за грък, убил българка на остров Крит"}
{"url": "https://www.24chasa.bg/novini/article/7979707", "text": "Маратонските климатични преговори в Мадрид приключиха днес, като преговарящите отложиха за догодина ключовото решение как да регулират световния пазар за въглеродни емисии, предаде Асошиейтед прес. След две седмици дискусии в испанската столица по въпросите за глобалното затопляне делегатите на близо 200 държави приеха декларации, призоваващи за по-амбициозно намаляване на парниковите газове и за подпомагане на по-бедните държави, търпящи последиците от климатичните промени, предава БТА. Окончателният документ от преговорите, които трябваше да приключат преди два дни, напомня на държавите да спазват поетите ангажименти за климатичните цели до 2030 година колкото е възможно повече през идната година, допълва ДПА. Въпреки че това бяха най-дългите климатични преговори в историята на 25-те конференции на ООН за климата, преговарящите оставиха нерешен един от най-трънливите въпроси за следващата среща в Глазгоу догодина. Въглеродният пазар поставя цена на емисиите въглероден диоксид, основният газ, предизвикващ парников ефект, и позволява на страните и компаниите да търгуват с квотите за въглеродни емисии, които могат постепенно да се намаляват и така да се насърчава прилагането на нисковъглеродни технологии. Европейски държави и други страни посочиха, че е по-добре да няма споразумение как да се управлява търговията на квотите за въглероден диоксид, отколкото да има слабо споразумение. Преговорите бяха придружени от време на време от протести на природозащитници и представители на туземните народи. Сред приетите днес документи е декларация, призоваваща страните да поемат по-амбициозни ангажименти за намаляване на парниковите си емисии. Това е необходимо, за да се изпълни целта, заложена в споразумението за климата от Париж през 2015 година - да не се допуска повишение на световната температура с над 1,5 градуса по Целзий до края на века. Досега светът е напът да постигне 3 до 4 градуса повишение, като последиците за много страни ще бъдат драматични. Освен това държавите се ангажираха да заделят средства за най-уязвимите страни, за да ги компенсират за последиците от тежките природни катастрофи, което е един от най-належащите проблеми на малките островни държави. Природозащитниците обаче обвиняват най-богатите държави в света, че не се ангажират достатъчно с климатичните промени. Парижкото споразумение може да е жертва на катастрофа, при която виновникът е избягал, извършена от шепа мощни въглеродни икономики, но те са на грешната страна в битката, на неправилната страна на историята, каза Дженифър Морган, изпълнителен директор на \"Грийнпийс интернешънъл\". Блокиращите климатичните преговори Бразилия и Саудитска Арабия, подпомогнати от безотговорното слабо чилийско ръководство, въртят сделки с въглеродния диоксид и мачкат учените и гражданското общество, каза тя. Чили председателстваше преговорите, които се наложи да бъдат преместени в Мадрид заради антиправителствените протести в страната. Въпреки натиска да се стигне до положителни резултати, екоактивистите критикуваха чилийското правителство на президента Себастиан Пинера, че не се отказва от въглищните електроцентрали до 2040 година. ", "date": "2019.12.15", "title": "Срещата на ООН за климата - без съществени резултати (Обновена)"}
{"url": "https://www.24chasa.bg/novini/article/7979760", "text": "БСП преживява криза на демокрацията, а не разцепление. Това заяви лидерът на столичните социалисти Калоян Паргов в предаването \"Опорни хора\" по телевизия Bulgaria ON AIR. Той цитира швейцарския политически философ Жан-Жак Русо и описаните от него принципи на демокрацията в основополагащата му книга \"За обществения договор\". \"Според тези принципи, когато едно мнозинство е взело решение, дори да не си съгласен, трябва да се подчиниш на това мнозинство, обясни Калоян Паргов. – В случая с гласуването за шеф на КПКОНПИ парламентарната група на БСП е взела решение какъв да бъде вотът. И има едно малцинство, което не се е подчинило. Тук обаче не става въпрос за разцепление, а по-скоро за криза на демокрацията в БСП от гледна точка на принципите на Русо\". Това съобщиха от пресцентъра на БСП-София.  Калоян Паргов направи аналогия с друг казус – този за прекия избор на председател на партията. \"Преди две години мнозинството на конгреса взе решение да има само пряк избор, въпреки че до този момент никога не се е стигало до тази възможност, припомни той. – Тогава обаче мнозинството прецени, че е редно да бъде опитано нещо ново, което да рестартира БСП, въпреки многото подводни камъни. Аз бях сред онези, които изразяваха съмнения за прилагането на този вид избор. Но според принципите на демокрацията бях принуден да се подчиня на волята на мнозинството. Сега на дневен ред са правилата и процедурите, които бяха гласувани от Националния съвет вчера. При този вид избор дяволът се крие в детайлите. Едно обаче трябва да е много ясно – от този цикъл БСП е призвана да излезе по-силна, по-единна и с по-голямо съгласие по отношение на предстоящото огромно предизвикателство, а именно парламентарните избори\". Според лидера на БСП - София кампанията за избор на председател на партията няма да струва скъпо. Той отбеляза, че все пак не става въпрос за национален държавен вот по смисъла на Изборния кодекс, а за вътрешнопартиен. \"Всъщност, доста от постановките в Изборния кодекс важат и за предстоящия вот за председател на БСП, добави той. – Много е важно изборът да е прозрачен, надежден и да няма и най-малко основание да бъде оспорван, тъй като кандидатите няма да са един или двама. Това са част от подводните камъни. Техническата организация е изключително важна в случая – формирането на централна и общински комисии, както и на такива в градовете с районно деление – София, Пловдив и Варна. Също така формирането на секционни комисии, където се налага да има по-голям брой членове, за да бъде улеснен изборът, после самото отчитане на гласовете, наблюдаването, за да няма съмнения... И, разбира се, участието в този вот на членовете на БСП\". Калоян Паргов предупреди, че в предстоящата кампания партията не бива да допуска мислене по оста кой срещу кого е. Според него правилната стратегия произхожда от отговора на въпроса \"За какво ще сме всички заедно в БСП?\". \"Нека първо да говорим за политики, а след това да мислим с кого можем да ги реализираме, каза лидерът на столичните социалисти. – Това е подходът, присъщ на лявото. И точно това е разликата между лявото и дясното. Струва ми се, че ако подходим по този начин, ще постигнем много повече съгласие по определени идеи и цели. Не бива да допускаме персонални нападки и разделение\". Според Калоян Паргов, доста неуместно е точно ДПС да обвинява БСП в договорки с ГЕРБ за партийната субсидия. \"Често консенсусът по едни или други икономически въпроси в парламента е именно между ДПС и ГЕРБ, отбеляза той. – А нашата позиция относно субсидията беше ясна още през лятото, когато възникна този въпрос. До момента няма друга измислена система за съществуването на политическия процес в държавата, освен субсидията. За да не бъде подвластен той на определени влияния, включително и външни, трябва да има субсидии. По този начин държавата гарантира адекватността и нормалността на политическия процес и функционирането на партиите, от които произлиза властта и волята на гражданите. А от ГЕРБ, може би уплашени от устрема на БСП и от предстоящите местни избори, решиха чисто популистки да намалят партийните субсидии, от което пострада най-много нашата партия. Като резултат от цялата тази работа БСП беше принудена да намали драстично броя на щатните служители, а това са човешки съдби. Но нямаше как да поддържаме екип, след като субсидията беше 1 лев, имахме да връщаме милиони, а предстояха местни избори. Факторът \"Ресурс\" е един от основните, които оказват влияние за това дали ще успееш или ще се провалиш на вота. Когато не разполагаш със субсидия как се справяш? С дарители? Да, но те отказват да даряват и знаете ли защо? Защото се страхуват от репресии след това. Дали знаят хората, че Градската организация на БСП в София е проверявана от Сметната палата по 3 пъти в годината?! Независимо дали има избори. Ние, като авангардът на партията, сме най-проверяваната организация в държавата вероятно. И тук искам да благодаря от цялото си сърце на екипа, който работи в Градската организация и най-вече на финансовия отдел, който е безупречен досега и дай, Боже, да продължава така!\".", "date": "2019.12.15", "title": "Калоян Паргов: БСП преживява криза на демокрацията, а не разцепление"}
{"url": "https://www.24chasa.bg/novini/article/7979771", "text": "Бившият председател на Европейския съвет и бивш полски премиер Доналд Туск призова народа на Полша да протестира срещу спорните съдебни реформи на управляващата партия \"Право и справедливост\" (ПиС), предаде ДПА. \"Никой в Европа няма да се бори повече за независимостта на съдебната система от самите поляци\", изтъкна Туск през радио Зет (Zet). Поляците имат граждански дълг да защитят правосъдната система от разрушение, допълни той. Консервативната националистическа партия ПиС от години прокарва спорни промени в правосъдната система на Полша, отбелязва ДПА. Европейската комисия откри няколко процедури за нарушения заради реформите и заведе дела в Съда на ЕС. В началото на декември полският Върховен съд реши, че новата дисциплинарна камара, създадена от ПиС, няма правомощията на съд. Председателят на Върховния съд призова съдиите в дисциплинарната камара да се въздържат да взимат решения. В четвъртък ПиС внесе законопроект, съгласно който съдии могат да бъдат наказвани дисциплинарно, ако оспорват съдебни назначения. Текстът предвижда забрана за съдиите да се занимават с политически дейности, защото в противен случай могат да бъдат понижени или уволнени. Вчера и бившият президент на Полша Лех Валенса призова за масови протести, ако управляващата партия ПиС)продължи със спорната си правосъдна реформа. \"Унищожаването на независимата съдебна власт не може да бъде позволено по никакъв начин. Стига толкова отстъпки\", каза в Туитър нобеловият лауреат и бивш лидер на движението \"Солидарност\".", "date": "2019.12.15", "title": "Доналд Туск: Поляците да протестират срещу съдебните реформи"}
{"url": "https://www.24chasa.bg/novini/article/7979790", "text": "Броени дни делят телескопа \"Хеопс\" от началото на мисията му за изследване на планети извън Слънчевата система, съобщават Франс прес и сп. \"Нейчър\". Европейската космическа агенция (ЕКА) се готви за изстрелването на първия по рода си телескоп не за търсене, а за детайлно изучаване на стотици от около 4000-те хиляди открити досега екзопланети. Наречен \"Хеопс\" (CHEOPS - Characterising Exoplanet Satellite), 300-килограмовият апарат на стойност 50 милиона евро ще бъде изстрелян с ракета \"Союз\" от космодрума Куру във Френска Гвиана във вторник. Телескопът ще бъде позициониран на около 700 километра над Земята, като основният му инструмент ще бъде насочен към нощната страна на планетата, за да не пречи слънчевата светлина на гледката му към космоса, предава БТА. Оборудван с една камера, \"Хеопс\" ще се взира в звездите, около които вече е известно, че орбитират екзопланети. Чрез транзитния метод астрономите ще се опитат да определят големината и да изследват атмосферите им, получавайки важна информация за формирането и еволюцията на разнообразни светове извън Слънчевата система. По време на мисията си \"Хеопс\" ще изучава между 300 и 500 екзопланети. Астрономите откриват първата екзопланета преди около три десетилетия с помощта на наземни телескопи. От тогава е даден старт на няколко мисии, чиято цел е да откриват повече нови светове, сред които на \"пенсионирания\" миналата година космически телескоп \"Кеплер\" и на изстреляния през април 2018 г. TESS (Transiting Exoplanet Survey Satellite). \"Хеопс\" се явява първият космически телескоп, проектиран не да търси, а да изучава вече известни екзопланети. Сред обектите на наблюдението му ще бъдат разнообразни светове извън Слънчевата система - от мини-нептуни с размери близки до земните до ледени и газови гиганти, обяснява Дейвид Ерънрайх от университета на Женева, Швейцария. \"Откриването на екзопланети вече е норма. Трябва да преминем към нова ера, в която да започнем да ги характеризираме и да определяме свойствата им в детайл\", казва астрономът Мат Грифин. Специалистът е част от екипа на бъдещ проект на ЕКА за изследването на светове отвъд пределите на Слънчевата система.", "date": "2019.12.15", "title": "Телескопът \"Хеопс\" се впуска в мисия за изследване на екзопланети"}
{"url": "https://www.24chasa.bg/novini/article/7979804", "text": "Ние задълбочаваме отношенията си със Северна Македония, но няма да толерираме каквото и да било непълно изпълнение или неправилно тълкуване на договореното, заяви гръцкият външен министър Никос Дендиас по време на дебати в парламента за бюджета на страната за 2020 година, съобщи МИА. Дендиас се спря на всички аспекти на гръцката външна политика, а по отношение на Балканите отбеляза, че Гърция се позиционира като силна и стабилна европейска страна и стълб на стабилността, предава БТА. Подкрепяме перспективата за интеграция на западнобалканските страни като основна ос на нашата политика. Задълбочаваме отношенията със Северна Македония като част от взаимно полезно сътрудничество, но след като ясно сме заявили, че няма да толерираме никакво непълно изпълнение или неправилна интерпретация на това, което бе договорено, посочи гръцкият външен министър.", "date": "2019.12.15", "title": "Гърция: Задълбочаваме отношенията\nси със Северна Македония"}
{"url": "https://www.24chasa.bg/novini/article/7979863", "text": "България и Северна Македония, както и останалите държави от региона на Западните Балкани, трябва да се съсредоточим върху нещата, които ни обединяват и да насочим усилията си към изграждането на едно по-добро бъдеще за гражданите, заяви Цветанов, който бе говорител по темата за ролята на неправителствения сектор като генератор на иновативни политически решения. Ключово е неправителствените организации да работят за съхраняване на евро-атлантическите ценности, които са в основата на нашите права, свободи и просперитет, добави Цветанов. Рационалните политически елементи също би трябвало да се присъединят към тези усилия с положителен тон и конструктивен подход към спорните теми в региона, поясни той. В конференцията като говорители участваха още президентът на Северна Македония Стево Пендаровски и външният министър Никола Димитров, вице-президентът на Съюза на европейските федералисти Кристофър Глюк, членове на парламента на Северна Македония и на Европейския парламент, представители на дипломатическия корпус, медиите и неправителствения сектор. Основните послания на събитието се фокусираха върху същността на инициативите за регионална интергация като спомагащи за интеграцията в ЕС, а не като нейна алтернатива. Консенсусно бе изразена убеденост, че евро-атлантическия път за Северна Македония е без алтернатива.", "date": "2019.12.15", "title": "Цветан Цветанов участва в кръгла маса в Скопие"}
{"url": "https://www.24chasa.bg/novini/article/7978881", "text": "Тежките инциденти на пътя през последните дни наложиха \"Пътна полиция\" да започне мащабна акция в цялата страна. От тази нощ засилено полицейско присъствие има на местата с концентрация на катастрофи в тъмната част на денонощието, предаде  .  Координационен център, в който заедно работят служители на полицията, пожарната, Изпълнителна агенция \"Автомобилна администрация\" и агенция \"Пътна инфраструктура\" следи за безопасността на пътя. Целта е да бъдат синхронизирани действията на всички органи, за да се промени тревожната ситуация по пътищата. Плашещата статистика от началото на годината е близо 600 жертви и повече от 8000 ранени. Днес приключва и съвместната акция на Европейската мрежа за безопасност на пътя - TISPOL и \"Пътна полиция\" за проверка на шофьорите за алкохол и наркотици.", "date": "2019.12.15", "title": "Пътна полиция започва мащабна акция във връзка с катастрофите от последните дни"}
{"url": "https://www.24chasa.bg/novini/article/7978892", "text": "За инцидент с жена, блъсната от лек автомобил на трамвайна спирка на бул. „Мария Луиза” съобщи По-късно обаче МВР съобщи, че няма данни жената да е била блъсната от кола. На място веднага е пристигнала линейка. Пострадалата е откарана в „Пирогов” с тежка черепно-мозъчна травма и съмнение за фрактура на гръбначния стълб. Инцидентът е станал около 05.55 ч. в неделя.", "date": "2019.12.15", "title": "Инцидент с жена на спирка в София, в тежко състояние е"}
{"url": "https://www.24chasa.bg/novini/article/7978902", "text": "Китай отмени временно допълнителните мита върху някои американски стоки, които трябваше да влязат в сила днес, на 15 декември, съобщи комисията по митата на китайския Държавния съвет. Това решение бе взето, след като САЩ и Китай в петък се споразумяха за \"първа фаза\" на търговска сделка, предадоха световните агенции, цитирани от БТА.  Китай се надява, да работи съвместно със Съединените щати, на базата на равноправие и взаимен респект, за правилното уреждане на опасенията на всяка от страните и за стимулиране на стабилното развитие на американо-китайските икономически и търговски отношения, се казва в съобщението на сайта на китайското финансово министерство, разпространено от агенция Синхуа. Допълнителните данъци, които Пекин суспендира днес, трябваше да бъдат от 10 и 5 процента, пояснява още китайското министерство на финансите и допълва, че страната \"продължава да суспендира допълнителните данъци върху автомобилите и частите, произведени в САЩ\", предаде Франс прес.", "date": "2019.12.15", "title": "Китай отменя времено допълнителни мита върху някои американски стоки"}
{"url": "https://www.24chasa.bg/novini/article/7978913", "text": "Индексът на тържищните цени /ИТЦ/, който отразява цените на хранителните стоки, се повиши тази седмица с 2,17 на сто, до 1.508 пункта, съобщава Държавната комисия по стоковите борси и тържищата /ДКСБТ/. Преди година, в средата на декември 2018 г., ИТЦ е бил 1.422 пункта. Цената на оранжерийните домати се понижи тази седмица с 5,9 на сто - 2,24 лева за килограм, а цената на оранжерийните краставици се вдигна с 9,1 на сто, до 3,00 лева за килограм, предаде БТА.  Картофите поевтиняват със 7,1 на сто и се продават по 0,65 лева за килограм. Цената на морковите пада с 10,1 на сто и се търгуват по 0,66 лева за килограм. Зелето поевтинява с 1,8 на сто и се продава по 0,55 лв./кг. Ябълките поевтиняват с 1,8 на сто, до 1,12 лв./кг. Лимоните поскъпват с 1,4 процента и се продават по 2,17 лева за килограм. Бананите се търгуват по 2,15 лева за килограм. Портокалите вървят по 1.33 лева за килограм, а мандарините - по 1,55 лв. /кг. Кравето сирене поевтинява с 1,1 на сто и се търгува по 6,21 лв./кг; кашкавалът, тип \"Витоша\", се купува по 10,59 лв./кг. Олиото поскъпва с 2,5 на сто и се продава по 2,05 лева за литър. Пакетче краве масло от 125 грама се продава по 2,28 лева. Пилешкото замразено месо поевтинява с 1,0 на сто и се търгува по 4,04 лева за килограм на едро в края на седмицата. Захарта се търгува по 1,24 лв./кг. Брашното, тип \"500\", се продава средно по 0,95 лева/кг. Цената на ориза се повишава с 1,5 на сто, до 1,99 лева за килограм. Яйцата се продават средно по 0,21 лева за брой.", "date": "2019.12.15", "title": "Индексът на тържищните цени на хранителните стоки се повиши с 2,17 на сто"}
{"url": "https://www.24chasa.bg/novini/article/7978925", "text": "Земетресение с магнитуд 6,9 разтърси Филипините, предадоха световните агенции, като се позоваха на американския Геофизичен институт. Епицентърът на труса е бил на 56 километра югозападно от град Давао, на дълбочина от 53 километра, предаде БТА.  Няма данни за разрушения и материални щети към този момент. Не е издадено и предупреждение за цунами.", "date": "2019.12.15", "title": "Земетресение с магнитуд 6,9 разтърси Филипините"}
{"url": "https://www.24chasa.bg/novini/article/7978945", "text": "\"Имаме над 10 000 жалби от граждани, над 23 000 души са минали през приемната, обадили са се по телефона\", каза пред  националният омбудсман Диана Ковачева. Тя обясни, че пътува из страната и се опитва да бъде близо до хората. Ковачева каза, че в петък е изпратила препоръка до министъра на регионалното развитие с настояване в кратки срокове да станат решенията за алтернативно водно осигуряване и също така гражданите да бъдат ежедневно информирани за мерките, които се вземат. Още през месец октомври тя е сезирала КЕВР и Министерството на околната среда и водите. Тя е напомнила на министъра, че в цялата страна има проблем с лошото качество на водата. По нейно мнение е необходима промяна в Наредба №4, защото в момента няма процедура, ако от чешмата ви потече кмръсна вода, да се площа по-ниска цена. \"Цената на водата трябва да бъде социално поносима, но в същото време качеството й трябва да бъде добро\", каза Диана Ковачева.  Липсата на ефективност на ВиК дружествата и надвишаването на лимитите са сред причините за кризата в Перник, каза омбудсманът.", "date": "2019.12.15", "title": "Диана Ковачева: Имаме над 10 000 жалби от граждани, над 23 000 души са минали през приемната"}
{"url": "https://www.24chasa.bg/novini/article/7978954", "text": "Британски турист е убит, а синът му е ранен, по време на престрелка от заподозрени за грабеж в Буенос Айрес, съобщи БГНЕС. Двамата мъже, на възраст 50 и 28 години, бяха откарани в болница след нападението пред хотела им в аржентинската столица. Бащата бе прострелян в гърдите и почина, докато синът му получи рана в бедрото. Твърди се, че мъжете са пострадали в престрелка и са били улучени от бандити с мотоциклет близо до входа на хотел Faena Art, в крайбрежния район Пуерто Мадеро в Буенос Айрес, около 11:00 местно време. Над 111 000 британски граждани посетиха Аржентина през 2018 г., според Министерството на външните работи.", "date": "2019.12.15", "title": "Убиха британски турист при престрелка в Аржентина"}
{"url": "https://www.24chasa.bg/novini/article/7979007", "text": "Полицията в югозападната провинция Юннан е арестувала трима заподозрени и конфискувала 133,2 кг метамфетамин, съобщават местните власти, цитирани от След получен сигнал в средата на септември, че трафиканти са транспортирали наркотици в Китай през границата с цел продажба, полицията в община Лунлин, град Баошан е сформирала работна група, която да разследва случая, информират от офиса на Комисията за борба с наркотиците на провинция Юннан. В края на продължилото повече от два месеца разследване полицията е заловила заподозрените на границата с Мианмар на 6 декември, които са пренасяли седем торби с метамфетамин в кола. Благодарение на залавянето, полицията е успяла да разбие наркобанда, която от дълго време е внасяла наркотици в Китай. Юннан е основен фронт в битката на Китай с наркопрестъпността, тъй като граничи със „Златния триъгълник\", известен с огромния обем на производството и трафика на наркотици.", "date": "2019.12.15", "title": "Китайската полиция е конфискувала 133 кг наркотици в гранична провинция"}
{"url": "https://www.24chasa.bg/novini/article/7979036", "text": "Две български гражданки бяха арестувани в Милано заради светкавичен обир на кипърска студентка, пишат италианските издания \"Кориере дела сера\" и \"Джорно\", предаде БТА.  Двете жени, съответно на 38 и на 43 години, били заподозрени, че са обирджийки от патрулиращи полицаи, които ги проследили до магазин за обувки на централната улица \"Данте\". Двете жени влезли там и едната взела обувки, преструвайки се, че иска да ги пробва. Тя се настанила на диванчето за пробване до 22-годишна кипърска студентка, която пробвала в този момент обувки и била оставила чантата си без наблюдение. Тогава обирджийката за 20 секунди отворила ципа на чантата и взела портмонето, намиращо се вътре. После двете жени напуснали магазина набързо, но веднага били заловени от наблюдаващите ги полицаи, които после върнали откраднатата сума (45 евро) на обраната студентка.", "date": "2019.12.15", "title": "Арестуваха две българки в Милано заради обир на кипърска студентка"}
{"url": "https://www.24chasa.bg/novini/article/7979049", "text": "Преводите в евро до страни от Eвропейския съюз поевтиняват с до 10 пъти. Съгласно нова директива, българските банки трябва да изравнят таксите си за преводи в чужбина с тези в рамките на страната., предаде  Ако не го направят в срок, рискуват да бъдат глобени с до 200 000 лева. Още през март тази година Европа направи тази препоръка към България, но голяма част от родните банки все още не са предприели нужните стъпки.  Новината зарадва потребители на родни банки с близки в чужбина. По-скъпо ще остане изпращането на средства извън зона SEPA, която обхваща Исландия, Лихтенщайн, Новрегия, Щвейцария и Монако. „Това на практика означава, че когато пращаме пари от България в чужбина, таксите ще бъдат намалени около 10 пъти. До сега средната такса за тези преводи е около 30 лева, а след въвеждане на европейската директива ще бъде около 3 лева, колкото струва и превода на пари в България между български банки”, поясни Христо Бошнаков, служител във финансовия сектор. Мениджъри на големи банки у нас заявиха, че ще спазят регламента за изравняване на таксите, като няма да повишават тези за преводи в лева. Много от тях изчакват да направят промените в последни момент, а загубите се очаква да бъдат големи. За да компенсират дефицита, финансовите институции ще увеличат други такси за обслужване. „Ясно е, че когато една такса отпадне, банките и финансовите институции трябва да намерят баланс за да компенсират тази загуба. Това може да бъде чрез по висока такса за обслужване на клиенти, предлагане на нови продукти с висока клиентска удовлетвореност и други механизми, които да помогнат на банките да намерят равновесие”, каза Ирина Цочев, банков мениджър. Пътуващите зад граница също ще бъдат облагодетелствани, защото таксите за теглене от банкомат следва да бъдат същите като в България. „Френските клиенти са много по взискателни към своите банки. Това се дължи на ред причини. На първо място е тяхната култура и манталитет. Французите виждат своите банки като равнопоставени партньори и това им дава възможността да изискват по-добри условия за себе си. Втората причина е, че французите имат много по богат избор, което дава възможност да изискват все по-добри условия и ниски такси .Банките от своя страна са длъжни да удовлетворяват тези искания за да запазят своите клиенти”, каза още Христо Бошнаков. Бъдете взискателни и влагайте спестяванията си в различни финансови институции. Така възможността да избегнете евентуални рискове е по-голяма, съветват специалисти. „След влизането в сила на тази директива, беше сложен таван на размера на таксите за презграничните преводи. Ако искаме да преведем към Париж 500 евро, преди това щеше да ни струва около 30, евро. Сега обаче това ще ни струва от 3 до 5 лв.”, каза финансовият анализатор Десислава Николова. Тя допълни обаче, че наистина ще има увеличение на някои от банковите такси. „Услугите поскъпват от няколко години. Най-често се променя размера на месечната такса за поддръжка на сметка”, каза още финансовият анализатор.", "date": "2019.12.15", "title": "Банковите такси за преводи в чужбина поевтиняват"}
{"url": "https://www.24chasa.bg/novini/article/7979020", "text": "Китайският луноход „Юту 2\" постави рекорд за най-дълго опериране на Луната, до момента повече от 11 месеца, съобщиха от Центъра за лунни изследвания и космически програми към Китайското държавно космическо управление, предаде  Луноходът кацна на далечната страна на Луната със сондата „Чан'ъ 4\" на 3 януари, 2019 г. Той е изминал общо 345,059 метра по повърхността, извършвайки научна работа върху неизследвана територия. Движещ се бавно, но стабилно, „Юту 2\" се очаква да продължи мисията си на Луната и извърши повече научни открития. Луноходът и сондата приключиха работа на 12-я лунен ден и преминаха в спящ режим за лунната нощ на 3 декември. Денят на Луната се равнява на 14 дни на земята, със същата продължителност е нощта. Преди „Юту 2\", съветският „Луноход 1\", който кацна там през 1970 г., държеше рекорда за най-дълъг период на опериране, общо 321 дни или 10 месеца и половина.", "date": "2019.12.15", "title": "Китайският луноход с рекорд за най-дълга експлоатация на лунната повърхност"}
{"url": "https://www.24chasa.bg/novini/article/7979069", "text": "Росица, майка на 9-годишния Стефан, който почина, е напуснала дома си в Кардам преди дни и не се знае къде е, съобщава в. \"Монитор\". Вили Димитрова, инициатор на благотворителната кампания за събиране на средства за подпомагане на многодетното семейство от Кардам, написа във фейсбук: \"Бясна съм... Росица, майката на децата е избягала преди дни... Оставила ги е без парите от детски дори... В момента мислим да направим това, което е най-добре за децата - мислим... Научихме и че са давани пари на ръка на майката, които не са стигнали ни до децата, нито до бабата и дядото! Помощ ще ни трябва за ремонт! Като направят проекта,ще Ви уведомим! Не се отказвайте,да помагате, правим го за децата!!! Пари по никакъв повод на ръка - само в кутия или сметката!!! Предколедно.... Мисля, че е редно да знаете всички!\" Пред \"Монитор\" Димитрова разказва: „Научих ужасната новина от бабата. Днес бяхме на тържество на децата в първи клас в училище. Росица я няма от няколко дни. Никой не знае къде е. Оставила е дори децата без детските надбавки. Взела е тях и още 600 лева от картата на мъжа си – парите са от изравняване на заплатите му“. Оказало се се, че Росица не е разведена, а съпругът й е в затвора. След всички експертизи стана ясно, че причина за смъртта на Стефан е отравяне с фосфин. Отровният газ бил в таблетки срещу гризачи, които пък били открити в направени дупки в стената, замазани отгоре с кал.", "date": "2019.12.15", "title": "Изчезнала майката на починалото дете от Кардам"}
{"url": "https://www.24chasa.bg/novini/article/7979067", "text": "„Голяма част от делегатите на извънредния събор гласуваха да бъдат дадени права за подписването на рамковия договор. Това означава, че представителите на съсловието намират позитиви и затова са гласували по този начин”. Това заяви пред   д-р Гергана Николова, член на УС на Българския лекарски съюз. „Постигнахме отпадането и излизането извън регулативния стандарт, извън тези рамки, в които сме вкарани, като направления и пари за изследвания. До тази година имахме право на определен брой пари и изследвания. Без значение дали пациентът е дошъл за профилактичен преглед, той не може да бъде осъществен, когато няма ресурс. Оттук нататък с този рамков договор изследванията, които се полагат за профилактика, ще бъдат извън лимит”, посочи д-р Николова. Гергана Николова коментира и предложението родителите да плащат такса от 1 лв. за преглед на децата. „Това стои на дневен ред и ще продължава да стои. Детското здравеопазване е тотално недофинансирано. Тази такса ще реши много проблеми, защото повечето лекари, които преглеждат деца закриват практиките си. Те не могат да ги поддържат, не издържат финансово”, заключи тя.", "date": "2019.12.15", "title": "Лекар: Детското здравеопазване е тотално недофинансирано"}
{"url": "https://www.24chasa.bg/novini/article/7979025", "text": "Китай е отпуснал над 1 милиард юана (143 милиона долара) от 2011 г насам за развиващите се страни в борбата им с климатичните промени, съобщи официално лице в рамките на годишната конференция на ООН за климата в Мадрид, предаде  Джао Инмин, заместник министър на екологията и околната среда каза, че до момента Китай е подписал меморандум за разбирателство за сътрудничество в областта на климата с 33 развиващите се държави. Предоставил е обучение и на 200 официални лица и специалисти от 120 държави, работещи в сферата на околната среда и справянето с климата. „Климатичните изменения са огромно предизвикателство за оцеляването и развитието на човечеството, те са спешна заплаха, която грози целия свят. Развиващите се държави са най-големите жертви на тези климатични промени\", каза заместник министърът на форум за сътрудничеството по климата „Юг-Юг\". Мероприятието се фокусира върху обмена на ресурси, технологии и знания между развиващите се държави. Освен неблагоприятните ефекти от глобалното затопляне, тези държави са изправени и пред неотложни задачи като насърчаване на развитието, изкореняване на бедността и подобряване на медицинските услуги, каза още той. „Трябва да се обединим и споделим опита си, за да насърчим прогреса на глобалната цивилизация и изградим общество на споделена съдба\", подчерта още заместник министърът.", "date": "2019.12.15", "title": "Китай продължава да помага на развиващите се страни в справянето с климатичните промени"}
{"url": "https://www.24chasa.bg/novini/article/7979089", "text": "\"Изнасял съм оръжие, но произведените от нашата фирма изделия нямат и една десета от това, което е изнесено. За една десета да се убиват хора не виждам смисъл. Толкова малко е че не може да е водещо да се случи такъв акт. Въпросът е кой и каква информация е подал на руснаците”, кaза пред   оръжейният производител Емилиян Гебрев относно опита да бъде отровен през 2015 г. Преди седмица Гебрев коментира по bTV, че все още не знае кой се е опитал да отрови него и още двама души през 2015 г. Не бил информиран и дали разследването по случая у нас продължава. 5 дни по-късно прокуратурата отговори с официално прессъобщение: „Една от версиите, по които се работи, е че опитите за убийство са свързани с износ на оръжие и боеприпаси за Украйна (за Министерство на отбраната и за Министерство на вътрешните работи – Национална гвардия на Украйна) - през декември 2014 г., януари 2015 г. и март 2015 г. Към април 2015 г. от страна на Емилиян Гебрев не са били предприемани действия, свързани с придобиване на предприятието \"Дунарит\", поради което твърденията в тази насока и соченето на такива действия като повод за покушението са лишени от основание\".", "date": "2019.12.15", "title": "Гебрев: Изнасял съм оръжие, но малко, не може да е водещ повод за отравянето"}
{"url": "https://www.24chasa.bg/novini/article/7979098", "text": "Детето, пострадало при инцидента на бул. \"Драган Цанков\" в четвъртък вечерта, е в стабилно състояние и няма опасност за живота му, съобщи директорът на УМБАЛ \"Св. Анна\" д-р Славчо Близнаков пред журналисти днес. Детето е в ясно съзнание, контактно, адекватно, храни се през устата. Състоянието му позволява да се пристъпи утре към първата от възстановителните операции, която е за лицево-челюстните травми. След допълнителни снимки и изследвания ще се прецени дали да се направи ортопедична операция във вторник за слагане на имплант на мястото на счупване на предмишницата. Няколко дни след извършването на двете операции детето може да бъде изписано. Друго пострадало дете, което е било пешеходец около зала \"Арена Армеец\" и е пациент на болницата, също е в добро състояние.", "date": "2019.12.15", "title": "Детето, блъснато от кола на НСО, е в стабилно състояние"}
{"url": "https://www.24chasa.bg/novini/article/7978804", "text": "У нас от днес влиза в сила новата схема за движение на влаковете, предаде  Според новата транспортна схема ще бъдат увеличени пътническите композиции по някои направления. Влаковете с голям брой пътници като между София и Перник ще са на по-чести интервали. Два часа по рано тръгват международните влакове до Букурещ и Истанбул. Бързият влак до Бургас вече ще се движи всеки ден. Част от промените са свързани с искания на редовни клиенти, а други - с повишаване рентабилността на превозите и ефективното използване на наличния подвижен състав.", "date": "2019.12.15", "title": "Влиза в сила новата транспортна схема на БДЖ"}
{"url": "https://www.24chasa.bg/novini/article/7978813", "text": "Издирвателните екипи се завърнаха днес от новозеландския остров Уайт с празни ръце, след като не успяха да намерят телата на двамата души, които все още са в неизвестност след изригването на вулкана, разположен край източното крайбрежие на Северния остров, предаде ДПА, цитирана от БТА.  Броят на жертвите нарасна до 16 души, след като днес починаха двама от ранените - един в болница в Нова Зеландия и един от репатрираните в Австралия. Министерството на здравеопазването съобщи, че 14 души души с изгаряния продължават да бъдат лекувани в четири болници в Нова Зеландия, а 13 са прехвърлени в Австралия, в Сидни и Мелбърн. Десет от тези в Нова Зеландия остават в критично състояние. Втората издирвателна операция по суша на новозеландския остров Уайт днес не успя да локализира телата на двете последни жертви на вулканичното изригване, предаде Асошиейтед прес. Два четиричленни екипа бяха спуснати на острова с хеликоптер тази сутрин и претърсиха участъка, където се смяташе, че е най-вероятно да се намира едно от двете тела. Екипите, носещи тежко защитно облекло, използваха дихателни апарати, които им позволяваха да остават на терена само по 75 минути. Те не откриха нищо и бяха върнати на Северния остров, за да преминат деконтаминация, след като бяха изложени на токсична пепел и газове. По-късно днес водолазите ще продължат издирването във водите около Белия остров въпреки нулевата видимост, която им попречи вчера. Официално жертвите са 15 и полицията оповести имената на петтте жертви, които са идентифицирани - четирима австралийци и един новозеландец. /", "date": "2019.12.15", "title": "Нарастна броят на жертвите от вулканичното изригване в Нова Зеландия"}
{"url": "https://www.24chasa.bg/novini/article/7978826", "text": "Кралица Елизабет ще представи в четвъртък законодателната програма на премиера Борис Джонсън, включваща обещание да върне в парламента законопроекта за оттеглянето от ЕС (EU Withdrawal Agreement bill) преди Коледа, съобщи премиерската канцелария, цитирана от Ройтерс и БТА.  Речта на кралицата, написана от правителството, представя подробно всички законопроекти, които то планира да прокара през предстоящата година. Монархът я прочита от трона в позлатената зала на Камарата на лордовете. Тазседмичната реч ще бъде втората за кралицата за два месеца. Тя вече прочете една на 14 октомври, малко преди да бъдат свикани предсрочните избори, след продължителната безизходица в парламента по правителствения план за Брекзит. Октомврийската реч изложи 22 нови проектозакона, сред които няколко, предвиждащи по-твърдо отношение към престъпници-чужденци и извършители на сексуални престъпления, и нови мерки за защита на жертви на домашно насилие. Канцеларията на премиера вчера обеща приемственост на новата реч с тази от октомври, с някои допълнения за укрепване на съдебната система и законопроект за многогодишна рамка за финансиране на Националната здравна служба. Главният пироритет обаче ще бъде осигуряването на парламентарно одобрение за текста, който ще изведе Велрикобритания от Европейския съюз, или както заяви Джонсън в петък, Обединеното кралство ще напусне ЕС на 31 януари - \"никакви \"не\", \"но\" или \"може би\". Речта на кралицата ще включва също планове за осигуряване на по-добро обслужване в железопътния транспорт, за по-голяма защита за наемателите, както и забрана за местните власти да бойкотират продукти от други страни, например Израел.", "date": "2019.12.15", "title": "Кралица Елизабет II ще представи програмата на премиера Джонсън в четвъртък"}
{"url": "https://www.24chasa.bg/novini/article/7978839", "text": "Младата климатична активистка Грета Тунберг се извини, задето казала, че политиците трябва да бъдат \"изправени до стената\", след като я упрекнаха, че думите й призовават към насилие, предаде Асошиейтед прес, цитирана от БТА.  16-годишната шведска ученичка използва израза в реч пред млади активисти в италианския град Торино в петък. По-късно Тунберг заяви, че е превела буквално израза от шведски, а в Швеция изразът означава да поставиш някого натясно с трудни въпроси. Някои десни гласове в социалните медии обаче интерпретираха думите й като призив за насилиие срещу политици. \"Така става, когато импровизираш речи на друг език, но разбира се, аз се извинявам, ако някой е разбрал това погрешно\", написа Тунберг в Туитър днес. Пред младежите в Торино тя заяви, че световните лидери се опитват да избягат от отговорностите си в борбата с климатичните промени. \"Трябва да се погрижим да не успеят да го направят. Ще се погрижим да ги изправим до стената и да ги принудим да си свършат работата и да защитят нашето бъдеще\", каза тя. В туит вчера Тунберг обясни, че тя и младежкото движение, което е вдъхновила, са против всяка форма на насилие. \"Това се подразбира от само себе си, но аз все пак ще го кажа\", написа тя.", "date": "2019.12.15", "title": "Грета Тунберг се извини за коментар за политиците, изтълкуван като призив към насилие"}
{"url": "https://www.24chasa.bg/novini/article/7979123", "text": "Френската актриса от датски произход Ана Карина, най-известна с ролите си във филми на режисьора Жан-Люк Годар, почина на 79-годишна възраст от рак, предаде Франс прес, цитирана от БТА.  През 60-те години на миналия век актрисата с бледо лице и големи синьо-сиви очи се снима в седем филма на Годар, тогава неин партньор и в живота. Карина е позната с ролите си в \"Жената си е жена\", \"Клео от 5 до 7\", \"Да живееш живота си\", \"Алфавил\", \"Китайска рулетка\". Освен като актриса, Ана Карина се изявява и като певица, със съвместни изяви със Серж Генсбур.", "date": "2019.12.15", "title": "Актрисата Ана Карина почина на 79-годишна възраст"}
{"url": "https://www.24chasa.bg/novini/article/7979141", "text": "Подобрява се състоянието на 14 г. момиче, което пострада при ПТП на бул. \"Вапцаров\" в петък вечер. Дежурните лекари съобщават, че то е в стабилно състояние и нормален пост-оперативен период. С него работи рехабилитатор. Неговото лечение продължава в Детската травматология на \"Пирогов\", информира от \"Пирогов\".  Припомням, че през нощта срещу събота то беше оперирано от детския ортопед-травматолог д-р Явор Пукалски.", "date": "2019.12.15", "title": "Подобрява се състоянието на момичето, блъснато от джип в петък вечер"}
{"url": "https://www.24chasa.bg/novini/article/7979176", "text": "За трети пореден ден температурите в Западна Австралия достигнаха 40 градуса по Целзий, влошавайки положението с излезлите извън контрол пожари северно от град Пърт, предаде ДПА, цитирана от БТА.  От сряда пожарникари се опитват да се справят с пожар в Янчип, на около 56 километра от Пърт. Огнената стихия там унищожи досега 12 000 хектара. Пожарникарските екипи са подпомагани от самолет-цистерна Боинг 737, който е най-големият самолет за противопожарна борба в страната и който беше пратен в Западна Австралия от щата Нов Южен Уелс, където още не могат да бъдат потушени 106 пожара. Днес Сидни отново бе обгърнат в смог заради бушуващите наоколо огнени стихии. Изключително горещото време се очаква да влоши обстановката в идната седмица. Австралийската метеорологична служба предупреждава, че Австралия може следващата седмица да преживее най-горещия ден, откакто се водят статистиките. Сегашният рекорд е 50,7 градуса по Целзий.", "date": "2019.12.15", "title": "За трети пореден ден температурите в Западна Австралия достигнаха 40 градуса по Целзий"}
{"url": "https://www.24chasa.bg/novini/article/7979254", "text": "Министър-председателят Бойко Борисов коментира идеята на собственика на \"Лудогорец\" Кирил Домусчиев системата ВАР да бъде въведена на футболните стадиони в България с паричната помощ на държавата. На последното заседание на Изпълнителния комитет към Българския футболен съюз беше учредена комисия за закупуването и въвеждане в експлоатация на системата. На пресконференция след срещата Домусчиев предложи малките клубове да получат финансова помощ, за да могат да въведат ВАР и на техните стадиони, предаде  Според Борисов, за подобна крачка е нужно одобрението на голяма част от данъкоплатците. \"Държавата е на всички хора. Нали затова се борихме за демокрация. Като кажеш \"държавата\" - това не са други хора. Това е твоята държава, твоите пари, твоите данъци. Въпросът е дали българските данъкоплатци са съгласни да дадат пари за слагане на системата ВАР по българските стадиони. Защото президентите не желаят сами да си я сложат, а искат да се наричат с гръмките думи президенти, каза Борисов след Годишния форум за устойчивост на Западните Балкани. ", "date": "2019.12.15", "title": "Бойко Борисов: Съгласни ли са данъкоплатците да сложим ВАР?"}
{"url": "https://www.24chasa.bg/novini/article/7979282", "text": "Вицепремиерът и министър на външните работи Екатерина Захариева пристигна на летище “Барахас” в Мадрид. Тя ще участва в 14-та среща на министрите на външните работи на Форума „Азия-Европа“ (АСЕМ), информира Външно министерство.  Срещата ще бъде председателствана от новия Върховен представител на ЕС по въпросите на външните работи и политиката на сигурност Жозеп Борел. По време на първата работна сесия министър Захариева ще бъде водещ говорител. Министрите на външните работи ще обменят мнения относно начините за укрепване на сътрудничеството в широк кръг от области, като съсредоточат вниманието си върху следните централни теми: целите на ООН за устойчиво развитие, изменението на климата, предизвикателствата пред сигурността, равенството между половете и овластяването и ролята на жените за мира и сигурността, устойчивата свързаност. В рамките на форума Екатерина Захариева ще има двустранни срещи с министрите на външните работи на Виетнам Фам Бин Мин, на Казахстан - Мухтар Тлеуберди и на Република Корея Канг Кьонг-Хуа. С министъра на външните работи на Кралство Тайланд Дон Прамудвинай министър Захариева ще подпише междуправителствено споразумение за взаимно освобождаване от изискванията за притежаване на визи за краткосрочно пребиваване на притежателите на дипломатически и служебни/официални паспорти. Форумът Азия – Европа (АСЕМ) е създаден през 1996 г. като форма за диалог и сътрудничество между Европа и Азия с цел укрепване на връзките между двата континента. В АСЕМ участват 53 партньори, сред които 51 европейски и азиатски държави, ЕС и секретариата на Асоциацията на страните от Югоизточна Азия (АСЕАН). Партньорите от АСЕМ представляват 55% от световната търговия, 60% от световното население и 75% от световния туризъм.", "date": "2019.12.15", "title": "Захариева пристигна в Мадрид за среща на външни министри на 51 държави от Азия и Европа"}
{"url": "https://www.24chasa.bg/novini/article/7979291", "text": "След разследване и предприета в петък специализирана полицейска операция, в момент на предлагане на дрога на територията на хипермаркет в столицата, са задържани трима столичани – двама 35-годишни и един на 33 години Действията са осъществени от служители на сектор „Наркотици“ в ГДНП и колегите им от Пето РУ към СДВР, под наблюдението на прокуратурата. Тримата задържани били засечени в два автомобила и при вида на полицаите направили неуспешен опит да избягат. При последвалите процесуално – следствени действия в една от колите е открит кашон с 6 плика с тревиста маса, готови за продан - по предварителни данни веществото е нова дизайнерска дрога, наречена Пика, която е изключително агресивна и опасна. След претърсване в домовете на задържаните криминалистите намерили везна, вакуум машинка, бяло прахообразно вещество, реагиращо на кокаин и разпределено в различни разфасовки. И тримата са с криминалистически регистрации за взломни кражби и наркотици, като един от двамата 35-годишни е обявен за издирване с влязла в сила присъда. Според събраните до момента данни те са се занимавали с производство и разпространение на наркотици. По случая е образувано досъдебно производство, а материалите са докладвани на прокуратурата. С прокурорско разпореждане на двама от задържаните мярката за задържане е удължена до 72 часа, а издирваният е предаден на Главна дирекция \"Изтърпяване на наказанията\". Работата по документирането на престъпната им дейност продължава.", "date": "2019.12.15", "title": "Трима столичани са задържани в момент на предлагане на дрога"}
{"url": "https://www.24chasa.bg/novini/article/7979273", "text": "Осемнадесет са вече жертвите на изригването на вулкана на остров Уайт в Нова Зеландия, предаде Франс прес, като се позова на местната полиция. Уточнява се, че в тази цифра се включват и двама души, чиито тела все още не са открити. При изригването на вулкана на острова е имало 47 души, много от които чужди туристи. Двадесет и шест души са все още в болници в Нова Зеландия и Австралия, като голяма част от тях са в критично състояние.", "date": "2019.12.15", "title": "18 са вече жертвите на изригването на вулкана в Нова Зеландия"}
{"url": "https://www.24chasa.bg/novini/article/7979296", "text": "Момиченце на 6 години е загинало при рухването на стена по време на земетресението във Филипините, предаде Ройтерс, като се позова на Винсент Фернандес, кмета на филипинския град Матанао, предаде БТА.  Земетресението с магнитуд 6,7 разтърси Филипините по-рано днес. Епицентърът на труса е бил на 61 километра югозападно от град Давао на остров Минданао, на дълбочина от 28,2 километра.", "date": "2019.12.15", "title": "Момиченце е загинало в земетресението на Филипините"}
{"url": "https://www.24chasa.bg/novini/article/7979309", "text": "Международното летище в Хонконг отчете най-големия спад на броя на пътниците от над десетилетие през ноември, сочат публикуваните днес официални данни, цитирани от Ройтерс. През летището са преминали малко над пет милиона пътници, което е с 16,2 процента по-малко, отколкото преди година, посочва в съобщение летищният оператор Еърпорт оторити Хонконг (Airport Authority Hong Kong). Това е най-големият спад от юни 2009 година, когато броят на пътниците спадна с 18,7 процента според данните на сайта на службата за гражданска авиация на Хонконг, предаде БТА.  През предходните три месеца бяха отчитани понижения на бройката пътници от над 12 процента. От юни в Хонконг има протести, които понякога са придружени с насилие. Демонстрантите спряха дейността на летището за няколко дни през август.", "date": "2019.12.15", "title": "Хонконг отчете най-големия спад на броя на пътниците от десетилетие"}
{"url": "https://www.24chasa.bg/novini/article/7979346", "text": "Потъналият в края на ноември кораб в черноморското пристанище Мидия, близо до Констанца, превозващ над 14 хиляди овце, може да се окаже заплаха за екологията на местната екватория заради разлагащите се трупове, заяви министърът на здравеопазването на Румъния Виктор Костаке на пресконференция в Яш, съобщи ТАСС, цитирана от БТА.  Имахме много заседания на тази тема, ситуацията е сложна, критична. Знам, че министърът на вътрешните работи с всички заинтересовани министри търси решения, заявил Костаке, цитиран от Медиафакс. Това е биологичен риск, за който предупредихме от самото начало, каза министърът. Корабът, плаващ под флага на Палау, в трюма на който имаше 14 600 овце, потъна на 24 ноември. Спасени бяха само 254 животни. Румънското пристанище не разполага с необходимите технически възможности, така че е обявен търг за вдигане на потъналия кораб и докарването му до брега. Корабът тежи 635 тона. Досега интерес към търга проявиха две румънски компании и три чуждестранни. До 20 декември властите трябва да изберат компанията.", "date": "2019.12.15", "title": "Потъналият в Румъния кораб с 14 хиляди овце\nможе да навреди на екологията в района"}
{"url": "https://www.24chasa.bg/novini/article/7979376", "text": "Албанските власти арестуваха 9 души и издирват още 8, заподозрени за жертвите и разрушенията при земетресението в края на миналия месец. При труса от 6,4 по Рихтер рухнаха десетки сгради заради, броят на жертвите достигна 55. Общо 17 души – инженери, строители и чиновници, са разследвани за некачествено строителство и пропуски в контрола. Най-фрапиращите случаи са в Дуръс, където рухнаха цели сгради, докато съседните са невредими, предаде  В крайбрежния град са половината от всички жертви на земетресението. Тази нощ Албания беше разтърсена от нов трус със сила 4,5. Не се съобщава за разрушения и пострадали.", "date": "2019.12.15", "title": "Арестуваха 9 души в Албания за рухналите при труса сгради"}
{"url": "https://www.24chasa.bg/novini/article/7979390", "text": "България е четвърта в Европейския съюз по разходи на домакинство за храна и безалкохолни напитки. Това е равносметката на Евростат за 2018 г. Домакинството у нас отделя над 19% от парите си за храна и безалкохолни напитки. Изпреварват ни само Естония, Литва и Румъния. Най-малко харчат във Великобритания и Ирландия, предаде  През 2018 г. домакинствата в Евросъюза са похарчили 1 милиард и 47 милиона евро за храна и безалкохолни напитки – или 6,6% от БВП на ЕС. Сумата е третата най-голяма след разходите за жилището, вода, електричество, газ и транспорт. Похарчените пари на лице от семейството са средно 1700 лева на година.", "date": "2019.12.15", "title": "Четвърти сме в ЕС по разходи на домакинство за\nхрана и напитки"}
{"url": "https://www.24chasa.bg/novini/article/7979412", "text": "Заради повишаването на температурите у нас е възможно след години да отглеждаме пшеница не само в Добруджа, прогнозират учени. И още - да се грижим за култури, които не са характерни за нашите географски ширини, като киви например. Преди 40  Заради трайното затопляне у нас, освен киви и лимони, ще можем да отглеждаме и сортове грозде характерни за Южна Италия. Но да си мислим, че ще произвеждаме банани, портокали и разни други от типа на манго, това е в рамките на фантастиката, категоричен е проф. Валентин Казанджиев, \"Агрометеорология\" в НИМХ. А заради повишаването на температурите става по-труден добива на червена ябълка. Нейният цвят се получава само при по-ниски градуси. Според проф. Валентин Казанджиев, известните в миналото ярко червени ябълки ще бъдат розово червени. Фермери на юг казват, че разлика във вкуса между родното и чуждото киви има. „По- сладко е, по- сочно, докато вносните кивита от Нова Зеландия или от Гърция например, са по- кисели”, обяснява Костанидка Георгиева. Агрометеоролозите предупреждават, че времето може да ни изненада и с обилни валежи, и с периоди на засушаване.", "date": "2019.12.15", "title": "Заради глобалното затопляне: Отглеждаме киви\nи лимон, вместо червена ябълка"}
{"url": "https://www.24chasa.bg/novini/article/7979425", "text": "Търговските дружества, с които тютюнопроизводителите са сключили договори, ще продължат да изкупуват тютюн след 5 януари 2020 година. Това съобщи председателят на Националната асоциация на тютюнопроизводителите в България 2010/НАТ 2010/ Цветан Филев. Вече са изкупени около 90 на сто от количествата от едролистната сортова група тютюн \"Бърлей\" и близо 92 на сто от ориенталската сортова група \"Каба Кулак\". От сортовете \"Гръцка басма\" и \"Катерини\" са изкупени над 72 на сто, предаде БТА.  Според Цветан Филев през тази година няма проблеми с плащането на продукцията, която е с много добро качество.", "date": "2019.12.15", "title": "Тютюнът ще се изкупува и след Нова година"}
{"url": "https://www.24chasa.bg/novini/article/7979442", "text": "Десетки фенове на пловдивския „Локомотив” протестираха пред сградата на градската управа. Поводът е готовността на държавата да помогне за изграждането на стадион „Ботев”, известен като Колежа. Привържениците на черно-белите настояват да бъдат отпуснати и средства за стадион „Локомотив”. Три от трибуните там се нуждаят от сериозен ремонт, няма и нито една тоалетна. „Не сме против да се строи „Ботев”, но същата инвестиция трябва да се даде и за „Локомотив”, казаха феновете. Те са внесли и декларация при кмета Здравко Димитров, с която искат равнопоставеност на клубовете. Копие от документа е изпратено и до Министерския съвет. След протеста пред общината привъжениците на „железничарите” се отправиха на шествие към парк „Лаута”, където по-късно днес отборът ще играе с „Левски”. Заради мача цялата полиция под тепетата е вдигната на крак.", "date": "2019.12.15", "title": "Фенове на „Локо” на бунт, искат равенство на клубовете (снимки)"}
{"url": "https://www.24chasa.bg/novini/article/7979467", "text": "Тежка катастрофа между лек автомобил и ТИР е станала в района на Елхово. При инцидента има загинал човек, предаде  Инцидентът е станал около 11.30 часа днес. Челно са се ударили ТИР с румънска регистрация и лек автомобил, уточниха от областната дирекция на полицията. Починал е шофьорът на леката кола. Заради инцидентът временно бе ограничено движението по път I-7 Елхово – Лесово. То бе възстановено към 18 часа. ", "date": "2019.12.15", "title": "ТИР и кола се удариха в района на Елхово, има загинал"}
{"url": "https://www.24chasa.bg/novini/article/7979480", "text": "Хората с увреждания могат да останат без лична помощ от началото на следващата година. За да не стане това, до края на тази, всички желаещи ще трябва да подадат заявление за включване в програмата по Закона за личната помощ, предаде  От две години, единият от близнаците на Камелия Михайлова е с диагноза епилепсия. Момченцето получавало по 20 пристъпа на денонощие и тя трябва да бъде неотлъчно до него. Майката вече е подала документи, следващата година отново да бъде личен асистент на своя син. До края на годината хората с увреждания могат да подадат заявление, че искат да имат личен асистент по Закона за личната помощ в дирекциите „Социално подпомагане” по настоящ адрес. Само в област Монтана 690 души вече са подали заявление да имат личен асистент. „Има вероятност някои от тях да останат и без асистент, в зависимост от това кога са подали заявленията. Затова апелирам още сега тези хора с увреждания да побързат и подадат по настоящ адрес документ“, заяви Георги Цеков, директор на дирекция „Социално подпомагане” в Монтана.", "date": "2019.12.15", "title": "Част от хората с увреждания могат да останат без лична помощ"}
{"url": "https://www.24chasa.bg/novini/article/7979505", "text": "С над 40 процента е намалял броят на личните лекари у нас за последните 20 години. По данни на Националното сдружение на общопрактикуващите лекари те са малко над 4000. Проблем с липсата на лекари има в цялата страна, но най-голям е недостигът в Разград, Кърджали, Ловеч, Търговище и София, предаде  В пловдивска област общопрактикуващите лекари са 423. Сред тях е д-р Елена Отонова, която има практика в село Тополово. Обслужва още две села - Добралък и Яврово, които са високо в планината. \"Основните трудности са транспортът, пътят особено при зимни условия и времето, което ти отнема пътуването\", каза Д-р Елена Отонова - общопрактикуващ лекар. Пациентите на д-р Отонова са около 1400. Една от тях е Златка Тиледжикова от съседното село Леново, където лекар няма. Ако д-р Отонова обаче реши да прекрати практиката си, тя трябва да уведоми пациентите си и Здравната каса един месец по-рано. По информация от Здравната каса в Пловдивска област през юни близо 12 500 пациенти са сменили личния си лекар.", "date": "2019.12.15", "title": "За 20 години броят на личните лекари у нас е намалял с над 40%"}
{"url": "https://www.24chasa.bg/novini/article/7979914", "text": "Близо 54 000 души, което повече от половината на населението на италианския град Бриндизи, бяха евакуирани днес заради откриването на бомба от 1941 г. и необходимостта от нейното обезвреждане, предаде Франс прес. Това е най-голямата операция за евакуация заради бомба в Италия от края на Втората световна война насам, предава БТА. Бомбата с дължина метър и тегло над 200 килограма беше намерена на 2 ноември по време на ремонтни дейности на киносалон. Тогава строителна машина дори успя да повреди леко бомбата и така операцията по обезвреждането й стана още по-деликатна. Евакуацията бе извършена в радиус от над 1,5 километра от мястото, на което бе открита бомбата. В по-ограничен периметър от 500 метра беше прекъснато газоподаването. Въздушният трафик и железопътният трафик също са преустановени. Над 1000 членове на силите на реда и 250 доброволци от Гражданска защита участват в операцията. Според италианската агенция АДЖИ операцията по евакуация в града с население 87 000 е започнала вчера с прехвърлянето на 217 затворници от местния затвор към други заведения за задържане.", "date": "2019.12.15", "title": "54 000 бяха евакуирани от италиански град заради невзривен боеприпас"}
{"url": "https://www.24chasa.bg/novini/article/7979842", "text": "Съединените щати ще обявят тази седмица намерението си да изтеглят около 4000 войници от Афганистан, съобщават американски медии, цитирани от Франс прес. Преговорите между САЩ и талибаните бяха възобновени преди седмица в Катар, но бяха прекъснати в четвъртък след нападение срещу американската военно-въздушна база в афганистанския град Баграм, при което загинаха двама души, а десетки цивилни бяха ранени. В момента в Афганистан са разположени 13 000 американски войници, 18 години след началото на американската интервенция, последвала атентатите от 11 септември 2001 година в САЩ, за да бъде свален режимът на талибаните, укриващ Ал Каида, предава БТА. Телевизия Ен Би Си (NBC) вчера съобщи, че според трима бивши и сегашни американски представители администрацията на Доналд Тръмп възнамерява да обяви намерението си за изтегляне на 4000 войници от Афганистан. Двама от източниците посочиха, че някои войски ще бъдат предислоцирани по-рано от планираното, а други няма да бъдат заменяни след края на мисията им. Държавният департамент не отговори днес на молба на АФП за потвърждаване на тази информация. Пентагонът препрати запитването към Белия дом, който засега не е направил коментар. Проектоспоразумение от началото на септември предвиждаше постепенно изтегляне на американските войници, което е основното настояване на талибаните. В замяна те трябваше да се ангажират никога повече да не позволяват на терористи да действат от Афганистан и да започнат преговори с правителството в Кабул.", "date": "2019.12.15", "title": "САЩ изтеглят 4000 войници от Афганистан"}
{"url": "https://www.24chasa.bg/novini/article/7979952", "text": "Масов гроб с телата на 643 мирни жители е бил открит близо до иракския град Фалуджа в провинция Анбар, съобщи ТАСС, позовавайки се на телевизия Ал Арабия. Масовият гроб е от 2016 година, когато районът беше под контрола на бойците от терористичната организация Ислямска държава. Според властите погребаните са предимно от племето \"ал мухамад\", което изчезнало цялото по онова време и до ден днешен не се знае нищо за съдбата на членовете му, предава БТА. Сред жертвите има и деца. Екстремистите от Ислямска държава окупираха около една трета от територията на Ирак през лятото на 2014 година. През юни същата година те превзеха втория по големина град в страната, Мосул, и го обявиха столица на т.нар. халифат. През 2015 година с подкрепата на международната коалиция иракските правителствени сили започнаха мащабна кампания за освобождаване на превзетите от екстремистите райони. През декември 2017 година тогавашният иракски премиер Хайдер Абади обяви окончателното поражение на Ислямска държава.", "date": "2019.12.15", "title": "Откриха масов гроб с 640 тела в Ирак"}
{"url": "https://www.24chasa.bg/novini/article/7979970", "text": "Гръцкият премиер Кириакос Мицотакис призова Германия и другите държави от ЕС да приемат директно от остров Лесбос мигранти и търсещи убежище, предаде агенция Хина. \"Идеята е част от процедурите за одобряване на убежище да се проведе в други страни\", каза Мицотакис за \"Билд ам зонтаг\", предава БТА. Европейската система за одобряване на убежище и миграция трябва да се подобри, както обеща Европейската комисия, каза той и добави, че тежестта на този проблем трябва да се разпределя повече. Около 39 000 мигранти живеят в центрове и около тях на островите Лесбос, Хиос, Лерос и Кос, чийто капацитет е 7500 души. Притокът на мигранти в Гърция от съседна Турция отново е нараснал и над 37 000 души са наблъскани в лагери на островите, допълва вестникът.", "date": "2019.12.15", "title": "Мицотакис: Други страни от ЕС да вземат мигранти директно от гръцките острови"}
{"url": "https://www.24chasa.bg/novini/article/7979989", "text": "Премиерът на Великобритания Борис Джонсън планира да отстрани от длъжност министри, да слее министерства и да замени държавни служители с външни експерти, пише в. \"Сънди таймс\", цитиран от Ройтерс. Според източници на вестника Джонсън може да уволни до една трета от министрите си. Той планира да съсредоточи работата на правителството върху изпълнението на предизборните обещания, дадени на традиционно гласуващите за Лейбъристката партия избиратели в северната и централната част на Англия, които на парламентарните избори в четвъртък подкрепиха неговите консерватори, предава БТА. Министерството на Брекзита ще бъде закрито на 31 януари, когато Джонсън е обещал, че Обединеното кралство ще напусне Европейския съюз. Ще бъде създадено министерство на границите и имиграцията, което ще е отделно от министерството на вътрешните работи. Министерството на международната търговия и това на бизнеса ще бъдат слети.", "date": "2019.12.15", "title": "Борис Джонсън планира големи промени в правителството"}
{"url": "https://www.24chasa.bg/novini/article/7980008", "text": "Засега не изглежда да има нужда от налагане на воден режим в други населени места освен в Перник. Основната отговорност за проблема носят ВиК-дружествата. Това каза министърът на околната среда и водите Нено Димов в интервю за предаването „Неделята на Нова“ по NOVA. \"Решавайки проблема с битовото отопление и транспорта, ще решим проблема с мръсния въздух в страната. ", "date": "2019.12.15", "title": "Нено Димов: Няма нужда от воден режим в други градове"}
{"url": "https://www.24chasa.bg/novini/article/7980022", "text": "Палатков лагер пред Министерския съвет (МС) разпънаха протестиращите медицински сестри. Част от тях заявиха, че ще останат цяла нощ, за да изчакат премиера Бойко Борисов, съобщава  . По-рано днес медицинските сестри излязоха на национален протест и шествие, организирани от техния синдикат. Освен за спешна реформа в сектора на здравеопазването, сестрите настояват и за увеличение на заплатите им.", "date": "2019.12.15", "title": "Медицинските сестри разпънаха палатков лагер пред Министерския съвет"}
{"url": "https://www.24chasa.bg/novini/article/7980047", "text": "Съединените щати са експулсирали \"тайно\" двама китайски дипломати, опитали през септември да се промъкнат във военна база във Вирджиния, съобщи днес в. \"Ню Йорк таймс\", цитиран от Франс прес. Поне един от двамата е заподозрян от американските власти, че е агент на китайското разузнаване, допълни вестникът, позовавайки се на няколко анонимни американски източници, предава БТА. Двама служители на китайското посолство във Вашингтон, придружени от съпругите си, са отишли с кола до базата. На пропускателния пункт им е бил отказан достъп и им е било наредено да се върнат. Охраната ги е пуснала да влязат на територията на базата, за да направят обратен завой, но вместо да си тръгне, колата е продължила навътре в базата. В крайна сметка пътят им е бил преграден с камиони. Мотивът за този опит за проникване не е ясен, но по мнение на американски представители китайците са искали да проучат мерките за охрана на обекта. Дипломатите са казали, че са влезли погрешка, защото не знаели добре английски и не разбрали какво са им наредили. Това обяснение обаче не било убедително за американската страна и се стигнало до първото експулсиране на китайски дипломати от САЩ от над 30 години. Тази мярка не е била обявена официално и Китай не е експулсирал в отговор американски дипломати. Държавният департамент отказа коментар.", "date": "2019.12.15", "title": "САЩ експулсираха китайски дипломати,\nопитали да проникнат във военна база"}
{"url": "https://www.24chasa.bg/novini/article/7980063", "text": "Той обясни още, че управителят на ВиК Перник е подал докладна до кмета, че нивото на водата пада и има опасност от воден режим. „Язовирната стена е ремонтирана, изтеглени са 32 млн. лева за това Беше докарана фирма, която да използва водолази, тъй като ремонтът следва да се извършва в тази част, която е под водата. Уверенията бяха, че това по никакъв начин няма да попречи на нивото на водата в язовира”, отбеляза още прокурорът. По думите му обаче, според справка, която са дали от Министерството на околната среда и водите, през месеците май, юли и август са изпуснати над 7 млн. кубика от язовира. „В началото на септември двама депутати от Перник бяха направи ли запитване по време на парламентарния контрол.Тогава министър Аврамова каза, че има временно проблем с водата, като до края на годината нивото ще бъде възстановено. Не знам как е мислила, че ще стане”, каза още Николай Цветков. Цялата водопроводна мрежа е стара, самото законодателство също, отбеляза прокурор Николай Цветков. „МРРБ отговаря за стената на язовира, както и за цялата система, която отвежда водата до абонатите. МОСВ отговаря само за водата, която е в язовира. Всеки чака другия да свърши работа. Надолу по веригата също чакат някой да се разпореди за нещо”, каза той. По думите му безстопанственост има и когато не е упражнен достатъчно контрол, именно това ще се разследва от специализираната прокуратура. „На първо място трябва да образуват досъдебни производства и след това експертизите ще докажат всички нарушения. В Закона за водите е разпоредено както за директора на Басейнова дирекция, така и за шефа на ВиК, за общинските съвети също има разписано каква е отговорността, както и за областния управител и на края – за кмета”, обясни прокурорът. Според него това са хората, които на практика не са свършили нищо.", "date": "2019.12.15", "title": "Прокурор: Ще се разследва упражнен ли е контрол при водната криза в Перник"}
{"url": "https://www.24chasa.bg/novini/article/7980176", "text": "Първата фаза от търговското споразумение с Пекин, договорена в петък, е напълно готова въпреки необходимостта от превод и до две години ще увеличи два пъти американския износ за Китай. Това заяви пред телевизия Си Би Ес (CBS) постоянният търговски представител на САЩ Робърт Лайтхайзър, цитиран от Ройтерс. Лайтхайзър изтъкна, че сигурно ще има някои редакции по текста, но иначе той е напълно готов, предава БТА. Търговското споразумение е забележително, въпреки че не решава всички проблеми из основи, посочи търговският представител, цитиран от Франс прес. По думите му в документа не става въпрос само за селско стопанство, но има и елементи за защита на интелектуалната собственост, за технологиите, валутите, финансовите услуги. Лайтхайзър не посочи конкретна дата за подписването на споразумението, но в петък той спомена първата седмица на януари. Постигнатата в петък договорка между Вашингтон и Пекин позволи да настъпи примирие в търговската война между двете най-големи икономики в света, започнала през март 2018 година.", "date": "2019.12.15", "title": "Търговското споразумение между Пекин и САЩ е напълно готово"}
{"url": "https://www.24chasa.bg/novini/article/7980188", "text": "Шофьорът, който блъсна две момичета на столичния булевард \"Никола Вапцаров\", е криминално проявен. Това потвърдиха за   от МВР. Мъжът има две регистрации за самоуправство и даване на подкуп. Случаите са от преди повече от 10 години. След катастрофата в петък едното момиче загина, а другото е настанено в \"Пирогов\" в стабилно състояние. Част от разпитаните свидетели са разказали, че шофьорът може би е минал на червен светофар, научи още Нова тв от свои източници. Те обаче не са били категорични в твърденията си. От МВР уточниха, че проверяват всички версии. Разследването продължава.", "date": "2019.12.15", "title": "Шофьорът, блъснал две деца с джип, е криминално проявен"}
{"url": "https://www.24chasa.bg/novini/article/7980222", "text": "Колите ще са с екостикери до месеци. Автомобилите, които са от по-ниска екологична група, няма да се допускат в дните с превишени норми в централната част на градовете, съобщава  . Еко стикер ще помага да се различиват колите. На него ще се отбелязва екологичната група на всяка кола. В стикера ще бъде вграден и чип, който общинските камери ще улавят, за да засекат дали колата, която влиза в центъра на града, е от разрешената екологична група. Пунктовете за технически преглед ще издават стикерите след извършен преглед. Екокатегориите са 5. Идеята е тези от най-ниската група - евро 1 и 2, да не влизат в центъра на градовете в дните с високо замърсяване на въздуха. Стикерът с чип ще бъде поставян на предното стъкло.", "date": "2019.12.15", "title": "Ето как ще изглеждат екостикерите за колите"}
{"url": "https://www.24chasa.bg/novini/article/7980246", "text": "Шефът на пътното управление в Перник Петър Басмаджиев е бил заловен да шофира пиян в неделя сутринта при акция на Пътна полиция, съобщи местният сайт \"Мироглед\". Проверката с дрегер показала 1,6 промила алкохол в кръвта на чиновника. Законът предвижда от 1 до 3 г. затвор за това престъпление.  Очаква се Басмаджиев да бъде освободен от длъжност, съобщава Нова телевизия. Басмаджиев стана шеф на местното подразделение на АПИ едва преди месец. Беше и кандидат за общински съветник. Той е бизнесмен. Участвал е в приватизацията и като такъв е разкрит като агент на ДС с псевдоним \"Васко\". ", "date": "2019.12.15", "title": "Хванаха шефа на пътното управление в Перник да шофира пиян"}
