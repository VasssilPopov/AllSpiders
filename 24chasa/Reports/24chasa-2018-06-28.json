{"url": "https://www.24chasa.bg/novini/article/6935698", "text": "Проливни валежи - около 113 л/кв. м за една нощ, извадиха реките Черна и Бяла от коритата в Смолян и наводниха града. Огромно количество дъжд се изсипа и в Съединение. Улиците бяха като реки, залети са дворове, мазета и приземните етажи. Седем коли в Пловдив пострадаха при пороя, след като върху тях се стовариха изгнили дървета. Това предизвика у нас гръцкият циклон Нефели. Всяко от деретата към Смолян влачеше камъни, дърва и земна маса. След като Черна наводни кв. “Устово”, кметът Николай Мелемов обяви бедствено положение. В помощ на доброволците, гражданите и спасителите се включиха и военни от 101-и алпийски полк. “Участват 41 войници Пълнят чували с пясък и правят диги на опасни от наводнения точки из града”, каза командирът полк. Димитър Кацаров.   Земна маса затвори за часове новия обходен път край село Тикале. Така изходът към Мадан, Кърджали и Златоград бе блокиран. В същото време свлачища затвориха и пътя Смилян - Чокманово, през който е товарният трафик на региона. Пътищата към няколко села в община Чепеларе също бяха засипани и се разчистваха. Всички реки застрашително повишиха нивата си, но най-големи проблеми създадоха Бяла и Черна. Река Черна мощно излезе от коритото си и наводни по протежението си града. Околовръстното на Смолян бе затворено от наноси от реката. Километри по шосето бяха осеяни със строителни материали - фибран, цимент, палети, тухли, дъски и камъни.   По обяд кризисният щаб призова гражданите да не се движат в ниските части на града, разположени по поречието на Черна. И Чепеларе обяви бедствено положение, след като едно от деретата заля главния път Смолян - Пловдив. “Най-големият проблем е свлачището на пътя за Пловдив, парализира цялата област”, каза кметът Славка Чакърова. “Навсякъде в областта има щети от пороите, но най-сериозно е положението в Смолян и Чепеларе. Нивото на язовирите не е застрашително”, каза областният на Смолян Недялко Славов. “Беше страшно. Небето се продъни. Молехме се да не ни отнесе”, изплашени разказваха жителите на Съединение. Някои бяха качили   кокошките по терасите, за да не се издавят. “За 3 дни се изляха 100 л/кв. м”, каза кметът Атанас Балкански. Цялата техника на общината бе изкарана, за да прокопава канавки към полето, тъй като в Съединение няма канализация. До 20 дни кметът ще внесе проект в комисията по бедствията и авариите за изграждане на система за дъждовната вода. Проливният дъжд в Пловдив причини наводнения на улици, подлези и магазини. Въпреки че в предишните дни шахтите бяха превантивно почистени, непрестанните дъждове са свлекли в тях земни наноси и кал и отново ги запушили. ", "date": "2018.06.28", "title": "113 литра дъжд на квадратен метър за нощ извадиха Черна и Бяла от коритата, Смолян под вода (Обзор)"}
{"url": "https://www.24chasa.bg/novini/article/6935836", "text": "Турският министър на вътрешните работи съобщи днес, че е забранил на местни представители на главната опозиционна Народнорепубликанска партия /НРП/ да присъстват на погребения на турски войници, като обвини партията, че подкрепя кюрдските бойци, предаде Ройтерс. Тази мярка е предприета няколко дни, след като президентът Реджеп Тайип Ердоган спечели нов петгодишен мандат, а неговата управляваща Партия на справедливостта и развитието /ПСР/ и съюзниците й националисти си осигуриха парламентарно мнозинство на избори, които разкриха дълбокото политическо разединение в Турция, отбелязва агенцията, предава БТА> Предполага се, че Ердоган, който получи нови правомощия според поправките, внесени в конституцията, ще продължи твърдата си линия срещу кюрдските бунтовници и партиите, които по негова преценка са благосклонни към тях. Вътрешният министър Сюлейман Сойлу каза, че местните ръководители на НРП няма да бъдат допускани на погребения на войници, които са често явление в Турция заради продължаващата десетки години борба с бунтовниците от поставената извън закона Кюрдска работническа партия /ПКК/. Сойлу предложи вместо това представителите на НРП да ходят на погребенията на бойците от ПКК, убити от турските сили. Някои от избирателите на НРП заявиха преди президентските и парламентарни избори в неделя, че ще подкрепят прокюрдската Демократична партия на народите /ДПН/, за да й помогнат да надхвърли 10-процентния праг за участие в парламента. ДПН спечели близо 12 процента. Говорителят на НРП Бюлент Тезджан реагира остро на забраната на Сойлу, като заяви, че тя разединява обществото и провокира конфликти. Сойлу нападна днес и ДПН, като я обвини, че стои зад убийството на наблюдател на изборите от ПСР - обвинение, отхвърлено гневно от ДПН.", "date": "2018.06.28", "title": "Турция забрани опозицията да присъстват на погребения на войници"}
{"url": "https://www.24chasa.bg/novini/article/6935821", "text": "Румънските власти съобщиха, че 21-годишен студент е бил хоспитализиран, след като се качил върху влак, за да си направи селфи, и получил силен токов удар, предаде Асошиейтед прес. Говорителката на полицията Елена Велтер съобщи, че тази сутрин студентът по теология се изкатерил на покрива на спрял влак на гара в Централна Румъния. После той се опитал да си направи селфи с мобилния си телефон. Велтер каза, че младежът докоснал електрически кабел и бил изхвърлен на земята от токов удар. Той бил откаран в близката болница с тежки изгаряния и наранявания на черепа. Полицията води разследване, информира БТА. Миналата година 16-годишно момче почина в Румъния след токов удар при заснемане на селфи на покрива на влак.", "date": "2018.06.28", "title": "Румънски студент си направи селфи върху влак, получи токов удар"}
{"url": "https://www.24chasa.bg/novini/article/6935720", "text": "„Хубаво е да се говори истината – обвиненията срещу мен са, че съм внесъл ДДС”, каза бившият министър на здравеопазването Петър Москов пред  . Той коментира предстоящото дело за ваксините, както стана известно, по което е обвиняем. В студиото на предаването Москов показа документ от френската фирма, производител на ваксините, според който внесените от Турция бройки напълно отговарят на всички изисквания за производство, съхранение и транспортиране. Това е официален документ от тези по делото срещу него, изискан от ДАНС. „Защо около една година обясняваха на хората, че ваксините били опасни? Аз разбирам какво значи политическа злоба, но когато си играеш със страховете и здравето на децата, това касае националната сигурност”, категоричен е Москов. Той коментира, че е редно това да бъде проверено. По думите му говоренето против дарените от Турция ваксини може да доведе до бламиране на ваксинационния календар на страната и така хората да бъдат изложени на риск. Относно оставката на д-р Камен Плочев, Москов коментира, че щом той желае да се оттегли по здравословни причини, то това му искане трябва да се уважи. „Липсва синхрон обаче между министърът на здравеопазването и действията на НЗОК, защото тя трябва да бъде функция на Министерството на здравеопазването, в противен случай това не е ефективно за здравната политика”, смята той. Москов заяви, че не вижда политическа сила, която активно да заявява решения на належащите проблеми. Той потвърди, че обмисля създаването на нова дясна партия в съюз с партията на Валери Симеонов.", "date": "2018.06.28", "title": "Петър Москов: Обвиненията срещу мен са, че съм внесъл ДДС"}
{"url": "https://www.24chasa.bg/novini/article/6935857", "text": "Премиери, партийни лидери и еврокомисари от семейството на социалистите се обединиха около необходимостта от реформа на европейската политика за миграцията на координационна среща, организирана от ПЕС. Тя се проведе непосредствено преди Европейския съвет, който днес и утре ще обсъди последните развития по темата с оглед на поставения срок от Европейската комисия за намиране на консенсус до края на Българското председателство. Това съобщиха от ПЕС. \"През последните дни в публичния дебат за миграцията се налагат две основни тези. От една страна виждаме категоричен отказ за проява на каквато и да е солидарност от държави, оглавявани от десницата. От друга, се лансира идеята за заместване на общоевропейския подход с двустранни споразумения вътре в ЕС, както и с трети страни.\" Това заяви президентът на ПЕС Сергей Станишев след срещата, в която взеха участие и министър-председателите на Португалия, Швеция, Малта, Словакия, Испания, Гърция и Македония. \"Позицията на премиерите от семейството на ПЕС е категорична - миграцията се нуждае от цялостно европейско решение. Идеите, които са на дневен ред в Европейския съвет, са поредните мерки \"на парче\" и целят временно успокояване на страстите и отлагане на намирането на устойчив компромис. Това е от полза единствено за страните далеч от горещите точки по границите на ЕС, които не желаят никаква солидарност и преразпределение на бежанци. Този подход не само не решава проблеми, но и поставя в тежка ситуация държавите на първа линия, в това число България.\" Станишев коментира и предложенията за изграждане на центрове за настаняване на търсещи убежище извън територията на ЕС: \"Прехвърляне на отговорността на хипотетични трети страни, които всъщност нямат никакво желание за подобни сделки, е сякаш в отговор на вътрешнополитически проблеми в някои европейски столици, отколкото реален опит за намиране на решение. Рискуваме отново да поставим режими с противоречиви методи на управление в силна позиция по подобие на споразумението с Турция.\" \"Ставаме свидетели на голяма злоупотреба от популисти и националисти по темата. Пристигналите мигранти през последните месеци са в пъти по-малко в сравнение с предишни години и настоящата ситуация няма нищо общо с картината от 2016 г. ЕС трябва да намери солидно и работещо решение сега, за да не изпаднем в ситуация, в която всеки е сам за себе си при възникване на нови кризи.\", добави в заключение лидерът на ПЕС. В срещата участие взеха и: Антонио Коща, министър-председател на Португалия; Стефан Льовен, министър-председател на Швеция; Джоузеф Мускат, министър-председател на Малта; Петър Пелегрини, министър-председател на Словакия; Педро Санчес, министър - председател на Испания; Удо Булман, председател на Групата на социалистите и демократите в ЕП; Федерика Могерини, върховен представител на ЕС по въпросите на външната политика и политиката за сигурност; Франс Тимерманс, първи заместник-председател на Европейската комисия; Марош Шевчович, заместник-председател на ЕК, комисар по Енергийния съюз; Пиер Московиси, комисар по икономически и финансови въпроси, данъчно облагане и митнически съюз; Карл-Хайнц Ламберц, председател на Комитета на регионите и други.", "date": "2018.06.28", "title": "Лидерите от ПЕС: Цялостно европейско решение за миграцията, а не мерки \"на парче\""}
{"url": "https://www.24chasa.bg/novini/article/6935859", "text": "Мароко отхвърля идеята за приемни центрове за мигранти извън Европейския съюз, обмисляна от ЕС за изнасяне на управлението на миграционните потоци извън границите му, заяви днес мароканският външен министър Насер Бурита, цитиран от Франс прес. \"Мароко отхвърля и винаги е отхвърляло този вид методи за справяне с въпроса за миграционните потоци\", заяви министърът след среща в Рабат с испанския си колега Жозеп Борел, критикувайки \"лесните решения\" и \"механизмите с обратен ефект\", предава БТА. Мароко, подобно на Тунис и Албания, са сред цитираните от ЕС страни, в които е възможно да бъдат създадени центрове за прием на мигранти или \"платформи извън Европа\" за пристигащите - тема, която се очаква да бъде разисквана на започналата днес в Брюксел европейска среща на върха по проблема за миграцията. Испания заедно с Италия и Гърция е една от трите входни врати за мигрантите, поели към Европа. Макар броят на мигрантите, опитали се да прекосят Средиземно море от началото на годината да е намаля наполовина в сравнение със същия период на 2017 г., мигрантите, пристигнали на испанските брегове, са станали тройно повече, сочат данните на Международната организация по миграцията (МОМ). Според МОМ от началото на годината до 20 юни по море в Испания са пристигнали 12 155 мигранти. В същия период при опит да се доберат до испанския бряг са загинали 292-ма мигранти - от общо 960 в Средиземно море като цяло. Само в понеделник испанската брегова охрана спаси 616 мигранти, а два дни по-рано - над 750. Испания призовава за засилване на сътрудничеството с Мароко по миграционния въпрос след подписването през декември миналата година от ЕС и Мароко на конвенция, която предвижда финансиране от 390 милиона дирхама (35 млн. евро) за четири години. \"Поемам ангажимента Европа да обърне задълбочено внимание на Мароко\", заяви днес Жозеп Борел. За днес в Рабат е планирана също среща между министрите на вътрешните работи на Испания и Мароко, на която те ще дискутират миграцията и борбата с тероризма.", "date": "2018.06.28", "title": "Мароко отхвърля идеята за приемни центрове за мигранти извън ЕС"}
{"url": "https://www.24chasa.bg/novini/article/6935706", "text": "Софиянци имат двойно повече лични автомобили от виенчани. Това сочат данните от проучване, което е част от “Визия за София”. На 1000 жители в София се падат по 680 коли, докато във Виена те са 370. Ръстът на броя автомобили на глава от населението е значителен - ако през 2006 г. те са били 444, то през 2016 г. колите вече са 680. Данните бяха представени на форум, организиран от “Визия за София”. Той е част от инициативата за създаване на дългосрочна визия за развитието на столицата в следващите 50 г. На нейна база впоследствие ще се направят и промени в общия устройствен план на града. Според данните най-натовареното кръстовище в София е това на Сточна гара. Осем линии на градския транспорт пък - 4 автобусни и 4 трамвайни, са най-пълни и возят по 15 хиляди пътници дневно. Става дума за трамваите по линиите 5, 7, 20 и 22 и автобусите 280, 204, 111 и 72. В делнични дни метрото вози по 300 000 души, а през уикенда - с около 40% по-малко. Според проучване от 2017 г. има спад в ползващите градски транспорт - 37%, или със 7% по-малко от 2011 г. Отчита се обаче ръст на пешеходците и велосипедистите - 29,7% и съответно 1,7%. Над 30% от анкетираните се придвижват с кола. Нови превозни средства, по-кратки интервали и по-добри връзки между линиите се посочват като причини, които биха накарали софиянци да изберат градски транспорт вместо личния автомобил. Друга анкета, проведена във фейсбук, сочи, че 35% от работещите в центъра се придвижват пеша и само 16% с кола за разлика от тези, на които офисите им са например в “Младост”. Подготвя се наредба за транспортен анализ. На всеки голям обект в София, който ще се строи, ще се прави задължителна симулация на трафика, за да сме подготвени какво ще предизвика една нова голяма сграда например, обясни зам.-кметът по транспорта Евгени Крусев. Важно е големите сгради да предлагат микс от функции и да не бъдат само за бизнес, подчерта главният архитект на столицата Здравко Здравков. Подготвя се анализ на територията, който трябва да покаже къде какви функции липсват. Здравков даде пример с “Люлин”, където липсват работни места, затова живеещите всеки ден пътуват до офисите си в различни краища на града и така създават допълнителен трафик. “До 2008 г. се издаваха основно разрешителни за строеж на бизнес сгради, а сега - за жилищни. В закона липсва контрол над сградите със смесени функции - никой не следи дали те наистина са такива. Главният архитект трябва да може да контролира дали се спазват тези смесени функции”, заяви Здравков. След анализа на територията ще се търсят различни варианти как във всеки квартал да се създаде цялостен микс от функции. На места, на които има само офиси, да се насочват инвестиции в жилищни сгради например. Това може да стане чрез стимули или данъчни облекчения.", "date": "2018.06.28", "title": "София с двойно повече лични автомобили от Виена"}
{"url": "https://www.24chasa.bg/novini/article/6935743", "text": "Управителният съвет на БНБ предупреди българските банки да внимават с отпускането на нови ипотечни заеми. Последните данни на централната банка показаха, че от началото на годината до края на май само домакинствата са изтеглили нови ипотеки за 1 млрд. лв. - т.е. толкова, колкото за цялата 2017 г. Така общата сума, с която те са задлъжнели към банките, вече е 9,83 млрд. лв., което е годишен ръст от 9,8%. Лихвената статистика на БНБ отчете, че докато лихвите и годишният процент на разходите при потребителските заеми са започнали да се вдигат, то при ипотечните кредити и двата показателя спадат. Това е предпоставка ръстът на ипотеките да продължи и през идните месеци. Централните банкери са отчели и увеличаване с 47% на новоотпуснатите през 2017 г. жилищни ипотечни заеми, при които съотношението между размера на кредита и стойността на обезпечението е над смятаните за здравословни 80%. Затова в мотивите към решението си те посочват, че “са налице особености в динамиката на някои показатели, които изискват повишено внимание”. Като такива те посочват ръста на ипотеките и повишението на цените на имотите. Преди два дни в интервю за “24 часа” главният изпълнителен директор на Райфайзенбанк Оливер Рьогл съобщи, че централните банки в държави от ЕС са започнали да ограничават кредитирането, въвеждайки лимити по отношение на процента на финансиране и съотношението между дълг и доход. Той заяви още, че не изключва и БНБ да въведе подобна мярка. В началото на годината управителят на БНБ Димитър Радев предупреди банкерите да следят внимателно кредитния риск. “Периодите на кредитна експанзия са и периоди на натрупване на потенциал за бъдеща реализация на кредитен риск и поява на нови активи с проблемно качество”, заяви тогава той. Въпреки ранното предупреждение БНБ все още преценява, че не се натрупва системен риск, и затова запазва и за третото тримесечие нулево ниво на антицикличния буфер, приложим към кредитни рискови експозиции.", "date": "2018.06.28", "title": "БНБ сложи мониторинг на банките \nзаради бума на ипотечните заеми"}
{"url": "https://www.24chasa.bg/novini/article/6935727", "text": "Депутатите ще направят бърза писта за промени в Закона за интеграция на хората с увреждания, за да не останат 500 хил. души без парите си за интеграционни добавки. Това увериха народните представители от парламентарната социална комисия и ресорният министър Бисер Петков вчера. Причината е, че Върховният административен съд отмени част от текстовете на правилника за прилагане на Закона за интеграция на хората с увреждания. Магистратите се произнесоха, че 3 от общо 7 добавки- за обучение, за транспорт и комуникационни услуги, за информационни и телекомуникационни услуги, не трябва да се обвързват с гарантирания минимален доход - 75 лв. “Голямата ми цел е да не допусна напрежение заради неизплащането на интеграционните добавки”, каза Петков пред депутатите. Идеята е спешните промени да закърпят положението в следващите месеци, а нов метод за изплащането на добавките да бъде разписан в Закона за хората с увреждания. Какъв точно ще бъде той, ще реши работната група, която го подготвя в момента. Близо 500 хил. хора с увреждания получават интеграционна добавка за транспортни услуги, за информационни и телекомуникационни услуги - 70 хил., а за обучение - 90 души, поясни депутатката от ГЕРБ и зам.-шеф на социалната комисия Светлана Ангелова. През тази година ще се отделят 152 млн. лв. за добавки. Очаква се още днес парламентарната група от ГЕРБ да внесе промените в закона, за да може текстовете да се приемат бързо и хората с увреждания да си получат парите за юни без забавяне. По закон те се изплащат до края на юли. “Въпреки че законодателното решение ще бъде взето по бързата писта, социалната комисия ще поиска становище от Националния съвет за интеграция на хората с увреждания, от Агенцията за хората с увреждания, обясни шефът на социалната комисия Хасан Адемов.", "date": "2018.06.28", "title": "Реакция!  Бърза писта за поправки в закона, за да не останат 500 хил. души без добавки (Обзор)"}
{"url": "https://www.24chasa.bg/novini/article/6935796", "text": "Зам.-шефът на групата на БСП Жельо Бойчев напуска поста си, за да се занимава с бизнес. Това обяви лидерът на социалистите Корнелия Нинова пред журналисти в четвъртък. Както вестник “24 часа” първи съобщи - Бойчев вече е само редови депутат. Досега обаче това се е пазило в тайна, тъй като оставката му все още не е гласувана. Очаква се скоро той да се оттегли и от депутатското си място, но да остане член на БСП. “Няма драма, Жельо Бойчев остава член на БСП и на градската организация в София. Желае да напусне ръководството на парламентарната група, в скоро време и парламента, и политиката изобщо”, обясни Нинова. Тя подчерта, че от партията се опитали да го разубедят, защото е “изключително качествен и ценен колега”. “Това е негово решение, иска да се занимава с нещо друго, а не с политика. Ще ни липсва и съжаляваме”, каза лидерката. “Няма драма нито с ръководството, нито с парламентарната група”, отсече и самият Бойчев. Той обаче уточни, че Нинова е била информирана за решението му отдавна. “Беше нормално да го коментираме първо с колегите. Това е коректното отношение”, заяви той. И допълни, че напускането му е изцяло по негово решение. “В момента съм депутат, член на БСП и смятам да изпълнявам тези задължения”, каза той. На негово място ще влезе следващият в листата на БСП в 23-и МИР София-град Даниел Тунчев. 34-годишният юрист е експерт към група леви общински съветници. За зам.-шефския пост в червената ПГ пък се спряга името на Петър Витанов. ", "date": "2018.06.28", "title": "Жельо Бойчев пожела да е бизнесмен, не политик (Обзор)"}
{"url": "https://www.24chasa.bg/novini/article/6935833", "text": "България няма да сключва двустранни споразумения за връщане на бежанци, както предлага канцлерката на Германия Ангела Меркел. Това обяви премиерът Бойко Борисов на влизане за заседанието на Европейския съвет в Брюксел вчера. България е в съвсем различно положение спрямо Италия и Гърция - всички бежанци, преминали през България, са регистрирани, обясни той. Според Борисов България не трябва да страда, че за разлика от другите държави на първа линия е изпълнила ангажиментите си и всички преминали бежанци са регистрирани. На заседанието на Европейския съвет отново ще бъде представено българското предложение за пълно затваряне на границите и допускане в ЕС само на бягащи от война хора, както и създаването на бежански центрове извън границите на Европа. Борисов ще постави и въпроса за спазването на споразумението с Турция от страна на ЕС. Българският премиер предлага също да се въведат цветни кодове за бежанската криза с разписано при всеки код по какъв начин действа ЕС. Лидерите от ЕС се събраха в Брюксел на втора среща на върха за пет дни. Основна тема е миграционната политика. ЕС ще се нуждае от заяви Еврокомисията. Италианският премиер Джузепе Конте заплаши да наложи вето на заключенията от срещата на върха на ЕС, ако исканията на Италия не бъдат удовлетворени, предаде Франс прес. Той каза, че Италия иска всички думи на солидарност с нея по въпроса за миграцията да се изразят в конкретни действия. Макар че главният приоритет на Германия е да постигне сделка с Италия за приемане обратно на кандидати за убежище, евентуално споразумение с Гърция ще бъде от полза за Меркел, която отчаяно се стреми да покаже, че преговорите с другите правителства може да дадат резултати. Гръцкият премиер Алексис Ципрас заяви, че е готов да сключи споразумение с Меркел, което да направи по-лесно за Германия да връща кандидати за убежище в други европейски страни.  Решението на бежанския въпрос е от съдбовно значение за ЕС, заяви германската канцлерка Ангела Меркел в Бундестага часове преди срещата в Брюксел. В обръщение към депутатите тя обясни, че проблемът с нелегалната имиграция може да се превърне във въпрос на живот и смърт за Европа и да постави под заплаха сплотеността в ЕС. Меркел е изправена пред един от най-тежките моменти в кариерата си. Нейният коалиционен партньор – баварският Християнсоциален съюз, ѝ постави ултиматум да реши бежанския проблем до края на юни. Ултиматумът обаче е неизпълним в такива срокове и Меркел заяви това и в Бундестага. Европа все още е далеч от общо решение, призна тя. Броят на прииждащите бежанци е силно намалял, но потокът не е секнал, посочи тя. За да стане това, е нужно да се сключат споразумения с африканските държави по примера на споразумението с Турция. Ако проблемът с бежанците не може да бъде решен от всички 28 страни, то онези страни, които могат да се обединят зад общо решение, заяви Меркел. “Пред Европа има много предизвикателства, но това с бежанците може окончателно да реши съдбата ѝ”, повтори няколко пъти тя.  Днес премиерът Бойко Борисов ще започне офанзивата на българското правителство за приемане на страната в чакалнята на еврозоната. Той е поканен на среща на лидерите на еврогрупата в Брюксел, на която ще представи българската кандидатура.  На 14 юли финансовият министър Владислав Горанов е поканен на среща на финансовите министри на страните от еврозоната. След това заедно с шефа на БНБ Димитър Радев министър Горанов ще изпрати писмо с официалната кандидатура на България за чакалнята на еврозоната. Според премиера това трябвало да стане в рамките на три седмици. ", "date": "2018.06.28", "title": "България няма да сключва  двустранни споразумения  за връщане на бежанци (Обзор)"}
{"url": "https://www.24chasa.bg/novini/article/6935722", "text": "Турският президентски говорител Ибрахим Калън заяви днес, че след 8 юли се очаква президентът Реджеп Тайип Ердоган да обяви състава на новия си кабинет. Ердоган спечели предсрочните президентски избори на 24 юни. На парламентарните избори, състояли се същия ден, Републиканската коалиция, в състава на която влязоха управляващата Партия на справедливостта и развитието (ПСР) и Партията на националистическото действие (ПНД), си осигури мнозинство в парламента. Калън заяви днес, че на 5 юли Висшата избирателна комисия (ВИК) ще обяви окончателните резултати от вота. След това ще се състои първото заседание на новия 27-ми турски парламент, на което депутатите и Ердоган ще положат клетвата. След полагането на клетвата и встъпването официално в длъжност на преизбрания президент Ердоган се предвижда той да обяви състава на новия кабинет. Според новата президентска система държавният глава ще назначава министрите. Новият кабинет веднага ще може да започне работата си, тъй като отпада предишното изискване за вот на доверие от парламента. В кабинета ще има 16 министри, докато досегашният Министерски съвет се състоеше от 23-ма министри. Според близки до Ердоган среди приоритет в новата система на управление ще бъде икономическият екип. Премиерът Бинали Йълдъръм, външният министър Мевлют Чавушоглу, министърът на енергетиката и природните ресурси Берат Албайрак, правосъдният министър Абдулхамит Гюл и вицепремиерът Бекир Боздаг се очаква да оформят икономическото ръководство. Заради факта, че управляващата ПСР няма мнозинство в парламента, а го осигурява с депутатите на националистическата ПНД на Девлет Бахчели и зависи от нея, е възможно в състава на кабинета да бъдат включени имена по усмотрение на Бахчели. Твърди се, че Ердоган ще предложи изненадващ състав на своя кабинет с нови, непознати на политическата сцена личности. Според анализаторите президентът ще заложи повече на технократи. В публичното пространство се споменават имена от бизнеса и висшата администрация. Изборът на председател на Меджлиса ще бъде вид тест за бъдещето на Републиканската коалиция на управляващата ПСР и крайните националисти на Девлет Бахчели. Според парламентарната практика, политическата сила, спечелила изборите, излъчва председателя на Меджлиса. Ситуацията в момента обаче е различна, тъй като ПСР спечели изборите с подкрепата на партията на Бахчели, вследствие на което формацията има ключова роля. Според неофициални информации Бинали Йълдъръм се предвижда да бъде предложен за председател на парламента, но не е известно дали идеята има одобрението на Бахчели. Вниманието е насочено до голяма степен към националистическия лидер, тъй като той и партията му ще имат ключова роля в парламентарната дейност. Анализатори твърдят, че освен да работи върху проектосъстава на новия кабинет Ердоган детайлно анализира причините за спада в рейтинга на ПСР на парламентарния вот на 24 юни. Според неофициалните данни подкрепата за управляващата ПСР спадна с 6 процента в сравнение с вота, който бе получила на изборите на 1 ноември 2015 г. \"Рентгеновата снимка\", която ще направи Ердоган, ще подскаже някои детайли относно стратегията, която ще следва в бъдеще ПСР под негово ръководство, посочват коментатори.", "date": "2018.06.28", "title": "Новият кабинет на Ердоган ще бъде огласен след 8 юли"}
{"url": "https://www.24chasa.bg/novini/article/6935737", "text": "\"Дълбоко вярвам в развитието на европейския проект и искам да сме съюзници в тази вяра, защото утре вие ще сте тези, които ще управляват.\" С тези думи вицепрезидентът Илияна Йотова се обърна към студенти, които се събраха на дискусия на \"Дондуков\" 2. Над 50 студенти от български и чужди университети се включиха в организираната от вицепрезидента Студентска лаборатория \"Шестте месеца начело на ЕС – още една гледна точка\". \"Българското председателство на Съвета на ЕС остана затворено в институциите. Липсваше общественият дебат. Не се чу достатъчно гласът на младите хора\", каза още Йотова.  Информираните и с критичен поглед студенти обсъдиха широк диапазон от теми – от конкретните резултати на Българското председателство на Съвета на ЕС и липсващите в него теми до проблемите пред целия Европейския съюз и разделението в неговите рамки. Общо бе мнението, че в организационен план България се е справила много добре и е опитала да промени негативния си имидж сред останалите страни членки. Като основен успех на Българското европредседателство се открои връщането на Западните Балкани в дневния ред на Европа. Сега се очакват и конкретните резултати, за да не останат неоправдани надеждите на гражданите от тези страни, убедени са студентите. Като пропуск бе посочена липсата на ключова роля и позиция на България в спора за името между Република Македония и Гърция. Вицепрезидентът Илияна Йотова изрази надежда, че българската държава ще запази и занапред активната си посредническа роля в отношенията между Западните Балкани и ЕС. Миграционната криза и намирането на общоевропейско решение също бяха сред най-дискутираните теми. Повдигнат беше и въпросът за интеграцията на хората, пристигнали на Стария континент. Вицепрезидентът Илияна Йотова отбеляза, че е очаквала през изминалите шест месеца България много по-амбициозно и смело да работи за миграционната криза. „Имахме потенциал да намерим съюзници и да се противопоставим на страните от вътрешността на Европа по отношение на промяната на Дъблинския регламент“, заяви вицепрезидентът. Във връзка с миграционната криза бяха обсъдени и отношенията между Турция и Европейския съюз и в частност посредническата роля на България. Общо бе мнението, че българската държава трябва да продължи със същото темпо на европейската сцена, но и да обърне внимание на проблемите в страната. Оживената дискусия завърши с взаимно обещание за следващи срещи, посветени на европейската тема и ролята на България в Европейския съюз.", "date": "2018.06.28", "title": "Йотова: Не чухме гласа на младите по време на председателството ни"}
{"url": "https://www.24chasa.bg/novini/article/6935736", "text": "Унгария \"е отворена за преговори\" с Германия по двустранно споразумение за миграцията, каза правителствен говорител, докато лидерите от Европейския съюз са в Брюксел, за да обсъдят проблема за миграцията, застрашаващ правителството на германския канцлер Ангела Меркел, предаде Ройтерс. \"В кулоарите на европейската среща на върха Германия се обърна към унгарското правителство за провеждане на двустранни преговори. Позицията на Унгария за миграцията е ясна, но ние винаги сме готови за диалог, такова е естеството на Европа\", каза говорителят, предава БТА. Будапеща едва ли ще пожелае да отговори на всички искания на Берлин, при положение че унгарският премиер Виктор Орбан отказва да приема каквито и да било кандидати за убежище, докато Меркел иска те да бъдат разпределени по-равномерно в страните от блока. Франция е готова да сделка с Германия за т.нар. \"вторична миграция\", ако Берлин поиска това, но за момента такова искане не е постъпвало, каза помощник на френския президент Еманюел Макрон в кулоарите на срещата на върха в Брюксел. Европейските лидери обещаха да помогнат на Меркел да преодолее кризата в миграционните политики на ЕС. Меркел е подложена на остър натиск от твърдолинейните си съюзници в Бавария, които заплашват да затворят границите на провинция за мигранти. Ако канцлерката не успее да удовлетвори исканията им, коалицията й може да рухне, отбелязва Ройтерс.", "date": "2018.06.28", "title": "Унгария отворена за преговори с Германия по двустранна сделка за миграцията"}
{"url": "https://www.24chasa.bg/novini/article/6935747", "text": "За увеличение от 17,3 процента на годишна база на руските туристи, пристигнали на гръцките летища през първите 5 месеца на годината, съобщава атинският \"Та неа\", като цитира Асоциацията на туристическите оператори на Русия, която се позовава на данни на офиса на Гръцката организация за туризъм в Русия. В периода януари - май на гръцките летища са пристигнали 147 000 руски туристи, информира БТА. Според прогнозите на Гръцката организация за туризъм тази година Гърция ще посетят около един милион руски туристи. През 2017 г. броят им е бил около 900 хиляди.", "date": "2018.06.28", "title": "Увеличение от над 17% на руските туристи в Гърция за първите 5 месеца на годината"}
{"url": "https://www.24chasa.bg/novini/article/6935755", "text": "Две деца са ранени след нападение от един и същ вълк в Югоизточна Полша, съобщи ДПА. Животното е нападнало 8-годишно момиче в гориста местност в район близо до границата със Словакия и Украйна. Скоро след това вълкът атакувал 10-годишно момче на 2 километра от първото нападение, предава БТА. Хищникът, който впоследствие е бил застрелян, не е показал симптоми на бяс. Това обаче ще бъде определено с ДНК тест. Той ще определи и откъде е дошло животното. Двете деца са били закарани в болница, но после са били освободени. Полските природозащитници призоваха обществеността да не се страхува от нападения на вълци, тъй като животните обикновено избягват контакт с хората. ", "date": "2018.06.28", "title": "Две деца са ранени след нападение от вълк  в Полша"}
{"url": "https://www.24chasa.bg/novini/article/6935696", "text": "Победата на Реджеп Ердоган и преизбирането му за президент на Турция е от полза за България. Това обяви пред   Вежди Рашидов. По думите му в момента Турция демонстрира симпатии към България, нашият премиер Бойко Борисов пък симпатизирал на Ердоган. Причината българските турци да гласуват срещу Реджеп Ердоган е партийната дисциплина – такива са били указанията от ДПС, коментира Рашидов. Според него не може да се говори за манипулация на изборите в Турция, дори да е имало такава тя може да измени резултатите до 1 – 2%. Рашидов подчерта, че Турция се намира в сложна обстановка и Ердоган няма друг избор освен да управлява с „тежка ръка“.", "date": "2018.06.28", "title": "Вежди Рашидов: Преизбирането на Ердоган е от полза за България"}
{"url": "https://www.24chasa.bg/novini/article/6935699", "text": "Акушерката, която преби новородено бебе в столична болница през април 2015 г., още не е влязла в затвора. Преди осем месеца Емилия Ковачева беше осъдена на 18 години лишаване от свобода за опит за убийство. Присъдата обаче не е влязла в сила. За първи път от началото на процеса Ковачева заяви пред камери, че не чувства вина за това, за което е осъдена, съобщава Нова телевизия. По време на заседанието днес стана ясно, че акушерката се е отървала от 2 имота на свое име, след като получила обвинение от прокуратурата. Единият бил апартамент в София. С този ход най-вероятно тя иска да се измъкне, за да не плати обезщетение на родителите. Магистратите на първа инстанция я осъдиха на 400 хил. лв. обезщетение. \"Няма значение дали Ковачева е под домашен арест или на море. За нас е важно делото да приключи с влязла в сила присъда и тя да отиде в сливенския затвор\", каза бащата на Никол.", "date": "2018.06.28", "title": "Акушерката, пребила Никол: Не чувствам вина (Видео)"}
{"url": "https://www.24chasa.bg/novini/article/6935704", "text": "Румънското правителство поиска днес от ЮНЕСКО да отложи решение за това дали районът Рошия Монтана /Северозападна Румъния/ да бъде включен в списъка на световното наследство, което е нов етап от една сага, продължаваща близо 20 години, съобщава АФП. Този район, известен от античността с големите си златни залежи и включващ римски минни галерии, уникални в Европа, фигурира сред близо трийсет досиета, които трябва да бъдат разгледани от Комитета за световното наследство, заседаващ в Бахрейн до 4 юли, с оглед включване в световното културно наследство, предава БТА. Този район обаче е обект на международен арбитраж, поискан от канадската компания Гейбриъл Рисърсис /Gabriel Resources/, която получи през 1999 г. пръв лиценз, за да разкрие там открита златодобивна мина. Компанията искаше да добие 300 тона злато за период от 14 години, използвайки цианид. Четиринайсет години по-късно парламентът окончателно прекрати проекта на фона на масови демонстрации на еколози и защитници на културното наследство, които изтъкваха рисковете за замърсяване на околната среда и унищожаване на античните галерии. Компанията сезира международна арбитражна инстанция към Световната банка във Вашингтон и настоява за обезщетение от 4,4 милиарда долара. Ние не сме готови да платим от джоба на румънските данъкоплатци тези 4,4 милиарда долара, посочи министерството на културата в съобщение. Правителството не иска изтегляне на досието, а отлагане до края на арбитража, уточни министерството. Редица неправителствени организации призоваха тези дни в Букурещ да не се блокира това досие, изтъквайки че при липса на защита от ЮНЕСКО, \"зоната ще бъде осъдена на изостаналост\". Включване в списъка на световното наследство би било щастливо развитие за този район, който би могъл да привлече повече туристи и да се възползва от финансови помощи.", "date": "2018.06.28", "title": "Румъния призовава ЮНЕСКО да отложи решение за района Рошия Монтана"}
{"url": "https://www.24chasa.bg/novini/article/6935695", "text": "Държавният департамент на САЩ нарече съдебното решение за анулирането на изборите за кмет на Кишинев \"заплаха за молдовската демокрация\", предаде Асошиейтед прес. Андрей Нъстасе, проевропейски прокурор, който се противопоставя на проруската политика на молдовското правителство, спечели изборите за кмет на Кишинев на 3 юни, побеждавайки кандидат на социалистите, който призова за по-близки отношения с Москва, припомня агенцията. Апелативният съд обяви вота за недействителен, като заяви, че и двамата кандидати са осъществявали агитация на избиратели след законния край на кампанията. Върховният съд потвърди решението, което според Нъстасе е политически мотивирано, предава БТА Държавният секретар на САЩ Майк Помпейо каза на молдовския премиер Павел Филип тази седмица, че честните и свободни избори са \"белегът на демократичното управление\". Държавният департамент днес заяви, че съдебното решение е \"необичайно и неоправдано\" и \"накърнява респекта към върховенството на закона и демократичните принципи\".", "date": "2018.06.28", "title": "САЩ: Анулирането на изборите за кмет на Кишинев са заплаха за молдовската демокрация"}
{"url": "https://www.24chasa.bg/novini/article/6935728", "text": "Парламентът на Австралия прие днес законодателни промени, които забраняват тайната външна намеса във вътрешните работи на страната и криминализира промишления шпионаж за чужда държава, предаде Асошиейтед прес. Според критици двата одобрени закона за чуждестранната намеса, шпионаж и въздействие върху прозрачността са насочени срещу инакомислието. Сенатът - горната парламентарна камара - ги прие с помощта на гласовете на опозиционната Лейбъристка партия. Консервативното правителство, внесло законопроектите през декември м.г., твърди, че те не са насочени към конкретна държава, но заради тях напоследък възникна дипломатическо напрежение с Китай, който е най-важният търговски партньор на Австралия. Сред мотивите за законодателната реформа са били изтъквани и външните намеси в изборите в САЩ и Франция и в британския референдум за Брекзита, отбелязва АП. Новото законодателство предвижда имената на всички физически лица, които лобират за чужди правителства, да бъдат включени в публичен регистър. Целта е външното влияние върху политиката на Австралия да стане прозрачно, предава БТА. Законодателните промени разширяват дефиницията за престъпление и описват нови 38 вида престъпления. Сред тях е кражбата на търговска тайна в полза на чуждо правителство, която се наказва със затвор до 15 години. А лице, което участва в тайни или измамнически действия за оказване на влияние върху политически или правителствени процеси (например чрез организирането на митинг), без да разкрие, че работи за чуждо правителство, ще бъде обвинено в престъплението външна намеса при максимално наказание от 10 до 20 години лишаване от свобода. През последните седмици в двата законопроекта бяха внесени съществени поправки, които стесниха техния обхват и разшириха списъка на организациите, които не са засегнати. Например благотворителните организации, които получават пари от чужбина, но не от правителствени източници са освободени от отговорност, католическата църква няма да е длъжна да се регистрира като агент на Ватикана, а медиите разполагат с правна защита при публикации на изтекла информация от значение за националната сигурност.", "date": "2018.06.28", "title": "Австралия криминализира със закон външната намеса във вътрешните си работи"}
{"url": "https://www.24chasa.bg/novini/article/6935766", "text": "От началото на деня до 18:00 часа служителите на “Пожарна безопасност и защита на населението” са реагирали на 118 сигнала за произшествия, от които 11 пожара и 106 спасителни дейности. Към момента звената за ПБЗН участват в локализирането и ликвидирането на 14 произшествия. Няма данни за застрашени хора и населени места, съобщиха от пресцентъра на МВР. Постъпилите сигнали са предимно за територията на Столична община и областите Пловдив, Пазарджик, София, Смолян. Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета До 18 часа екипите на ПБЗН са извършили отводнителни дейности по 49 сигнала за наводнени къщи, дворове, подлези, улици, обществени сгради и паднали дървета. Получени са 30 сигнала за наводнения и локални опасности от наводнения. Отработени са 26 сигнала - отводняване на наводнени къщи, дворове, улици, обществени сгради и изграждане на диги. Повечето от сигналите са били концентрирани около речното корито на река Черна, която поради обилния дъжд е преляла. Изградени са диги в кв. Устово - Промишлена зона, ул. „Георги Раковски, ул. „Тракия“, ул. „Родопи“, ул. „Димитър Македонски“, ул. „Хан Аспарух“ . Бедствено положение е обявено на територията на Смолян и Чепеларе. Постъпили са 30 сигнала за наводнени приземни етажи, мазета на частни и обществени сгради и части от уличната инфраструктура. Екипите на ПБЗН са отработили 26 сигнала за произшествия - сред отводнени обществени сгради са МБАЛ „Пазарджик“ и Болница „Ескулап“. Постъпили са 5 сигнала за наводнени приземни етажи, мазета на частни и обществени сгради и части от уличната инфраструктура и всичките са отработени. Към момента са получени над 35 сигнала за наводнение улици, паркинги. Екипи на пожарната служба работят по отводняването им.", "date": "2018.06.28", "title": "МВР с данни за щетите от днешните валежи"}
{"url": "https://www.24chasa.bg/novini/article/6935780", "text": "Вулкан на отдалечен алеутски остров в Аляска дава признаци за потенциално изригване, което може да предизвика смущения във въздушния трафик, предупреждават учени, цитирани от Ройтерс. Вулканът Кливланд с височина 1730 метра, който се намира на около 1500 километра югозападно от Анкъридж, изхвърля лава от кратера си - признак за по-сериозна вулканична дейност през идните дни или седмици. Учени от университета на Аляска са повишили предупредителния код на \"оранжев\" - една степен преди \"червен\", за потенциално скорошно изригване. Специалистите описват Кливланд, който тътне и периодично изхвърля малки количества пепел от около 15 години, като един от \"най-нервните и причиняващи неудобство\" вулкани в Аляска, предава БТА. Ако изригне и изхвърли голямо количество пепел на височина над 9000 метра, вулканът може да причини смущения във въздушния трафик, обясняват учените. При мощно изригване през 2001 г. вулканът е изхвърлил пепел на 12 000 метра. Повечето от скорошните му \"включвания\" не достигат и половината от тази височина. \"Проблемът е, че не можем да сме сигурни дали Кливланд няма да направи някоя голяма поразия. Поради тази причина повишихме кода на оранжев\", казва Джеф Фраймюлер от изследователския екип. /Елена Христова/", "date": "2018.06.28", "title": "Учени предупреждават за потенциално изригване на вулкан в Аляска"}
{"url": "https://www.24chasa.bg/novini/article/6935788", "text": "Говорителят на Международния валутен фонд (МВФ) Джери Райс заяви, че мерките, одобрени от министрите на финансите от еврозоната миналата седмица, подобряват краткосрочните и средносрочните перспективи за завръщане на Гърция на финансовите пазари, но същевременно повтори резервите на фонда за дългосрочната устойчивост на дълга. Райс направи тези коментари на пресконференция във Вашингтон, цитиран от атинския в. \"Катимерини\", предава БТА. Райс припомни, че партньорите на Гърция са се ангажирали да направят преоценка на устойчивостта на дълга през 2033 г. и да предприемат нови мерки, ако се прецени за необходимо. Що се отнася до анализа на устойчивостта на дълга, говорителят на МВФ не спомена конкретна дата за публикуването му, но каза, че най-вероятно процедурата ще бъде завършена в края на юли или началото на август. Райс уточни още, че Фондът ще продължи да подкрепя страната в рамките на надзора след края на спасителната програма, който, според него, е нормално състояние за всяка страна, в която е приложена такава програма. Райс каза, че прегледите в рамките на този надзор няма да бъдат извършвани на всеки три месеца, както беше по време на спасителната програма, а ще бъдат много по-гъвкави.", "date": "2018.06.28", "title": "Международния валутен фонд с резерви за дългосрочната устойчивост на гръцкия дълг"}
{"url": "https://www.24chasa.bg/novini/article/6935804", "text": "Учени предвиждат мрачно бъдеще за пчелите поради климатичните промени, които водят до прегряване на кошерите, пише сайтът Лайф. Специалистите отчитат главоломното намаляване на числеността на домашните и дивите пчели на всички континенти, с изключение на Антарктида, където те не съществуват, предава БТА. \"Прегряването на кошерите е една плашеща перспектива, пред която сме изправени, коментира Пол Карадона от Северозападния университет в Евънстоун. Популацията на дивите пчели през последните 5-10 години се е свила с 25-30 процента, а на домашните, и то само в САЩ за 2015 г. - с 50 процента. Сред другите заплахи, дебнещи тези работливи насекоми, са паразитиращите кърлежи от вида Varroa, разпространяващи вируси, причиняващи деформации в крилете на пчелите. Не са за подценяване също така пестицидите и загадъчният \"синдром на колапса на колониите\". Екипът на Пол Карадона провел експерименти с мини кошери и ги поставили в сухите райони на щата Аризона, където били изчезнали и последните рояци диви пчели. При промяна на температурите в изкуствените \"мини-инкубатори\" докато личинките растели била констатирана висока смъртност - 35 процента през първата и над 70 процента през втората година. Заради високите температури пчелите не могли да изпаднат в зимен сън, стопявали запасите си от мазнини и се събуждали през пролетта отслабнали.", "date": "2018.06.28", "title": "Броят на пчелите е намалял на всички континенти"}
{"url": "https://www.24chasa.bg/novini/article/6935749", "text": "26 юни 2018 г. - цистерни се събират на Казичене в София, където се намира склад за горива на фирма “Интерспийд” със собственик Димитър Хаджидимитров. На следващия ден - 27 юни, автобуси докарват пред Министерския съвет около 50-60 човека. Те са с еднакви зелени дъждобрани и еднакви плакати - това би трябвало да са дребни търговци на горива, които са на протест срещу новия закон, който вкарва правила в този бизнес. Уж спонтанната проява се дирижира от хора с лъскави автомобили, които наблюдават да се спазват редът и подредбата на протестиращите. Сред “надзирателите” е и Георги Дойчинов - собственик на “Ойл трейд 78”. Той слиза от джип “Мерцедес”, който по най-скромни оценки струва поне 130 000 лева. Вероятно по абсолютна случайност бензиностанцията на Дойчинов на “Интерспийд”. Надали от това може да се направи извод, че протестът не е предварително организиран от свързани фирми, а е резултат от притесненията на малките търговци на горива. “Интерспийд” от края на 2015 г. е лицензиран складодържател и стопанисва данъчен склад в Казичене, от който снабдява “Ойл трейд”. В началото на 2016 г. служители на Агенция “Митници” са извършили проверка на обекта в Казичене и установили наличието на няколко хиляди литра дизелово гориво, за които няма документи за произход и собственост. От финансовия отчет на “Интерспийд” за 2017 г. в Търговския регистър пък се вижда, че фирмата има данъчни задължения за близо 1,8 млн. лв. и почти толкова към доставчици. От документите става ясно още, че за миналата година. “Ойл трейд 78” на споменатия Дойчинов с джипа също трудно се вмества в понятието дребен търговец с над 6 млн. лв. приходи за миналата година. Компанията има задължения от над 630 хил. лв. Сред протестиращите бе и Любомир Василев, чиято фирма “Джи Ел оил” за миналата година има приходи от 2,7 млн. лева, а задълженията са 348 000 лева. Във фирмата партньор на Василев е бил Георги Тодоров, който е разследван за измама в особено големи размери и за хулиганство. Друг протестър срещу закона за горивата е Чавдар Кисьов, собственик на фирма “Йони ойл”. От финансовия отчет в Търговския регисстър се вижда, че за миналата година компанията има над 13,6 млн. приходи. Задълженията са над 1 млн. лв., а наличните средства - също над 1 млн. лв. Сред основните организатори на съпротивата срещу бъдещия закон са и Георги Паничарски, Иван Кашилски, Апостол Апостолов, Росинка Бъчварова и председателят на сдружението на малките търговци Николай Николов. Георги Паничарски е собственик на фирма “Елго”, занимаваща се с дистрибуция на горива. И тя спада към “дребните” търговци с приходи през последните години от над 1,3 млн. лв. Към това се добавят и с няколко общини за доставка на горива. Паничарски има интересни бизнес партньори. Като например Лиляна и Пламен Моравенови. Съвместната им фирма “МКП Пропърти” е с основен капитал имот за 400 000 лева на бизнесмена Стоян Аргилашки. Той стана известен с доставени преди време некачествени горива на общината в Пловдив, заради които бяха повредени служебните автомобили. Общината смени доставчика и такъв стана фирма “Петро ойл груп” с поръчка за близо 15 милиона лева. И тук по чиста случайност се оказа, че управителят Мендо Раданов е бивш служител на Аргилашки. Иван Кашилски е собственик и управител на фирма “Транс ойл” с капитал от 503 000лв. и приходи от над 2 млн. лв. за последните години. И също така наемател на 28 декара водоем в с. Голям чардак. “Дребният” търговец Апостол Апостолов от фирма “Апид 2000” има приходи от продажби за над 5,6 млн. лв. годишно. Николай Николов чрез фирмата си “Евроинвест” прави по близо 5 милиона лева. Росинка Бъчварова е свързана с две фирми - “Росойл плам” и “Росбул транс”. От справки става ясно, че споменатите фирми са били съдени от пристанището в Бургас за неплатени услуги и от банка за невърнати пари от фирмена кредитна карта. През август 2016 г. НАП в Бургас санкционира с 50 000 лв. едната от фирмите заради доставка на гориво, за която не е платено ДДС обезпечение. Актът на данъчните обаче пада в съда заради това, че не били посочени дата на нарушението и мястото. Интересна е хронологията на зараждането на протеста на “малките търговци” на горива. Всъщност тяхното недоволство, вероятно пак по случайност, на Българската петролна и газова асоциация, и то точно с мотив, че фирмата е против закона за горивата, който щял да навреди на конкуренцията. Въпреки че представители на “Инса ойл” са били напълно запознати с участието на БПГА в работната група по закона. В същото време голяма част от протестиращите са клиенти на “Инса ойл”. Като например “Интерспийд”. А самата “Инса ойл” през 2011 г. имаше акт от митниците за близо 12 млн. лева невнесен акциз. По-късно сумата бе намалена, накрая актът падна в съда. Всички протестиращи се определиха като дребни търговци на горива, въпреки че годишните им приходи са в милиони левове. Но е възможно те да смятат тези суми за дребни. А основният им мотив да протестират срещу закона е, че ще фалират, ако изпълнят изискванията. А те накратко са да имат капитал от 20 000 лева, опит в бранша от 3 г. и да предоставят 20 000 лв. банкова гаранция. За фирми с такива обороти това надали е пречка, защото разходите за това са няколкостотин лева. А част от компаниите вече имат далеч по-голям капитал от исканите 20 000 лв. Което поражда съмнение дали мотивът за протеста не е е друг. Защото с влизането в сила на закона за горивата ще се знае кой кой е, с какви складове и цистерни разполага и през кои обекти продава. А неплащането на ДДС или акциз ще води до дерегистрация и загуба на предоставеното при нея обезпечение. А когато е по закон, трудно ще може един или друг акт да пада в съда заради неясни разпоредби и тълкувания.", "date": "2018.06.28", "title": "Дребни търговци милионери на протеста за горивата"}
{"url": "https://www.24chasa.bg/novini/article/6935800", "text": "Въпросът за предаването на изтребителите Ф-35 на Турция е политически и с този въпрос ще се занимава Белият дом. Това заяви днес пред журналисти генерал Джеймс Холмс, началник на Въздушното бойно командване на ВВС на САЩ, предаде ТАСС, цитирана от БТА. Ще ви кажа, че това е политически въпрос, който ще се решава в Белия дом и след това в Конгреса на САЩ, а не във Въздушното бойно командване на ВВС на САЩ (Air Combat Command). Така че ние ще трябва просто да изчакаме и да видим какво ще решат, посочи Холмс в отговор на въпрос на журналист от ТАСС.", "date": "2018.06.28", "title": "Джеймс Холмс: Въпросът за предаването на изтребителите Ф-35 на Турция е политически"}
{"url": "https://www.24chasa.bg/novini/article/6935817", "text": "Най-пълното дете на света, момчето от град Делхи Михир Джаин, е отслабнало с 65 килограма и за пръв път от няколко години е могло да излезе на улицата, съобщава в.\"Дейли мейл\". Четиринадесет годишният юноша държеше световен рекорд с теглото си от 237 килограма. През месец април тази година Михир беше подложен на операция за шунтиране на стомаха и понастоящем тежи \"само\" 172 кг, предава БТА. Индийчето се родило като всяко друго дете, но страстта му към пържената храна и газираните напитки му докарала наднормено тегло. На 8-годишна възраст лакомникът вече тежал 80 килограма С годините момчето ставало вяло, а апетитът му растял, консумацията на тлъсти храни - също. Михир все по-рядко ставал от леглото и през декември 2017 година бил изпратен в болница. Тогава теглото му възлизало на 237 килограма и индиецът бил обявен за най-пълното дете на света. Преди операцията по намаляване на стомаха момчето самостоятелно отслабнало до 197 килограма. ", "date": "2018.06.28", "title": "Най-пълното дете на света отслабна (Видео)"}
{"url": "https://www.24chasa.bg/novini/article/6935688", "text": "Ветроходен плавателен съд с 45 до 47 мигранти е бил задържан от бреговата охрана в морето североизточно от нос Тенаро, най-южната точка на полуостров Пелопонес, съобщава атинският \"Та неа\", цитира БТА. Според бреговата охрана един от пътниците е поискал помощ по мобилния си телефон на европейския спешен номер 112, като е съобщил, че плавателният съд се намира в тежко положение. Ветровете в района достигат до 6-а степен по скалата на Бофорт.", "date": "2018.06.28", "title": "Задържаха около 45 мигранти в кораб в Южна Гърция"}
{"url": "https://www.24chasa.bg/novini/article/6935651", "text": "55-годишна руска туристка е била открита невредима, след като вчера е била завлечена навътре в морето от течение край критския град Ретимно и е прекарала във водата 14 часа, съобщава \"Катимерини\". Туристката е била открита от плавателен съд да се държи на повърхността с помощта на надуваем дюшек, съобщава БТА. Жената е влязла в морето вчера рано следобед. След като не излязла, към 10 часа вечерта съпругът и дъщеря й са уведомили властите и е започнала операцията по издирването й.", "date": "2018.06.28", "title": "Спасиха руска туристка след 14 часа в морето край Крит"}
{"url": "https://www.24chasa.bg/novini/article/6935664", "text": "Делегация от двете камари на американския Конгрес ще бъде в Русия от 30 юни до 5 юли, съобщи днес говорителката на руското външно министрество Мария Захарова, цитирана от ТАСС и БТА. \"В близките дни, от 30 юни до 5 юли, в Русия се готви да пристигне американска парламентарна делегация. Очаква се в състава й да има законодатели от двете камари в Конгреса - Сената и Камарата на представителите. Делегацията ще се оглавява от сенатор Ричард Шелби. Програмата предвижда посещения в Санкт Петербург и Москва, включително среща на 3 юли в Съвета на федерацията, в Държавната дума, а също и с други руски официални лица. Ще се радваме да видим и приемем американците и във външното министерство\", каза Захарова. Надяваме се посещението на делегацията да даде тласък на възстановяването на междупарламентарния обмен между страните ни в пълен формат, след като бе замразен от представители на Конгреса. Смятаме, че диалогът по линия на законодателната власт може да играе полезна роля в отношенията, да допринесе за подобряване на атмосферата и за установяване на взаимно разбирателство по различни въпроси, подчерта говорителката.", "date": "2018.06.28", "title": "Делегация на американския Конгрес ще е на посещение в Русия от 30 юни до 5 юли"}
{"url": "https://www.24chasa.bg/novini/article/6935671", "text": "Утре - 29 юни, се отварят офертите в откритата обществена поръчка за проектиране и строителство на над 6 км от Софийския околовръстен път II-18 в участъка от км 35+260 до км 41+340. Това е отсечката от пътен възел „Цариградско шосе“ до пътен възел „Младост“. Проектът ще се изпълнява изцяло със средства от републиканския бюджет. Индикативната му стойност е 123 млн. лв. без ДДС. Това съобщиха от Агенция \"Пътна инфраструктура\". Началото на проектния участък е при км 35+260, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при км 41+340, където отсечката ще се свързва с реконструирания през 2012 г. участък от СОП. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране и 730 дни за строителство. С реализацията на проекта ще се улесни движението на транзитния трафик и връзката между автомагистралите „Струма” и „Тракия”.", "date": "2018.06.28", "title": "Утре отварят офертите за строителството на участъка от АМ „Тракия“ до „Младост“"}
{"url": "https://www.24chasa.bg/novini/article/6935557", "text": "Това е добра седмица за Република Македония и за Западните Балкани, външните министри от ЕС отвориха пътя за започване на преговори за членство на Македония и Албания през юни 2019 г. и след няколко часа очаквам премиерите да потвърдят решението. Това заяви днес председателят на Европейския съвет Доналд Туск на пресконференция с македонския премиер Зоран Заев, предаде агенция МИА, цитирана от БТА. Туск каза, че напредъкът нямало да бъде успешен без силното ангажиране на македонското правителство, като посочи подписания Договор за добросъседство с България и договора с Гърция за решаване на спора за името, които представляват пример за другите страни в региона как се решават проблемите. \"По време на моето посещение в Скопие видях ясно изразената политическа воля да вървите напред в евроатлантическата интеграция\", каза Туск, като препоръча страната да остане посветена на реформите. Той благодари на македонските власти за усилията за справяне с миграционната криза през 2015 г. Зоран Заев от своя страна изтъкна, че днес в Брюксел, в сърцето на Европа, е потвърдена голямата новина, че Република Македония ще получи дата за преговори през юни 2019 г. \"Нашата страна заслужи това. Лидерите на ЕС казаха: да, страната го заслужава\", каза Заев. Премиерът изтъкна, че само за една година неговата страна се е превърнала в страна на положителни промени, в страна на политически диалог, на политическа воля за решаване на проблемите със съседите.", "date": "2018.06.28", "title": "Туск към Заев: Останете посветени на реформите, пътят ви към ЕС е отворен"}
{"url": "https://www.24chasa.bg/novini/article/6935563", "text": "Заплахи за живота си е получавал министърът на външните работи на Гърция Никос Кодзиас заради споразумението за името, съобщи самият той в интервю за радио 24/7, съобщава гръцкото издание \"Вима\", цитирано от БТА. Кодзиас каза, че е получил пакети с кръв и пръст, куршуми, както и заплашителни писма срещу него и семейството му. В коментар за протестите срещу споразумението със Скопие Кодзиас каза, че е чул лозунги като \"дайте ни оръжие, да превземем Скопие\", и попита защо прокуратурата не се намесва и защо най-голямата опозиционна партия Нова демокрация не е осъдила тези прояви. Кодзиас коментира и действията на областния управител на област Централна Македония Апостолос Дзидзикостас, който свика среща на представители на местното самоуправление и на църквата в областта и призова за незабавно провеждане на референдум за споразумението, като заяви, че жителите на областта \"не приемат в никакъв случай и по никаква причина да отстъпят на Скопие \"македонска\" идентичност, националност, език и име\". Кодзиас обвини Дзидзикостас, че се опитва да създаде гръцка \"Северна лига\" и че поведението му е \"като на всички шовинисти, които не уважават и не ценят никакви други народи, а само кариерата си\". В заключение Кодзиас заяви, че \"трябва да престане реториката на омразата и терорът над политици\".", "date": "2018.06.28", "title": "Кодзиас получавал заплахи за живота си \nзаради споразумението за името"}
{"url": "https://www.24chasa.bg/novini/article/6935570", "text": "„България и Чешката република споделят редица общи позиции по ключови въпроси в рамките на Европейския съюз и необходимостта от реформиране на европейската политика в сферата на миграцията е една от тях“. Това заяви президентът Румен Радев, който днес на Дондуков 2 проведе среща с председателя на Камарата на депутатите на парламента на Чешката република Радек Вондрачек. Румен Радев подчерта, че доверието и приятелството между двете държави се дължи и на силните исторически и културни връзки между българи и чехи. Това съобщиха от прессекретариата на президентството. „Политиката на отворени врати за мигрантите към Европа нарушава единството в Европейския съюз. Тя лишава и страните, от които произхождат мигрантите, от перспектива за развитие и по-добро бъдеще“, заяви държавният глава и призова за превантивни мерки на място, преди мигрантите да стигат до бреговете и границите на Европа. Румен Радев и Радек Вондрачек изразиха подкрепата си за възстановяването на традициите в динамичния туристически обмен между двете държави. Президентът изрази желание България да последва и добрите практики на Чехия в индустриализацията, както и за засилване на взаимните инвестиции. Държавният глава благодари на Радек Вондрачек за последователната подкрепа по някои ключови за България позиции като Директивата за командированите работници, борбата в двойния стандарт при храните и запазването на Кохезионната политика в ЕС. Президентът открои и доброто сътрудничество на България с държавите от Вишеградската група по редица теми от дневния ред на ЕС. Перспективите за приемането на общата валута на ЕС от България и Чехия, също бяха обсъдени по време на срещата. Румен Радев и Радек Вондречек бяха единодушни, че дебатът за приемането на еврото трябва да е съпроводен със задълбочен анализ на риска и оценка на ползите за съответната държава от предприемането на тази стъпка. „България и Чехия са близки партньори, които споделят редица общи позиции и затова взаимната ни подкрепа е важна”, заяви Радек Вондрачек по време на срещата и подчерта интереса на Чехия за засилване на икономическите отношения между двете държави. Радек Вондрачек изрази и подкрепата на Чехия за позицията на България по отношение на кохезионната политика, като жизненоважна за развитието на страните от ЕС.", "date": "2018.06.28", "title": "Румен Радев: С Чехия ще работим за  реформи в политиката на Европа за миграцията"}
{"url": "https://www.24chasa.bg/novini/article/6935571", "text": "Италианският премиер Джузепе Конте заплаши днес да наложи вето на заключенията от срещата на върха на ЕС, посветена на въпроса за миграцията, ако исканията на Италия не бъдат удовлетворени, предаде Франс прес. Той каза, че Италия иска всички думи на солидарност с нея по въпроса за миграцията да се изразят днес в конкретни действия. \"Италия няма повече нужда от думи и от изявления, ние се нуждаем от конкретни действия\", каза Конте. Той заяви, че Италия е направила едно много разумно предложение по въпроса за миграцията, което е в духа на принципите, върху които се основава ЕС, информира БТА. При пристигането си в Брюксел германският канцлер Ангела Меркел каза, че може да се говори за това корабите с мигранти да акостират в други страни, например в Северна Африка, но първо трябва да се говори с тези страни. \"Не можем да направим това през главите им\", предупреди тя и припомни, че споразумението за миграцията между ЕС и Турция е било договорено и от двете страни. \"Ето защо ние трябва да говорим за нужните на тези страни. Ние трябва да направим това заедно с Върховния комисариат за бежанците на ООН и с Международната организация по миграциите\", каза тя. Меркел добави, че защитата на външните граници е нещо, което обединява Европа и заяви, че европейските лидери ще обсъждат темите за Фронтекс, за охраната на границите, за вторичната миграция. \"Страните, в които пристигат много бежанци, се нуждаят от подкрепа. Но бежанците и мигрантите не могат да избират в коя страна да поискат убежище\", добави тя. Председателят на Европейската комисия Жан-Клод Юнкер каза, че съюзът трябва да покаже уважение, когато иска от Африка да помогне с въпроса за мигрантите, предаде ДПА. \"Искам да отбележа, че ние тук в Брюксел не можем да взимаме решения за северноафриканските страни\", предупреди той. Юнкер призова \"някои\" лидери да проявяват сдържаност, когато взимат решения относно центрове за мигранти извън ЕС. \"Ако посланието е, че африканците ще направят онова, което ние искаме от тях да направят, то това е погрешно послание. Не искаме да оставяме впечатление сякаш това е неоколониализъм\", каза той. Председателят на Европейския съвет Доналд Туск каза при пристигането си в Брюксел, че от 2015 г. съюзът е успял да ограничи с 96 процента миграционния поток, защото е решил да сътрудничи с трети страни и да блокира незаконната миграция извън ЕС. Той призова срещата на върха да се фокусира върху европейските външни граници, в това число и върху проекта за платформи, на които да бъдат разполагани мигрантите. \"Алтернативата е хаотично напредване към затваряне на граници, в това число и в ЕС, както и нарастване на конфликтите между страните членки\", предупреди той. Туск допълни, че някои могат да си помислят, че той е много твърд в предложенията си за миграцията. \"Но повярвайте ми, ако не постигнем съгласие по тези предложения, ще видим едни наистина твърди предложения, които ще дойдат от едни действително корави момчета\", каза той. При пристигането си на срещата на върха полският премиер Матеуш Моравецки каза, че Полша настоява за действия по въпроса за миграцията, които се основават на консенсус, а не на наложено отгоре пренастаняване на мигрантите. Той допълни, че по отношение на вторичната миграция Полша има строги правила за кандидатстване за убежище и ще се придържа към тях. Френският президент Еманюел Макрон каза, че срещата на върха ще бъде важно място за дискусия за имиграцията. Той припомни, че това не е нов въпрос и че Европа живее с него от 2015 г. \"Ние всички ще направим прост избор - искаме ли национални решения, или вярваме в европейските решения и сътрудничество? Що се касае до мен аз ще защитавам европейските решения и сътрудничеството в ЕС и в Шенген в рамките на действащите споразумения\", каза Макрон. Той призова и за модернизиране на тези споразумения. \"Това е работа, която трябва да се направи отвъд границите на Европа, на границите на Европа и в Европа, базирайки се на два принципа: отговорност и солидарност\", каза той. Премиерът на Холандия Марк Рюте каза, че симпатизира на Италия, която сега се справя с бремето на миграцията сама. Той каза, че не очаква на тази среща на върха пълно споразумение за миграцията, но каза, че очаква първи важни стъпки. Рюте предупреди, че Европа не е готова, в случай че миграцията започне отново да нараства. Австрийският канцлер Себастиан Курц каза, че е възможно да се постигне днес промяна на миграционния курс на ЕС, предаде Ройтерс. Дипломат номер едно на ЕС Федерика Могерини каза, че съюзът не трябва да се паникьосва пред лицето на миграционната криза, предаде ТАСС.", "date": "2018.06.28", "title": "Италия заплашва с вето решенията от срещата в Брюксел"}
{"url": "https://www.24chasa.bg/novini/article/6935576", "text": "Заплахата със санкции от страна на САЩ не отменя споразумението между Турция и Русия за доставка на руски ракетни системи С-400, заяви днес в интервю за агенция Блумбърг турският президентски говорител Ибрахим Калън, предаде ТАСС. В интервюто Калън е посочил също, че турският президент Реджеп Тайип Ердоган може да обяви състава на новия кабинет след 8 юли, когато ще положи клетва пред парламента, предава БТА. Помощник държавният секретар на САЩ за Европа и Евразия Уес Мичъл заяви вчера, че покупката от Турция на руски ракетни комплекси С-400 ще доведе до използване от Вашингтон на едностранни санкции спрямо Анкара, а също и до качествена промяна на двустранните отношения. Освен това в тази ситуация САЩ заплашват Турция, че могат да блокират доставката на изтребители Ф-35 за страната. Вашингтон многократно е заявявал, че покупка от Турция на руски ракетни системи С-400 не отговаря на интересите на НАТО. Турският външен министър Мевлют Чавушоглу заяви на 6 май пред телевизия СиЕнЕн-тюрк, че ако във връзка с договора за С-400 САЩ \"вземат решение за въвеждане на санкции спрямо Анкара или ограничат визовия режим с Турция, то ще последва решителен отговор\".", "date": "2018.06.28", "title": "Турция: Заплахата със санкции от САЩ \nне отменя сделката ни за С-400 с Русия"}
{"url": "https://www.24chasa.bg/novini/article/6935605", "text": "Двадесет и трима души са били арестувани днес от гръцката полиция в рамките на операция в различни региони на страната, при която е била разбита организирана престъпна група за незаконно издаване на разрешения за престой в страната, съобщава гръцкото издание \"Ефимерида тон синдактон\". Полицейската операция е започнала сутринта и се провежда в Атина, Месолонги, Лефкада, Лариса, Трикала и Александруполис, предава БТА. До момента са задържани 16 гръцки граждани и 7 чужденци. Според информации от полицейски източници сред задържаните са седмина адвокати, петима държавни служители и един служител на държавна болница .", "date": "2018.06.28", "title": "Арестуваха над 20 души в Гърция за незаконни разрешения за престой"}
{"url": "https://www.24chasa.bg/novini/article/6935579", "text": "Американският държавен секретар Майк Помпейо възнамерява да пътува следващата седмица до Северна Корея, за да обсъди със севернокорейското ръководство плановете за ядрено разоръжаване на страната, предаде Ройтерс, като се позова на в. \"Файненшъл таймс\", цитиран от БТА. Вестникът цитира четирима души, запознати с плановете на държавния секретар. По данни на тези източници, за да лети до Пхенян, Помпейо е отменил среща с индийския си колега, насрочена за 6 юли във Вашингтон. Новото му посещение в КНДР ще е първото след срещата на президента Доналд Тръмп със севернокорейския лидер Ким Чен-ун в Сингапур на 12 юни. Преди срещата на върха държавният секретар беше два пъти в Северна Корея - през април и май - и разговаря с Ким Чен-ун, припомня ТАСС.", "date": "2018.06.28", "title": "Майк Помпейо ще посети следващата седмица Северна Корея"}
{"url": "https://www.24chasa.bg/novini/article/6935582", "text": "Най-голямото количество дъжд в страната е паднал на връх Рожен - 113 литра на квадратен метър, съобщи старши комисар Красимир Шотаров, директор в главна дирекция \"Оперативни дейности\" при Главна дирекция ПБЗН- МВР. Падналото количество валежи отговаря на червен код, който е в сила в региона в момента, каза областният управител Недялко Славов. Средното количество на валежите в областта варира между 60-70 литра на кв. м., добави Славов.  Щетите от валежите са най-големи в общините Смолян и Чепеларе, които днес обявиха бедствено положение, стана ясно след брифинг на кризисния щаб. След пикът на обяд валежите започнаха да спират в Смолян и Чепеларе и ситуацията се нормализира. Очакваните валежи в следващите часове в региона са от до около 30 литра на кв. м. \"Разчистен и отворен е главния път Смолян - Пловдив, където свлачището бе затворило участък в района между Проглед и Чепеларе. На републиканската пътна мрежа над 20 машини почистват срутили се земни маси. В момента единствен затворен участък от път в региона е този между село Момчиловци до картофохранилището и до село Мугла. \"През целия ден е ималократкотрайни прекъсвания на ел. захранването към населените места в общините Смолян, Баните и Девин, на сега няма населени места без ток. Превантивно се спира тока, където се цели да се предотвратят по сериозни проблеми, но за изключително кратко време\", каза Славов. В разчистването и правенето на диги в двете бедстващи общини са се включили 41 кадрови войници с 4 машини от 101 алпийски полк, както и около 50 души от доброволческите формирования и БЧК. На тел. 112 през изминалото денонощие са подадени 47 сигнала, на 15 от тях е реагирала пожарната. В момента от подадените сигнали се изпомпва езерото Рибката и най критичните наводнени места в квартал Устово. Община Смолян е спечелила проект пред Междуведомствената комисия за възстановяване и подпомагане към МС за цялостно почистване на речните корита на реките Черна и Бяла на стойност 333 000 лева и се очаква почистването да се направи до края на годината, обяви кметът Николай Мелемов.Коритото на река Черна не е чистено основно повече от 10 години.  Той благодари на доброволците, фирмите и всички участници, което според него се дължи на добро отношение, но и на опит от предишни бедствия. Според Мелемов, най-големият проблем в Смолян този път са били деретата, които са вдигнали изведнъж нивото си, и въпреки че са били почистени са нанесли големи щети.", "date": "2018.06.28", "title": "113 литра на кв. метър са измерени на връх Рожен в Родопите (Снимки)"}
{"url": "https://www.24chasa.bg/novini/article/6935598", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов разговаря с бившия министър на отбраната на Албания и понастоящем депутат Фатмир Медиу. Това се случи в рамките на кръглата маса за сигурността на Западните Балкани в Лондон, домакин на която е Камарата на лордовете на Великобритания. Цветанов и Медиу обсъдиха ситуацията със сигурността в Западните Балкани и възможността за повишаване на вниманието към тази част на Европа чрез по-интензивни контакти на междупарламентарно ниво. Фатмир Медиу отбеляза, че не бива да се губи инерцията, създадена по време на Българското европредседателство, за разрешаването на различията в региона и за съвместна работа на регионално ниво за европейската перспектива на Западните Балкани, съобщиха от пресцентъра на ГЕРБ. На свой ред Цветан Цветанов заяви, че България ще продължи своята подкрепа в тази посока, включително и на парламентарно ниво, като обърна внимание, че по негова инициатива като гости на срещата през март в София на Съвместната група за парламентарен контрол на Европол са били поканени участници от всички шест държави в региона. \"Тяхното присъствие бе ценно, защото е важно да чуем какво работи в сътрудничеството със страните от региона и какво не дава резултат и да адаптираме подхода си в сектор „Сигурност“ според тази директна обратна връзка,\" обясни председателят на Комисията по вътрешна сигурност и обществен ред в Народното събрание.", "date": "2018.06.28", "title": "Цветанов обсъди с Фатмир Медиу ситуацията около сигурността в Западните Балкани"}
{"url": "https://www.24chasa.bg/novini/article/6935619", "text": "Пътят към членство в ЕС на Република Македония и Албания е централна тема на координационна среща на левите лидери, която се провежда непосредствено преди Европейския съвет на 28 - 29 юни, съобщи пресслужбата на Партията на европейските социалисти (ПЕС). В срещата участват и премиерът на Македония Зоран Заев, както и гръцкият му колега Алексис Ципрас. Тя се провежда след като външните министрите на ЕС се договориха по-рано тази седмица, че преговорите с Република Македония и Албания трябва да стартират през следващата година. Благодарни сме за подкрепата, заявиха премиерите на Гърция и Македония на срещата на левите лидери в Брюксел. В прессъобщението на ПЕС се посочва, че левите правителства в Албания и Македония са дали шанс на двете страни да получат дата за начало на преговорите за присъединяване към ЕС. Президентът на ПЕС Сергей Станишев заяви: \"Сериозните усилия на правителствата в Тирана и в Скопие да подготвят страните си за старт на преговорите за присъединяване към ЕС най-накрая дават резултат. Това ще бъде от полза не само за сигурността и стабилността на региона, но и за цяла Европа\". По отношение на споразумението между премиерите Заев и Ципрас относно името на Македония, Станишев подчерта: \"Гордеем се, че успяхме да подпомогнем постигането на историческото споразумение между двете страни след дългогодишните спорове, включително и посредством домакинството ни на двустранни срещи между Зоран и Алексис, довели до резултат на лидерската ни среща миналия месец в София. Европейската левица е с тях по пътя им към помирението и очакваме споразумението да бъде финализирано така, че бариерите пред членство на Македония в ЕС и НАТО да отпаднат.\" В прессъобщението се посочва, че \"ПЕС е политическото семейство, което винаги е подкрепяло европейската перспектива на страните от Западните Балкани, включително и чрез организиране на събития и срещи през последните години, с цел засилване на интереса към региона и на европейската ориентация на отделните държави\". По време на координационната среща Ципрас и Заев благодариха на ПЕС, на европейските комисари от левицата и лично на Сергей Станишев за подкрепата за постигането на споразумението за името. В срещата участие взеха и: Антонио Коща, министър-председател на Португалия; Стефан Льовен, министър-председател на Швеция; Джоузеф Мускат, министър-председател на Малта; Петър Пелегрини, министър-председател на Словакия; Педро Санчес, министър - председател на Испания; Удо Булман, председател на Групата на социалистите и демократите в ЕП; Федерика Могерини, върховен представител на ЕС по въпросите на външната политика и политиката за сигурност; Франс Тимерманс, първи заместник-председател на Европейската комисия; Марош Шевчович, заместник-председател на ЕК, комисар по Енергийния съюз; Пиер Московиси, комисар по икономически и финансови въпроси, данъчно облагане и митнически съюз; Карл-Хайнц Ламберц, председател на Комитета на регионите и други, се посочва в прессъобщението.", "date": "2018.06.28", "title": "ПЕС: Зоран Заев и Еди Рама заслужиха европейското бъдеще на страните си"}
{"url": "https://www.24chasa.bg/novini/article/6935610", "text": "Не естранно, че Финландия ще е докамин на срещата на върха САЩ-Русия, предаде ДПА. Страната има опита да приема на своя територия значими международни прояви. В началото на 70-те години Финландия е домакин на Конференцията за сигурност и сътрудничество в Европа, довела до подписването през 1975 г. на т.нар. Заключителен акт от Хелзинки (Helsinki Final Act). Сред подписалите са президентът на САЩ Джералд Форд и съветският лидер Леонид Брежнев, които на отделна среща обсъждат мерки за ограничаване на стратегическите ядрени оръжия, съобщава БТА. Конференцията, изиграла ключова роля за изграждането на мост между Изтока и Запада през Студената война, се преименува през 1995 г. на Организация за сигурност и сътрудничество в Европа (ОССЕ). Седалището й е във Виена. През 1990 г. президентът на САЩ Джордж Х. У. Буш се среща в Хелзинки със съветския лидер Михаил Горбачов. Обсъжданата тема е иракската инвазия в Кувейт. СССР се разпада през 1991 г., а шест години по-късно финландската столица приема президентите на Русия и САЩ Борис Елцин и Бил Клинтън. То разговарят за намаляване на ядрените въоръжения и за плановете за разширяване на НАТО. Хелзинки е бил на два пъти - 1985 и 1996 г. - място на преговори между външните министри на двете ядрени свръхсили. Финландия е член на Европейския съюз, но не и на НАТО. От 1994 г. обаче страната сътрудничи с алианса в рамките на програмата \"Партньорство за мир\" и участва в операциите на НАТО в Афганистан. Финландските президенти поддържат редовни контакти с русите си партньори. Миналата година действащият президент Саули Нинистьо прие визита на Владимир Путин, а след това гостува на Доналд Тръмп в Белия дом.", "date": "2018.06.28", "title": "ДПА: Не е странно, че Финландия ще е домакин на срещата на върха САЩ-Русия"}
{"url": "https://www.24chasa.bg/novini/article/6935612", "text": "Рядък феномен беше видян на гръцкия остров Серифос във вторник. Любителските кадри на торнадото са заснети от туристката Мегало Ливади, съобщава сайтът Greek Reporter. В същото време в страната продължава да настъпва лошото време с проливни дъждове а, най-тежка е ситуацията в района на Халкидики.                                                                                                                                                                                                                                                                                                                       ", "date": "2018.06.28", "title": "Торнадо над гръцки остров (Видео)"}
{"url": "https://www.24chasa.bg/novini/article/6935632", "text": "Петима души загинаха, след като лек турбовитлов пътнически самолет се разби в покрайнините на индийския мегаполис Мумбай в четвъртък, предава Нова телевизия.  По информация на местни медии машината „Beechcraft King Air C90“ е собственост на правителството на индийския щат Утар Прадеш и е изпълнявала чартърен полет. В момента на катастрофата на борда имало двама пилоти и двама бордни инженери. Те са загинали на място, както и един човек, който бил на мястото на падане на самолета.", "date": "2018.06.28", "title": "Правителствен самолет се разби в Индия, петима загинаха (Снимки, видео)"}
{"url": "https://www.24chasa.bg/novini/article/6935640", "text": "ЕС показа, че приоритетът на Българското председателство за европейската перспектива на страните от Западните Балкани не се свежда само до политически декларации. Вече започнаха да се виждат резултатите от подновеното внимание на Брюксел към региона. Това каза министър-председателят Бойко Борисов по време на Европейския съвет в Брюксел, където представи резултатите от ротационното председателство, което страната ни пое на 1 януари, съобщиха от правителствената пресслужба. „Само преди два дни Съветът прие изключително важни заключения, които подкрепят препоръката на ЕК и отварят пътя за започване на предприсъединителни преговори през 2019 г. с Албания и Република Македония“, посочи премиерът. Борисов още веднъж подчерта, че европейският път за страните от региона няма алтернатива и че само той ще е гарант за мира и просперитета в Европа. Министър-председателят акцентира и върху важността на проектите за инфраструктурна, транспортна и дигитална свързаност за развитието на Балканите. Той приветства продължаването на темата от страна на Австрийското председателство и заявената готовност на Хърватия да постави региона отново във фокуса на ЕС по време на своето ротационно председателство. Българският премиер подчерта, че България положи сериозни усилия и по темата с миграцията. Като един от успехите в тази сфера той открои срещата на лидерите на ЕС и Турция във Варна, където беше договорено продължаване на споразумението с Анкара. Борисов призова лидерите да се намери консенсус и единно решение по темата с мигрантите и изброи предложенията на страната ни за затваряне на външните граници на ЕС, изнесените центрове за даване на убежище извън Европа и съсредоточаване на усилията по изготвяне на споразуменията с трети страни, подобно на това с Турция. „Нашите предложения са добра основа, за да продължим работата по реформата. Заложената в тях посока цели да изградим предвидима и ефективна Система на ЕС за убежище, която да е устойчива на бъдещи кризи“, каза премиерът. В словото си премиерът Борисов отбеляза и значителния напредък, постигнат по време на Българското председателство на Съвета на ЕС в данъчната политика, енергетиката и климата, социалните въпроси, сигурността, както и по Стратегията за единен цифров пазар. Премиерът Борисов благодари на лидерите за оказаната подкрепа за Българското председателство през изминалите шест месеца. „Нямаше да имаме тези постижения без силния дух на сътрудничество, който ни свързваше“, каза министър-председателят и пожела на следващия ротационен председател - Австрия успех с предстоящите предизвикателства.", "date": "2018.06.28", "title": "Борисов: Вече се вижда, че ЕС отново обръща внимание на Западните Балкани"}
{"url": "https://www.24chasa.bg/novini/article/6935644", "text": "Като кризисен ПР определи поисканата му оставка председателят на КЕВР Иван Иванов, който свика медиите извънредно в отговор на БСП. Според него левицата така цели да отклони вниманието от напускането на Жельо Бойчев и вътрешните си проблеми, предава  Иванов подчерта, че не е заявявал в пленарната зала, че няма да изпълни закона, както го обвини соцлидерката, а само, че ще го следва. Дадох пояснение относно обстоятелствата, при които комисията може да се произнесе с решение, което е в съответствие със закона, което е прозрачно и което е правилно мотивирано, обясни Иванов. Той уточни че ведомството му ще изпълни законовите изисквания спрямо сделката с ЧЕЗ. Иванов обаче отказа да отговори на въпрос дали ще проверява, или не продажбата на енергийното дружество. Сутринта, по време на редовното заседание на парламента, опозицията атакува председателя на КЕВР с критика, че неговите експерти така и не са взели окончателно решение по сделката за енергодружеството. Критика беше отправена и че продажбата не е влязла в годишния отчет на регулатора, който беше днес одобрен от парламента. В пленарна зала Нинова заяви, че не е взета под внимание внесена подписка от 200 000 души срещу продажбата на компанията. Годишният отчет на енергийният регулатор е за 2017 г., когато нямаше сделка, репликираха депутати. \"Една подписка не може да бъде основание да се вземе такова важно решение“, категоричен е Иванов и допълни, че в пленарната зала е бил изключително предпазлив, защото всяка непремерена реплика може да доведе до санкции срещу държавата за стотици милиони евро.", "date": "2018.06.28", "title": "Шефът на КЕВР: Искането на оставката ми е кризисен пиар на БСП"}
{"url": "https://www.24chasa.bg/novini/article/6935648", "text": "Японският премиер Шиндзо Абе поздрави президента на Турция Реджеп Тайип Ердоган за успеха му на изборите в неделя, съобщи днес източник от турското президентство, цитиран от Анадолската агенция и БТА. Ердоган и Абе потвърдиха намеренията да развиват по-нататък двустранните отношения в бъдеще. Двамата лидери обсъдиха плановете, свързани с изграждането на АЕЦ в северния турски град Синоп. Ердоган и Абе посочиха, че ще се срещнат в края на 2018 г. в Буенос Айрес, където ще се състои среща на върха на Г-20. Турският президент бе преизбран на предсрочните президентски избори в неделя.", "date": "2018.06.28", "title": "Шиндзо Абе поздрави Ердоган за победата на изборите"}
{"url": "https://www.24chasa.bg/novini/article/6935285", "text": "Турската полиция обискира днес офиса на ляв опозиционен информационен сайт, предаде ДПА. Полицията е нахлула в офиса на сайта Сендика (Sendika.org) в Истанбул рано сутринта и е претърсила нюзрума на платформата. Информацията за обиска на сайта идва на фона на съобщенията за арести на поддръжници на кандидата на основната опозиционна партия на президентските избори, отбелязва ДПА, цитирана от БТА. Сайтът Сендика посочи, че по време на претърсването на офиса в него е нямало журналисти. От сайта посочиха още, че очевидно обискът е бил в рамките на разследването срещу редактора му - Али Ергин Демирхан. Демирхан бе задържан за кратко през април м. г. по обвинения, че не признава резултатите от референдума за въвеждане на президентска система на управление в Турция. Той също така бе задържан за кратко и през май тази година за публикуването на материал, озаглавен: \"Ние можем да спрем диктатурата\", пише опозиционният в. \"Джумхуриет\". Смята се, че повечето водещи медии в Турция са близки до консервативния президент ислямист Реджеп Тайип Ердоган. Журналистите критици на президента често се налага да работят в онлайн платформи. Много такива сайтове обаче са блокирани в Турция, отбелязва ДПА. Междувременно петима души днес бяха арестувани в егейския окръг Измир за \"обиди на държавниците\", информира Анадолската агенция. Други седем души бяха арестувани по-рано, тъй като се твърди, че са наругали Ердоган след митинг на кандидата за президент на кемалистката Народнорепубликанска партия (НРП) Мухаррем Индже на 21 юни. Ердоган бе преизбран на президентските избори в неделя.", "date": "2018.06.28", "title": "Обискираха офиса на опозиционен информационен сайт в Турция"}
{"url": "https://www.24chasa.bg/novini/article/6935297", "text": "Популацията на дивите прасета трябва да се намали драстично, за да се предпазят свинете от болестта африканска чума, при която смъртността им е 90 процента. Тя е разпространена в съседна Румъния и много лесно може да бъде пренесена през сухоземната ни граница. За това предупреди днес директорът на Североизточното държавно предприятие в Шумен инж. Веселин Нинов на среща със специалистите, които стопанисват дивечовъдните участъци на държавните горски стопанства на територията на областите Шумен и Търговище. По данни на дивечовъдите, в момента в двете области дивите прасета са 5294 при допустима горна граница от 3590 животни. През годините броят им постепенно се е увеличавал и ако те не бъдат намалени до разумни граници, очакваните загуби щели да бъдат много големи - при африканска чума само за компенсации на фермерите от района щели да са необходими около 300 милиона лева. \"Въпрос на дни е чумата да дойде и при нас\", каза инж. Нинов и посочи за пример Германия, където ловували с всички възможни средства, но не допуснали болестта да се разпространи. Очакванията са не само работниците от дивечовъдните участъци да се включат масово в отстрела на глиганите, а и организираните ловци, които по закон в момента имат право само на индивидуални ловни излети за диви прасета в събота и неделя. Организираните гонки в този период на годината не са разрешени, но ако се появи африканска чума, най-вероятно е догодина те да бъдат изобщо забранени през цялото време, както и разпространението на месо от засегнатите райони. Месото на отстреляните прасета може да се реализира сега, дори и на по-ниска цена, защото, ако дойде чумата, загубите ще са големи и никой няма да спечели от животните в района си, предупреди още директорът. Горските настояват министърът на земеделието да разреши индивидуален отстрел на диви прасета не само през почивните, а и в работните дни. Разрешението за това струва 1 лева за седмица, а хората могат да заредят фризерите си със свинско месо, казват от горските стопанства.", "date": "2018.06.28", "title": "Избиват дивите прасета, за да не плъзне  африканска чума"}
{"url": "https://www.24chasa.bg/novini/article/6935311", "text": "Напускането на Европейския съюз от Великобритания не трябва да се отразява негативно на правата на българите, които живеят в Обединеното кралство. И ЕС, и Великобритания, имат интерес от постигането на съгласие по отношение на достъпа до работа и образование на 3.8 млн. европейски граждани, които живеят във Великобритания, както и на около 900 000 британци в ЕС. Това заяви президентът Румен Радев на среща на „Дондуков“ 2 с председателя на Групата на европейските консерватори и реформисти в Европейския парламент Сайед Камал, съобщиха от прессекратариата на президента. Двамата бяха единодушни, че вотът на британските граждани трябва да бъде уважаван, но в интерес на държавите от ЕС и Великобритания е да запазят доверието, конструктивния диалог и сътрудничеството в чувствителни сфери като сигурността и отбраната. Президентът Радев открои и доброто двустранно сътрудничество на България и Великобритания в сферата на сигурността и борбата с тероризма и изрази увереност, че това партньорство ще продължи да се развива.", "date": "2018.06.28", "title": "Радев: Брекзит не трябва да се отразява негативно на правата на българите в Обединеното кралство"}
{"url": "https://www.24chasa.bg/novini/article/6935322", "text": "Европейските лидери, които пристигат за двудневната среща на върха в Брюксел, направиха изявления по основната й тема - миграцията, съобщиха Ройтерс и ТАСС. Неспособността да се постигне решение за миграцията може да е фатална за ЕС, предупреди италианецът Антонио Таяни, председателят на Европейския парламент, предава БТА.  Испанският премиер Педро Санчес заяви, че ЕС трябва да се покаже солидарен с Германия по миграционния въпрос. \"Нужно е да намерим общ отговор на общото предизвикателство, което е миграцията, и трябва да комбинираме отговорността със солидарността. Отговорност с цел да контролираме нашите граници, да засилим външнополитическото измерение на миграционната политика. И солидарност по отношение на другите страни, по-специално Германия, която сега преживява политическа криза\", каза Санчес. Унгарският премиер Виктор Орбан заяви, че \"основният въпрос не е миграцията, а демокрацията в Европа\". Той допълни, че \"въпросът е в това в какво вярват хората, в това какво трябва да се направи\". Премиерът на Финландия Юха Сипиле каза, че страната му също има проблеми с вторичната миграция и е готова да сътрудничи по този въпрос с Германия. Той призова за намиране на общоевропейско решение по миграционния въпрос и припомни, че позицията на Финландия е, че при осъществяване на контрол върху миграцията трябва да се защитават правата на човека и да се действа в съответствие с международните задължения. Сипиле каза, че е нужно да се отстранят първоначалните причини за възникване на миграцията и по-ефикасно да се помага на хората по местата, където живеят, и откъдето емигрират. Премиерът на Словакия Петер Пелегрини заяви, че най-големият приоритет е защитата на външните граници на ЕС. Премиерът на Чехия Андрей Бабиш също се обяви за укрепване на външните граници на ЕС и каза, че по негово мнение Италия, Гърция, Испания и Малта носят първостепенна отговорност за охраната на южните граници на ЕС. Той отхвърли инициативата на Италия всички страни в ЕС да споделят солидарността за спасяване на бежанците в Средиземно море и каза че корабите с бежанци изобщо не бива да напускат африкански пристанища по посока Европа. Премиерът на Люксембург Ксавие Бетел заяви, че на срещата трябва да се обсъжда всичко, свързано с миграцията и че законната имиграция трябва да се превърне в правило. \"Има толкова много хора, които пристигат в различни страни и после отиват в Германия. Разбираме Германия, когато тя казва: \"Защо ние трябва да се оправяме с всичко?\", каза той. Същевременно днес Норвегия, която не е страна член на ЕС, обяви, че се присъединява към страните, които ще приемат бежанци от кораба \"Лайфлайн\", акостирал с 234 мигранти в Малта, предаде Асошиейтед прес. Така страните, които обещаха да приемат бежанци от кораба на германска правителствена организация, станаха вече девет. Преди това обещание дадоха Франция, Португалия, Холандия, Люксембург, Италия, Белгия, Ирландия и Малта. По повод темата за миграцията, която ще доминира разговорите на съмита в Брюксел, агенция ДПА припомня, че страни от средиземноморския регион и от балканския регион са показали малък интерес към обособяването на тяхна територия на \"платформи за мигранти\", където ЕС би могъл да настанява мигранти и да определя кои от тях са икономически и на кои да се даде убежище. Мароко, Тунис, Алжир, Либия и Египет са изразили нежелание на тяхна територия да има подобни центрове. Албания и Македония също направиха подобни изявления. Днес и утре лидерите на ЕС ще обсъждат и трансатлантическата търговия, темата за сигурността, връзките с Доналд Тръмп, икономическите санкции срещу Русия, следващия бюджет на съюза, реформата на еврозоната и Брекзит. На вечеря днес британският премиер Тереза Мей ще уведоми колегите си от ЕС за напредъка на преговорите за излизане от ЕС, допълва Асошиейтед прес. Утре 27-те лидери без Мей ще направят оценка на този напредък. Висши европейски представители и политици вече предупредиха Мей, че времето за постигане на споразумение за Брекзит изтича. Преговорите боксуват заради разногласията в правителство на Мей за това колко тясно да бъде икономическото сътрудничество между Лондон и ЕС след Брекзит.", "date": "2018.06.28", "title": "Таяни: Неспособността да се реши въпросът за миграцията може да е фатална за ЕС"}
{"url": "https://www.24chasa.bg/novini/article/6935354", "text": "Днес Китай публикува бяла книга със заглавие „Китай и Световната търговска организация“, в която се казва, че страната е спазила напълно ангажиментите си към организацията, твърдо подкрепя многостранната търговска система, допринесла е за развитието на света и насърчава перспективите и действията за отварянето на по-високо ниво, съобщава  . В бялата книга се подчертава, че Китай е категорично против унилатерализма и протекционизма, подкрепя многостранната търговска система и дава своя принос за нея като участник и защитник. Наред с по-широкото отваряне на Китай, от развитието на страната ще се възползва и светът. Страните могат да се справят с дестабилизиращите фактори, да изградят общност на споделената съдба, в която да се интегрират и съществуват заедно, единствено, ако спазват и защитават правилата на СТО, подкрепят отворената, прозрачна, инклузивна и недискриминационна многостранна търговска система, се казва още в бялата книга.", "date": "2018.06.28", "title": "17 години от влизането на Китай в Световната търговска организация"}
{"url": "https://www.24chasa.bg/novini/article/6935339", "text": "Сръбският външен министър Ивица Дачич се срещна днес в Москва с руския си колега Сергей Лавров, предаде Танюг. Дачич и Лавров констатираха със задоволство високото равнище на доверие и продуктивността на връзките между двете страни. Министрите обсъдиха въпроси на двустранното сътрудничество и взаимната подкрепа в международни организации. Дачич благодари за подкрепата на Русия за териториалната цялост и суверенитета на Сърбия и твърдата й позиция по въпроса за Косово. Лавров подари на сръбския си колега екип на руския национален отбор по футбол, а Дачич в отговор пожела успех на руския тим на Световното първенство. Ивица Дачич се срещна днес и с руския вицепремиер и съпредседател на сръбско-руския Междуправителствен комитет за търговия, икономическо и научно-техническо сътрудничество Юрий Борисов. Двамата разговаряха за сътрудничество и съвместни проекти в областта на енергетиката, селското стопанство и индустрията.", "date": "2018.06.28", "title": "Ивица Дачич се срещна с руския си колега Сергей Лавров в Москва"}
{"url": "https://www.24chasa.bg/novini/article/6935379", "text": "Оспорваната продажба на изтребители Ф-35 от САЩ за Турция, първият от които бе доставен наскоро, все още може да бъде блокирана, ако Анкара потвърди волята си да купи руски ракетни системи С-400, заяви американски високопоставен представител, съобщава АФП. \"Това е много сериозен въпрос\", заяви помощник държавният секретар на САЩ за Европа и Евразия Уес Мичъл по време на изслушване в парламента. \"Ние ясно заявихме многократно на най-високо равнище на турското правителство, че ще има последици\", ако Турция потвърди покупката на руски ракетни системи С-400, добави той, предаде БТА.  Ответните мерки ще бъдат първо санкции, както се предвижда от американски закон, забраняващ сключването на договори с редица руски оръжейни компании, посочи Уес Мичъл. Но той каза също, че \"покупка на С-400 неизбежно ще има последици за бъдещето на турското военно-промишлено сътрудничество със САЩ, включително относно Ф-35\". Ние бяхме възможно най-ясни в частни разговори и публично: решение за С-400 ще промени турско-американските отношения по трудно поправим начин, подчерта той. САЩ предадоха миналата седмица първия изтребител Ф-35 на Турция въпреки нарастващото напрежение с тази страна член на НАТО и съпротивата на американския Сенат. Втори изтребител от този тип се очаква да бъде предаден в скоро време от компанията производител - Локхийд Мартин. Но тези самолети ще останат на първо време в Аризона, докато трае обучението на турските пилоти - процес, който може да продължи една до две години, според Пентагона. САЩ остават във владение на самолета до неговия трансфер, който става нормално след дълъг процес на обучение, обясни Уес Мичъл. Той изтъкна, че Вашингтон все още може юридически да прекрати сделката, по-специално във връзка с \"безпокойства за националната сигурност\". \"Това играе в наша полза, тъй като ни дава повече време, за да продължим да упражняваме натиск\" върху Турция за това тя да не купува руските ракетни системи, \"преди да трябва да вземем окончателно решение за Ф-35\", добави Мичъл. Американският Сенат се противопостави на доставката на Ф-35 и иска продажбата на тези самолети да бъде анулирана, ако Анкара доведе докрай процедурата за покупка на руски ракетни системи С-400, в съответствие с договор, подписан на 12 септември.", "date": "2018.06.28", "title": "Уес Мичъл: Ясно заявихме, че ще има последици, ако Турция купи руски ракетни системи"}
{"url": "https://www.24chasa.bg/novini/article/6935386", "text": "За големи щети от обилните дъждове в районите на Солун и Кавала и в префектура Илиа в Пелопонес съобщава гръцката обществена телевизия ЕРТ днес. Според телевизията щетите във Врасна в префектура Солун са \"библейски\". 35 души са били спасени, след като са били блокирани в селището. Сред тях е имало една бременна жена и бебе на десет месеца. Наводнени са къщи, хотели и пътища. В Хрисуполис, префектура Кавала, са наводнени жилища, магазини, пътища и обработваеми площи, предаде БТА. Големи са щетите за селското стопанство в област Илиа. Постепенно с отшумяването на интензивните климатични явления се отстраняват щетите в Мандра, префектура Атика, където ситуацията беше най-тежка през вчерашния ден.", "date": "2018.06.28", "title": "Порои нанесоха \"библейски\" щети в Гърция"}
{"url": "https://www.24chasa.bg/novini/article/6935385", "text": "Страната ни е готова да произвежда коли. У нас работят над 170 фирми, които изработват авточасти. В края на годината ще се опитаме да сглобим автомобил, за да докажем, че можем, заяви министърът на икономиката Емил Караниколов. Той добави, че в момента се водят разговори с мощни компании в бранша. Според него България има потенциал да прави не само автомобили, но и електромобили, камиони, електрически бусове. \"По темата за образованието обаче трябва да се помисли сериозно, защото инвеститорите вече не говорят за корупция, а искат обучена работна ръка\", добави министърът. По думите му в тази връзка кабинетът е предприел изменения на редица закони като за сините карти на висококвалифицирани специалисти отвън. \"Междуправителствените споразумения с Армения и Молдова вече са одобрени от техните правителства. Очакваме през септември това да се случи и с Украйна\", посочи Караниколов. Следващия месец бизнессредите ще го информират какви са първите пречки при вноса на кадри, за да могат да се изчистят. \"При срещи с предприемачи ги уведомявам, че в скоро време България няма да е държавата с най-ниските заплати в ЕС\", подчерта министърът. Той съобщи, че чужди компании продължават да идват у нас. В Агенцията за насърчаване на инвестициите към момента са подадени 20 заявления, две са за Пловдив. Емил Караниколов направи първата копка на нов завод на турска компания край града на тепетата, в който ще се произвеждат фарове за световноизвестна марка немски автомобили. До 2023-а същата фирма възнамерява да построи общо 3 предприятия, като ще вложи в тях 40, 6 млн. евро. Планира се след 5 г. работниците в тях да достигнат 382 души. Заради голямато капиталовложение Караниколов връчи сертификат за инвеститор клас А на президента на компанията Ахмет Байрактар.", "date": "2018.06.28", "title": "Строят 3 завода край Пловдив, министър Караниколов направи първа копка под дъжда"}
{"url": "https://www.24chasa.bg/novini/article/6935539", "text": "Бягство на задържан за кражба непълнолетен вдигна врачанската полиция на крак днес сутринта. Призори заради кражба на пари на улица в града бил арестуван 15-годишен циганин, син на известен наркопласьор в региона. Докато обаче оформяли документацията по задържането му в приемната на районното управление, непълнолетният хулиган използвал залисията на полицаите и си плюл на петите. Ченгетата веднага хукнали след него, но хлапакът успял да потъне незабелязан в тъмното. Разбрал за гафа, шефът на ОД на МВР във Враца Янко Янколов още на сутринта започнал да разследва случая лично. \"Назначил съм проверка от комисия на областната дирекция и се надявам тя да ми докладва за всички подробности и допуснатите пропуски от служителите в районното управление\", каза Янколов и допълни, че избягалият все още не открит. От дирекцията по-късно допълниха, че известният с прякора си Роки беглец е обявен за местно издирване.", "date": "2018.06.28", "title": "15-годишен арестант избяга от районното във Враца, обявиха го за издирване"}
{"url": "https://www.24chasa.bg/novini/article/6935388", "text": "Не предвиждам значителни реформи в НСО, защото службата доказа, че функционира много добре, каза пред журналисти в отговор на въпрос началникът на НСО генерал-майор Данчо Дяков. Той беше един от висшите офицери, които се представиха днес пред народните представители в ресорната парламентарна Комисия по отбрана. Ако има някакви реформи, те ще са, за да може тя бъде по-гъвкава при вземането на решенията, така че колегите ми не трябва да се притесняват от структурни или други реформи, отбеляза Дяков. ", "date": "2018.06.28", "title": "Началникът на НСО не предвижда значителни реформи в службата"}
{"url": "https://www.24chasa.bg/novini/article/6935417", "text": "Русия не признава дадените на Организацията за забрана на химическите оръжия (ОЗХО) правомощия да посочва виновниците за химически нападения, каза днес високопоставен руски дипломат, цитиран от Франс прес. \"Естествено, че не признаваме за легитимни действията на този нов т.нар. механизъм за арбитраж\", заяви заместник-външният министър Сергей Рябков пред руски информационни агенции, предаде БТА. Според него бъдещето на Конвенцията за забрана на химическите оръжия е неясно. След вчерашния вот руският посланик в Хага Александър Шулгин сравни ОЗХО с потъващ \"Титаник\". Страните членки на ОЗХО приеха вчера предложението, внесено от Великобритания, с 82 гласа \"за\" срещу 24 \"против\". Сирия, за която се подозира, че е използвала неотдавна бойни отровни вещества, бе особено враждебно настроена срещу тази мярка. Нейният съюзник Русия, обвинена, че е отровила бивш руски двоен агент в Англия, също гласува против. И двете страни отричат отправяните им от Запада обвинения.", "date": "2018.06.28", "title": "Русия не признава правомощията на ОЗХО да посочва виновниците за химически нападения"}
{"url": "https://www.24chasa.bg/novini/article/6935410", "text": "Държавите, които са на първа линия, когато регистрират бежанци, които искат да отидат в други страни, след това не трябва да бъдат връщани обратно. Иначе държавите, които сме на първа линия, ще го усетим това. Себастиян Курц каза, че сме вдигнали летвата с нашето председателство. Това заяви Бойко Борисов в Брюксел пред журналисти преди срещата на върха на Европейския съюз. \"Преди няколко дни Ердоган каза, че до този момент само говорим за споразумение с Турция, но нищо не е платено\", допълни той. \"Както в България имаме код жълто, зелено, червено, така да бъде създадено тристепенна система в ЕС като нива на действие - за да не се налагат такива ненужни срещи за бежанците\", каза още Борисов. \"Според мен, никой няма право да говори от името на която и да е държава. Премиерът Рюте предложи той да е един от посредниците. Има държави, които през вековете, са били в Африка. Ние граничим с Турция, проведохме среща във Варна и към този момент турците спазват поетите си ангажименти към нас. Мисля, че съм прав. За огромните ни усилия да не допускаме нелегални мигранти, носим отговорност. Изведнъж може да се окаже, че всичко това, което в момента разцепва Европа, е при нас, затова че спазваме законодателството\", категоричен бе той. \"Ние имаме да се грижим за Северна България, да наваксаме изоставането, което сме имали през годините. Всички знаят, че Иван Иванов беше депутат от партията на Костов - ДСБ. На всеки управляващ, му трябва независим регулатор. Ние нямаме добив - спряхме шистов газ, спряхме концесии и вносът се вдига - как да се запази цената. По никакъв начин към КЕВР в момента ние нямаме отношение. Ако не го харесват, да предложат решение.  Утре съм поканен на среща на лидерите на еврогрупата, където ще представя нашата кандидатура за чакалнята на еврозоната. И по тази тема работя изключително активно. Горанов е поканен на среща на финансовите министри на еврогрупата. Утре политически ще попитам защо се налага да променяме критерии, при положение че и петте критерия са изпълнение. Ние не сме виновни, че са ликвидирани толкова производства у нас, че милиони отидоха в демократични страни след социализма, че доктори, инженери са примамвани в западни държави с по-големи заплати. Финансовият надзор на ЕЦБ го има и сега\", допълни Борисов.", "date": "2018.06.28", "title": "Борисов иска кодове жълто, зелено, червено за мигрантите в Европа (Видео)"}
{"url": "https://www.24chasa.bg/novini/article/6935436", "text": "\"Доматената дипломация\" вреди на Република Македония, неспособността в дипломацията не се компенсира с домати, заяви представителят на опозиционната партия ВМРО-ДПМНЕ Филип Георгиев в съобщение за медиите, цитирано от агенция МИА. Това бе неговият коментар на пост на македонския външен министър Никола Димитров в Туитър преди срещата на външните министри от ЕС, в който Димитров обеща да изпрати пакет домати на всеки, който подкрепи започването на преговори на Република Македония с ЕС, предаде БТА.  \"Доматената дипломация претърпя провал. Доматите, които трябваше пътуват за ЕС, ще останат за Димитров и /премиера Зоран/ Заев. Ще се скапват още най-малко година и половина, а с неспособното и разсипническо управление са застрашени и следващите реколти\", написа Георгиев в съобщението. Опозиционният представител изтъкна, че Европейският съюз иска резултати, а не \"прекупвачи на имена и домати\". \"Обещахте започване на преговорите, а ни донесохте само гръцка салата, платена с името Република Македония\", заявява Георгиев.", "date": "2018.06.28", "title": "Опозиционен лидер на ВМРО-ДПМНЕ: \"Доматената дипломация\" вреди на Македония"}
{"url": "https://www.24chasa.bg/novini/article/6935458", "text": "Столична община протече над главите на журналистите, докато кметът Йорданка Фандъкова им обясняваше колко неоснователни са исканията на БСП за извънредна сесия, свързана с мерките срещу наводненията от дъжда Точно 13 от общо 61 са отговорните към гражданите на София общински съветници в СОС. Този извод направи председателят на групата на БСП в СОС и лидер на столичните социалисти Калоян Паргов. Седемте съветници от БСП, четирима от \"Група 5\" - Венцислав Мицов, Стоян Александров, Симеон Славчев и Иван Велков, както и Марта Георгиева и Иво Божков подкрепиха доклада на БСП в СОС за свикване на извънредна сесия относно готовността на СО за реакция при природни бедствия и наводнения на територията й. Предложението на съветниците от групата на социалистите беше направено в началото на редовната сесия днес, а за свикването на извънредна сесия бяха необходими една трета от всички общински съветници в СОС, които са 61. Това съобщиха от пресцентъра на БСП-София. По ирония на съдбата, докато кметът Йорданка Фандъкова обясняваше на журналистите колко несъстоятелни и преувеличени са исканията на БСП за извънредна сесия, свързана с мерките на СО срещу наводненията, капандурата на петия етаж в Столична община протече над главите им. \"Кметът сметна, че се отнасям несериозно към проблема, защото направих коментар с ирония за \"бананите\", които поставят на входовете на метростанциите, за да ги предпазят от наводнения, каза Калоян Паргов. - А истината е, че вече управлението на ГЕРБ предизвиква ирония у гражданите на София. Тази ирония показва едно - хората вече са загубили надежда, че управляващите могат да се справят с проблемите в града ни. А въпросът с канализацията и шахтите е много сериозен. И е време да обяснят защо изобщо го има към този момент, след като те 10 години управляват София. Запушените шахти са отговорност на Столична община. Столичният инспекторат трябва да контролира работата на ВиК, на концесионера \"Софийска вода\" и на концесионера по чистотата. Когато не го прави, нито банани, нито портокали ще помогнат срещу наводненията\". Според Калоян Паргов, управляващите се страхуват от свикването на извънредна сесия, тъй като данните, които трябва да изнесат няма да са добри за тях. Заместник-председателят на СОС от БСП Милка Христова пък попита дали има конструктивни недостатъци при изграждането на входовете на метрото, за да се получат тези наводнения след дъжда на 18-и юни. \"С колегите от БСП настоявахме за провеждане на извънредна сесия, защото искахме гражданите да чуят отговорите на няколко въпроса, коментира Милка Христова. - Искахме хората да разберат какви са плановите мерки на СО при възникване на подобни ситуации като тази от миналата седмица след едночасовия обилен дъжд. Също така трябваше управляващите да кажат какви са превантивните мерки, които взимат за предотвратяване на подобни ситуации, да изнесат данни за екипите за действие в кризисни ситуации, както и какви финансови средства са заделени за подобни случаи. Искахме да бъдат предоставени актуални данни за състоянието на канализационната мрежа в София, както и на шахтите\". Според Милка Христова, бодряшки изказвания на съветниците от ГЕРБ, че подобни наводнения се случват в цяла Европа, както и примерите с метрото в Берлин, звучат изключително нелогично и безотговорно.", "date": "2018.06.28", "title": "Паргов: 13 от 61 са отговорните към гражданите на София общински съветници"}
{"url": "https://www.24chasa.bg/novini/article/6935456", "text": "Окръжната прокуратура в Стара Загора внесе днес следобед протест срещу    Мъжът уби с джипа си в пешеходната зона на Стара Загора 4-годишния Паоло на 2 юни 2014 г. Заради това той бе осъден на 6 години лишаване от свобода. Тъй като законът му позволява, Сапунджиев сам поиска от съда да бъде пуснат от затвора условно предсрочно точно една година, 10 месеца и 10 дни преди да е изтекло наказанието му. Съдът се съгласи, като му наложи през това време той да се среща всеки ден с пробационен служител. Прокуратурата обаче не изчака 7-дневния срок, а веднага протестира пред Апелативния съд в Пловдив.  Красимира коментира днес пред медиите, че затова не са виновни нито Сапунджиев, нито съдът, а законът и поиска той да бъде променен. ", "date": "2018.06.28", "title": "Прокуратурата протестира срещу свободата на Георги Сапунджиев"}
{"url": "https://www.24chasa.bg/novini/article/6935003", "text": "Енцелад - шестата по големина луна на Сатурн, постепенно си изгражда репутация на най-обещаващия свят в Слънчевата система за търсене на извънземен живот. Поредното свидетелство е откриването на сложни органични молекули на сатурновия спътник, съобщават Ройтерс и \"Нюзуик\", позовавайки се на публикация в сп. \"Нейчър\". Под покритата с лед повърхност на Енцелад в продължение на милиарди години е съществувал соленоводен океан в течно състояние - повече от достатъчно време за възникването на живот. На сатурновия спътник кипи активна хидротермална дейност. Предишни изследвания разкриват и наличието на прости органични молекули, припомня \"Нюзуик\". Сега международен екип от учени под ръководството на специалисти от университета на Хайделберг, Германия, съобщава за наличието на сложни органични молекули - откритие, което прави още по-големи шансовете за съществуването на живот на Енцелад. В публикация в сп. \"Нейчър\" учените описват откриването на сложни и богати на въглерод макромолекули - градивните елементи на живота, в гейзерите, изхвърляни през пукнати в ледената повърхност на сатурновата луна. При предишните изследвания в гейзерите са идентифицирани само прости органични молекули с по няколко въглеродни атома. \"За пореден път Енцелад ни изумява. С наличието на сложни органични молекули, водещи началото си от океан в течно състояние, този спътник е единственото небесно тяло освен Земята, което едновременно отговаря на всички базови изисквания за живот - такъв, какъвто го познаваме\", споделя Кристофър Глийн от изследователския екип. \"Това е първото подобно откритие в извънземен воден свят\", казва Франк Постберг от университета на Хайделберг. \"Поредното от дългата поредица открития, направени от \"Касини\", което обрисува Енцелад като потенциално обитаем воден свят\", отбелязват от Европейската космическа агенция. Учените са направили откритието, използвайки данни, събрани от сондата при прелитането й край Енцелад през октомври 2015 г. \"Касини\", съвместна мисия на НАСА, Европейската космическа агенция и Италианската космическа агенция, приключи през 2017 г., припомня Ройтерс.", "date": "2018.06.28", "title": "Извънземните най-вероятно живеят на Енцелад"}
{"url": "https://www.24chasa.bg/novini/article/6935032", "text": "Двама мъже са ранени при катастрофа на магистрала \" Тракия\", край Пазарджик, след като джип \" Порше Кайен\" се е забил в задната част на ремаркето на турски ТИР. Инцидентът е станал на 75 км на аутобана по посока София, преди около час, съобщи за „24часа“ говорителят на полицията Мирослав Стоянов. Ранените, които са пътували в джипа, са от Пазарджик и са били транспортирани в съзнание в местната областна болница. Според събраните данни джипът се е движел с голяма скорост и се е забил в задната част на прицепа. Наложило се е пожарникари да разрежат ламарините, за да извадят пострадалите от джипа. Заради катастрофата движението по магистралата се осъществяваше само по аварийната лента.", "date": "2018.06.28", "title": "Двама ранени при катастрофа на магистрала\n \" Тракия\" край Пазарджик"}
{"url": "https://www.24chasa.bg/novini/article/6935025", "text": "Катарски бизнесмен обеща да дари на състезание с камили три чисто нови автомобила в чест на изборната победа в неделя на турския президент Реджеп Тайип Ердоган, съобщава турският в. \"Йени шафак\". Бизнесменът предложи също традиционните ежегодни състезания с камили в Катар да бъдат наречени на името на лидера на Турция. В публикацията, цитирана от \"Хюриет дейли нюз\", се напомня, че това обещание бизнесменът и участник в състезанията с камили Джараллах бин Хамад ас Саламин дал преди изборите в Турция. След избирането на Ердоган на първи тур бизнесменът уверил, че планира да изпълни дадената дума, предава БТА.  \"Поздравяваме народа на Катар, всеки, който обича Ердоган, и ислямския свят. Дарявам три коли на състезанието, за да отбележа повода\", е заявил бизнесменът. \"Предлагам също да наречем състезанието с камили Състезанието на Ердоган\", добавил той. Десетки камили се състезават всяка година в съревнованието, известно като Състезанието на шейховете, тъй като повечето животни са собственост на знатни фамилии от страните от Персийския залив. Макар че традицията датира от ранните години на ислямския период, ездачите бяха сменени наскоро от \"ездачи роботи\", прикрепени към гърба на камилата, от съображения за сигурност, посочва \"Хюриет дейли нюз\".", "date": "2018.06.28", "title": "Катарски бизнесмен предлага да кръстят на Ердоган състезание с камили"}
{"url": "https://www.24chasa.bg/novini/article/6934624", "text": "Китай планира да актуализира правилата си за водещи научни награди като премахне ограничението за националността на наградените. Според поправките, в бъдеще национални награди в сферата на науката и технологиите ще могат да се присъждат и на чужденци, съобщи  . Броят на научните награди в сферата на природните науки, технологичните иновации и научно-технологичния прогрес е намален от 400 на по-малко от 300, а чужденците, удостоени с китайската награда за международно сътрудничество в науката и технологиите, не бива да са повече от 10 за година, съгласно новите правила. В тях са предприети и по-строги наказания срещу наградените, за които се разбере, че са плагиатствали или по някакъв друг неправомерен начин са излъгали. В тези случаи те ще бъдат санкционирани, а отличието ще им бъде отнето. Министерството на науката и технологиите представи поправките на действащите в момента правила за националните награди за наука и технологии, които са в сила от 1999 г., пред Държавния съвет за одобрение. Те са публикувани и на интернет страницата на Министерството на правосъдието, а обществеността може да даде своите предложения до 26 юли. Китай присъжда национални награди в сферата на науката и технологиите всяка година на учени за техния изключителен принос за научните и технологични иновации. Тя се връчва на ежегодна церемония от държавните ръководители на страната.", "date": "2018.06.28", "title": "Китай ще позволи наградите за наука и технологии да се връчват и на чужденци"}
{"url": "https://www.24chasa.bg/novini/article/6935049", "text": "Стопанисваните от Министерството на регионалното развитие и благоустройството чрез ВиК операторите 9 язовира са в отлично експлоатационно състояние. Още миналия петък са дадени инструкции на управителите на ВиК дружествата денонощно да следят нивата на язовирите за питейно-битово водоснабдяване и съоръженията към тях. Това съобщи пред медии днес министър Николай Нанков. Той информира, че контролирано се изпускат водни количества от язовирите „Христо Смирненски“ край Габрово и намиращия се в района на Бургас „Ново Паничарево“ с цел превантивно освобождаване на обем. Изпускането е със стойности под допустимите за съответното съоръжение. Нивата в язовирите се поддържат в съответствие с подадения от Министерството на околната среда график. Речните легла до 500 метра след язовирните стени са почистени и е осигурена нормална проводимост в тези участъци, съобщиха от пресцентъра на Министерството на регионалното развитие и благоустройство. Има няколко новообразували се свлачища в Родопите и около Самоков. В авариен режим се прави укрепване и осигуряване на нормалната пропускливост на пътищата. Колегите от Агенция „Пътна инфраструктура“ и сформираният към нея щаб работят при денонощен режим, за да се реагира при необходимост, съобщи още регионалният министър.", "date": "2018.06.28", "title": "Нанков: Всички язовири за водоснабдяване са в отлично експлоатационно състояние"}
{"url": "https://www.24chasa.bg/novini/article/6935062", "text": "\"Българският туристически продукт е много разнообразен. Страната разполага с голям потенциал по отношение не само на морския и зимния туризъм, но също на балнео и СПА услугите и културно-историческите маршрути. Разработихме различни тематични дестинации, които стимулират дейността на туроператорите и разширяват активните сезони. За първите пет месеца на 2018 е реализиран над 11% ръст на чуждите туристи, като най-голям е този на германските - 18,5\", съобщи министърът на туризма Николина Ангелкова при откриването на конференцията \"Eвропейски стандарти за туризма в България\", която се провежда във Варна. По нейните думи министерството е предприело редица законодателни инициативи за облекчаване на административната тежест в туристическия бранш, за развитие на инфраструктурата, за по-добра подготовка на кадрите и др. Министерството подготвя и създаването на Център за квалификация и преквалификация към ведомството, за да насърчи качеството на туристическия продукт. Министър Ангелкова изтъкна ролята на България за сътрудничеството в рамките на Дунавската стратегия, по която предстои годишен форум в София. Председателят на Ландтага на Шлезвиг-Холщайн - Kлаус Шлий, поздрави страната ни за професионализма в провеждане на председателството на Съвета на ЕС. По думите му кооперирането с България ще продължи и ще се задълбочава, като на форума във Варна ще бъдат обсъдени много нови възможности за приобщаване към евростандартите в туризма. \"Ние всички виждаме колко положителни сигнали идват от страната ви за общото европейско бъдеще\", категоричен бе той. фондация \"Конрад Аденауер“ за България.", "date": "2018.06.28", "title": "Ангелкова: Има 11% ръст на чуждите туристи от началото на година"}
{"url": "https://www.24chasa.bg/novini/article/6935071", "text": "Посолството на Съединените щати в Букурещ заяви в прессъобщение, че няколко \"важни страни партньорки\" призовават Румъния да вземе под внимание \"потенциалния негативен ефект от измененията в наказателното законодателство\", съобщава Аджерпрес. Тази позиция се споделя още от Белгия, Канада, Дания, Швейцария, Финландия, Франция, Германия, Люксембург, Холандия, Норвегия и Швеция, предаде БТА. \"Ние, международните партньори и съюзници на Румъния, призоваваме всички участващи страни в измененията на Наказателния и Наказателно-процесуалния кодекс, да избягват промените, които биха отслабили правовата държава или способността на Румъния да се бори срещу престъпността и корупцията\", се посочва в съобщението на американското посолство. В текста се отбелязва, че Румъния е постигнала значителен напредък в борбата срещу корупцията и изграждането на ефективна правова държава. \"Окуражаваме румънците да продължат по този път\", се отбелязва в съобщението. \"Следим внимателно промените в Наказателния и Наказателно-процесуалния кодекс и оставаме загрижени, че някои от тях може да възпрепятстват международното сътрудничество в областта на правоналагането и може да засегнат негативно борбата срещу престъпленията с прояви на насилие, организираната трансгранична престъпност, финансовите престъпления и трафика на наркотици и хора\", посочват още страните партньорки. Те призовават всички участващи в този процес страни да обърнат внимание на мнението на румънските юридически експерти, включително на Висшия съвет на магистратурата, както и да потърсят консултации с международни правни експерти като Групата на държавите срещу корупцията (ГРЕКО) и Венецианската комисия.", "date": "2018.06.28", "title": "12 западни страни алармират за възможен негативен ефект от промените в румънското законодателство"}
{"url": "https://www.24chasa.bg/novini/article/6935111", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов участва като говорител в кръгла маса за сигурността на Западните Балкани. Форумът се провежда в Лондон в сградата на парламента на Великобритания. Домакин на събитието е Камарата на лордовете, а основен съорганизатор на кръглата маса е Европейската лидерска мрежа, съобщиха от пресцентъра на ГЕРБ. В рамките на форума Цветан Цветанов направи изказване за перспективите пред сигурността на Западните Балкани. „Западните Балкани са ключови за сигурността на Европа. По данни на Европол около 800 граждани от региона са заминали като чуждестранни бойци за ИДИЛ в Сирия. Завръщането на тези бойци създава реална заплаха за сигурността“, обясни председателят на Комисията по вътрешна сигурност и обществен ред. Цветан Цветанов коментира, че само повишаването на доверието, свързаността и обмена на разузнавателна информация могат да гарантират адекватен и ефективен отговор на тази заплаха. „Това би довело и до по-добро противодействие на опитите за радикализация и на дейността на организираната престъпност в региона“, уточни той. В панела за сигурността на Западните Балкани участваха още председателят на Парламентарната асамблея на ОССЕ Джордж Церетели, бившият министър на отбраната на Македония Зоран Йолевски и съветникът на вътрешния министър и правителството на Сърбия Владимир Божович. Всички те се обединиха около мнението, че изграждането на многостранни формати на сътрудничество на регионално ниво, включително и в оперативен план, е от основно значение за сигурността не само на Западните Балкани, но и за колективната сигурност на континента.", "date": "2018.06.28", "title": "Цветанов участва в кръгла маса за сигурността на Западните Балкани в Лондон"}
{"url": "https://www.24chasa.bg/novini/article/6935029", "text": "Окръжната прокуратура във Велико Търново внесе в съда обвинителен акт срещу възрастен мъж за умишлено убийство на съпругата си, информираха от държавното обвинение. Престъплението било извършено в средата на януари т.г. в с. Българско Сливово, общ. Свищов.  Двамата имали дългогодишен брак. На 12 януари 2018г. семейството били на гости на съседи. Вечерта обвиняемият си тръгнал сам. Час по-късно си тръгнала и съпругата му заедно със съседка, на която неведнъж била споделяла, че често се карали с мъжа си заради гледането на домашните животни,. Оплакала се, че той дори посягал да я бие. Прибирайки се вкъщи, двамата отново се скарали,  а на следващия ден жената напуснала семейния дом. Върнала се след няколко дни, когато между съпрузите пак възникнал скандал. За да избегне конфликта, пострадалата тръгнала към изоставен имот, който семейството  ползвало за съхранение на сено и фураж. Съпругът минал по пряк път и също стигнал до изоставения имот. Там между двамата възникнала разпра. Обвиняемият ударил жената няколко пъти с тояга и, за да я накара да млъкне, хванал с две ръце лицето й в областта на устата и носа. От задушаването жената се свлякла на земята, а убиецът се прибрал в дома си, оставяйки трупа на съпругата си в двора на другия имот. На следващата сутрин преместил трупа на жертвата на стълбите на къщата, инсценирайки самоубийство. След това отишъл до свой близък, на когото казал, че жена му се обесила в двора на изоставената къща. Предстои насрочване на делото за разглеждане от съда.", "date": "2018.06.28", "title": "Изправят на съд мъж, удушил жена си \nи инсценирал обесване в Свищовско"}
{"url": "https://www.24chasa.bg/novini/article/6935145", "text": "Търсенето на изчезналите футболисти от младежки отбор, блокирани в пещера в Северен Тайланд, днес бе временно преустановено заради повишеното ниво на водата в пещерата, съобщи тайландското правителство, цитирано от ДПА. Равнището на водата е прекалено високо и спасителният екип не може да се върне в пещератаq каза на брифинг вътрешният министър Анупонг Паочинда.\"Вече спря да вали, което е добър знак. Спасителният екип и чуждестранни водолази са в готовност да продължат веднага, щом е възможно, каза министърът и добави, че се полагат усилия за намаляване на нивото на водата. Проливните дъждове продължават да затрудняват спасителната операция, която навлезе в шестия си ден без следа от изчезналата група или точни знаци къде се намират децата. В събота 12 момчета на възраст между 11 и 16 години и 25-годишният им треньор решили да посетят пещерата Там Луанг-Хун Нам Нанг Нон след тренировка в провинция Чианг Рай, на 1000 км северно от Банкок, близо до границата с Мианма. Оттогава няма връзка с групата. В пещерата са открити следи от стъпки и по докосвани повърхности, което показва, че момчетата може да са още живи и само пътят им навън е блокиран от високата вода, казаха властите. Спасителите са открили техни раници. По-рано водолази се гмурнаха на 5 метра в обширно пространство в пещерата, където се смяташе, че може да се е събрала групата, но то се оказа празно. Спасителите смятат, че младежите са навлезли още по-навътре в пещерата, за да се спасят от придошлата вода. 32-ма американци, пристигнали рано в четвъртък, и трима британски пещерни водолази, дошли няколко часа по-рано, са в готовност и когато има условия, ще подновят търсенето. Това е най-голямата и най-медийно отразена издирвателно-спасителна операция в Тайланд през последните години. Родителите на младежите са на лагер пред пещерата, правят бдения и нетърпеливо се молят за завръщането на децата си. Постепенно издирването се разшири. Дронове и хеликоптери проверяват дупки, свързани с пещерата. Правителството обмисля план да пробие проход към пещерата, за да достигне групата по-бързо, но засега не е съобщено кога ще стане това. Лекарят Танасарн Фруетисатафон, който е консултант на правителството, каза, че според него младежите са още живи, защото човек може да издържи без храна повече от седмица.", "date": "2018.06.28", "title": "Спряха временно търсенето на футболистите, блокирани в пещера в Тайланд"}
{"url": "https://www.24chasa.bg/novini/article/6935190", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов се срещна днес с лорд Браун от Камарата на Лордовете на Великобритания. Това се случи в Лондон в рамките на кръглата маса за сигурността на Западните Балкани. Като представител на Камарата на Лордовете, лорд Браун е един от домакините на събитието, съобщиха от пресцентъра на ГЕРБ. По време на работния разговор Цветан Цветанов изрази задоволството си от окуражаващия доклад на Камарата по отношение на ролята, която Великобритания трябва да запази в региона на Западните Балкани след Брекзит. „За региона ценна възможност е фактът, че приоритетът на Българското председателство за Западните Балкани в момента съвпада с интереса от страна на САЩ и Великобритания към региона“, уточни Цветанов. Той изрази надеждата си Западните Балкани да продължат да стоят на челни позиции в европейския дневен ред и по време на австрийското и румънското председателство.", "date": "2018.06.28", "title": "Цветан Цветанов се срещна с лорд Браун от Камарата на Лордовете на Великобритания"}
{"url": "https://www.24chasa.bg/novini/article/6935201", "text": "Гръцкият министър-председател Алексис Ципрас участва днес и утре в заседанието на Европейския съвет в Брюксел. Очаква се Ципрас да защити твърдата позиция на Гърция за нуждата от колективни европейски решения за справяне с бежанския и мигрантския проблем, които съответстват на международното право, съобщава агенция АНА-МПА, като се позовава на неназовани източници. По-конкретно Ципрас се очаква да настоява за преразглеждане на Дъблинския регламент в справедлива посока, да настоява за допълнителна подкрепа за европейските страни на влизане на мигрантите и за вземане на мерки в случай на криза, както и да подкрепи една цялостна програма за подкрепа на страните на произход и на транзитните страни, предава БТА. Също така Ципрас ще подкрепи и европейски механизъм за връщане и за отваряне и развитие на начините за законно влизане в Европа на мигранти от Африка и от Турция.", "date": "2018.06.28", "title": "Ципрас ще настоява в Брюксел за общи решения на проблема с мигрантите"}
{"url": "https://www.24chasa.bg/novini/article/6935216", "text": "Пуснаха под домашен арест 26-годишната психоложка Антония Лукова, която причини верижна катастрофа край село Труд на 3 юни. При инцидента пострадаха 7 души, сред които има и четири деца, предава  Лукова избяга от катастрофата и опита да излъже разследващите, че друг е шофирал. Тя опитала да уговори и свидетели да дадат неверни показания пред полицията. За инцидента беше задържан мъж, който даде положителна проба за наркотици. Потърпевшите обаче бяха категорични, че зад волана е била млада жена. Лукова беше обявена за общодържавно издирване. Оказа се, че 26-годишната жена е управлявала джипа си без книжка. Свидетелството ѝ за правоуправление било отнето през февруари заради шофиране след консумация на алкохол.", "date": "2018.06.28", "title": "Пуснаха под домашен арест психоложката, избягала от мелето край с. Труд"}
{"url": "https://www.24chasa.bg/novini/article/6935205", "text": "Кралица Елизабет Втора пропусна днешната служба в катедралата \"Сейнт Пол\" в Лондон по повод 200-годишнината от основаването на ордена на Св. Михаил и Св.Георги, предадоха световните агенции, цитирайки съобщение на Бъкингамския дворец. \"Кралицата се почувства зле заради времето и реши да не посети сутрешната служба в катедралата \"Сейнт Пол\", се казва в съобщението. През последните дни в британската столица времето е необичайно топло, като температурата на въздуха достигна 25-27 градуса по Целзий, което превишава климатичната норма, информира БТА. По-рано през месец май британският монарх бе подложен на успешна операция за премахване на катаракта в частната лондонска болница \"Едуард Седми\". През месец септември 2015 година Елизабет Втора подобри рекорда на кралица Виктория /1819-1901/ г.по продължителност на пребиваване на престола. На 21 април тази година Нейно Величество отбеляза своя 92-ри рожден ден, припомнят агенциите.", "date": "2018.06.28", "title": "Кралица Елизабет II се почувства зле, пропусна служба в катедралата \"Сейнт Пол\""}
{"url": "https://www.24chasa.bg/novini/article/6935215", "text": "Най-малко 22 цивилни бяха убити днес в Сирия при въздушни атаки, приписвани на руската бойна авиация, предприети в провинция Дараа в южната част от страната, където режимът започна офанзива, предаде Франс прес, като се позова на неправителствена организация. Сред жертвите има пет деца, укрили се в мазе от обстрела и загинали при руска атака в селището Ал Мсеифра, уточни Сирийският център за наблюдение на човешките права. От вчера въздушни удари са убили общо 46 души в бунтовническата част от провинцията, сочат данни на центъра, цитирани от Ройтерс и БТА. Укрепила властта си в столицата Дамаск и околностите, откъдето прогони бунтовниците и джихадистите, властта на Башар Асад насочи усилията си към южната част на страната - чувствителен регион край границата с Йордания и Голанските възвишения, частично окупирани от Израел. От 19 юни силите на режима започнаха да предприемат там по-активни обстрели - главно срещу източните сектори от провинция Дараа, после минаха в атака срещу бунтовнически квартали в едноименния град, напомня АФП.", "date": "2018.06.28", "title": "Най-малко 22-ма цивилни са убити в Сирия при въздушни удари днес"}
{"url": "https://www.24chasa.bg/novini/article/6935239", "text": "\"Радвам се, че мога да говоря за Западните Балкани и за ролята на България в процеса на присъединяване, ден и половина след като председателствах Съвет \"Общи въпроси\", на който за първи път от 2015 г. успя да се постигна единодушие по темата за разширяването. Тази тема е чувствителна за много страни - членки на ЕС, но здравият разум надделя и успяхме да дадем ясна перспектива и ясни времеви граници на две държави - Република Македония и Република Албания. Това е успех за целия Европейски съюз, не само на Българското председателство, но това беше нашият план максимум и се радвам, че успяхме да го изпълним.\" Това заяви вицепремиерът Екатерина Захариева на изнесено заседание на групата на Европейските консерватори и реформисти, което се проведе днес в хотел \"Балкан\" в София, съобщиха от пресцентъра на Министерството на външните работи. Според Захариева най-важното, което са направили, е, че са успели да отблокират европейската перспектива на страните от Западните Балкани. Министър Захариева смята, че фокусът върху Западните Балкани през последните шест месеца е стимулирал лидерите в тези страни да започнат да решават проблеми, оставени отворени с десетилетия, както и да ускорят темпа на реформите и изпълнението на условията, необходими за започване на преговори за членство или за отваряне на определени глави. Тя е изтъкнала, че за първи път от 15 години е имало Среща на върха в София с участието на лидерите на ЕС и лидерите от Западните Балкани, както и че по време на Българското председателство са били организирани над 60 срещи и съвети със страните от Западните Балкани и европейските партньори. В края на шестте месеца разполагаме за първи път с ясен план и стратегия за свързаност и източниците за финансиране на страните от Западните Балкани, заяви първият ни дипломат, е посочила тя. \"Най-важното сега е да не губим фокуса от Западните Балкани и, въпреки че през тези месеци бяха постигнати много успехи - като Договора за приятелство, добросъседство и сътрудничество с Република Македония и постигнатото споразумение между Скопие и Атина за името, решаването на граничния спор между Черна гора и Косово, както и продължаващият диалог между Белград и Прищина, има още много отворени въпроси и много работа\", е изтъкнала Захариева, уточнявайки, че няколко бъдещи председателства са поели ангажимент да продължат този приоритет на Българското председателство.", "date": "2018.06.28", "title": "Захариева: ЕС не бива да губи фокуса върху Западните Балкани след постигнатите успехи"}
{"url": "https://www.24chasa.bg/novini/article/6935246", "text": "Слyжители на Районното управление в Разград задържаха 29-годишен мъж, обявен за общодържавно издирване. Това съобщиха от Областната дирекция на МВР. Разградчанинът е осъден ефективно на година и половина затвор за управление на превозно средство без свидетелство за управление. Неправоспособният водач е криминално проявен за кражби, грабеж и деяния,свързани с наркотични вещества. Осъждан е девет пъти, като настоящата присъда е влязла в сила на осми май, уточняват от полицията. Мъжът се е укривал, заради което е издирван от правоохранителните органи. Той е задържан при специализирана полицейска операция тази нощ пред дома си. Предаден е на съдебните власти, за да бъде приведен в затвора в Белене за изтърпяване на наложеното му наказание.", "date": "2018.06.28", "title": "Задържаха мъж в Разград, обявен за общодържавно издирване"}
{"url": "https://www.24chasa.bg/novini/article/6935258", "text": "Шефът на КЕВР Иван Иванов да даде оставка заради неизпълнение на служебните си задължения във връзка със сделката за ЧЕЗ. Такова искане ще внесе БСП в парламента утре, съобщи соцлидерката Корнелия Нинова. Червените внасят и сигнал до главния прокурор Сотир Цацаров срещу Иванов заради престъпление по служба. Те се позовават на чл. 282 от НК, който гласи \"длъжностно лице, което наруши или не изпълни служебните си задължения, и от това могат да настъпят немаловажни и вредни последици, се наказва с лишаване от свобода до 5 г.\". Основанието ни за сигнала е днешното изказване на Иванов в парламента, с което той отказа да изпълни задълженията на комисията по закон, въведени с промените, които направихме заради ЧЕЗ, обясни Нинова. И напомни, че става въпрос за текстовете, с които комисията разрешава действия по разпореждане с дялови акции, представляващи повече от 20% от капитала на такива дружество. Тази промяна в закона бе направена, за да осъществява държавата контрол върху сделки, които засягат националния интерес, но Иванов каза, че няма да изпълни закона, защото е лош. Затова НК предвижда наказания, допълни тя. Иванов не само тежко нарушава служебните си задължения, но отказва да ги изпълнява и това е основание да му се иска оставката. Отказва комисията да се произнесе по сделката за ЧЕЗ с Гинка Върбакова, независимо как, но той отказва да го направи, каза още соцлидерката. Толкова ли е голяма цената на това задкулисие, че го прави до степен, да откаже да изпълни закона, попита Нинова. И обвини шефа на КЕВР, че иска да прикрие цялата сделка и всички около нея. Сделката тихомълком си върви и на 1 юли нови цени, каза още Нинова. И се закани да не остави до края тази сделка, която се правела на гърба на българския народ.", "date": "2018.06.28", "title": "БСП поиска оставката на шефа на КЕВР и го дава на главния прокурор заради ЧЕЗ"}
{"url": "https://www.24chasa.bg/novini/article/6935245", "text": "Кандидатът за мексиканския Конгрес Фернандо Пурон си прави селфи пред една аудитория, когато мъж с шапка и светла риза го доближава отзад. Той вдига оръжие и стреля в главата на Пурон. Кандидатът рухва на земята. Убийството, заснето на охранителни камери в северния град Пиедрас Неграс на 8 юни, беше едно от над 120-те убийства на политици през 10-те месеца преди неделните избори в Мексико. За последните двайсет години това е предизборната кампания, белязана с най-голямо насилие. Увеличаващата се престъпност е една от основните предизборни теми за четиримата кандидат-президенти. Социологическите проучвания прогнозират почти сигурна победа на 64-годишния ляв популист Андрес Мануел Лопес Обрадор. Бившият кмет на столицата Мексико има голяма преднина пред двамата си центристки съперници. 39-годишният бивш председател на Камарата на депутатите Рикардо Аная е представен от своята партийна коалиция като носител на \"модерната промяна\" в противовес на класическия социализъм на Лопес Обрадор. 49-годишният независим политик Хосе Антонио Меаде, който е бил пет пъти министър, е изправен пред предизвикателството да не бъде свързван с Институционно-революционната партия (ИРП) на приключващия управлението си президент Енрике Пеня Нието, която го избра за свой кандидат в опит да подобри образа си, опетнен от корупция. Четвъртият кандидат - независимият Хайме Родригес - не се очаква да получи повече от няколко процента от гласовете на изборите, които са в един тур. Пеня Нието е ограничен от конституцията и не може да се бори за втори мандат. Почти 90 милиона души имат право да гласуват на изборите за президент, 500 депутати, 128 сенатори, за щатски и общински служители и съветници. Не по-малко от около 3400 изборни длъжности се разпределят на най-големите избори в историята на страната и се смята, че този факт отчасти обяснява вълната от убийства на политици. Според консултантската фирма за оценяване на риска \"Етелект\" жертвите включват над 40 кандидати или евентуални кандидати. Престъпните банди, които извършват убийствата, се стремят към влияние, особено на общинско ниво, каза директорът на \"Етелект\" Рубен Саласар. \"Атмосферата на страх . . . със сигурност оказва влияние върху много бъдещи решения\" на политиците, каза директорката за Латинска Америка в германската фондация \"Фридрих Науман\" Биргит Лам. Ежедневникът \"Миленио\" съобщи, че над 1000 кандидати са се отказали от участие в надпреварата поради опасения за своята безопасност. Убийствата на политици отразяват общото увеличаване на престъпността в страната, където миналата година бяха регистрирани 29 000 убийства - най-големият брой от 1997 г., откакто се води модерна статистика. \"Това е страната, където убиват най-много журналисти, природозащитници, където убиват жени само защото са жени\", каза независимата кандидатка за Конгреса Сусана Очоа. Проблемът с престъпността често е излизал на преден план и е засенчвал други предизборни теми като бавния икономически растеж, който във втората по големина икономика в Латинска Америка е около 2 на сто. Мнозина смятат, че твърдият подход към престъпността, възприет от Пеня Нието и предшественика му Фелипе Калдерон, който се съсредоточи върху сурови мерки срещу наркокартелите, не върши работа. Лопес Обрадор предлага друга стратегия, при която да се даде амнистия на престъпниците на ниско ниво и същевременно да бъдат разубедени хората да се присъединяват към банди чрез борба с корупцията и социални програми. \"Корупцията е главната причина за социалното и икономическото неравенство в страната\", каза кандидатът. Според Световната банка делът на мексиканците, които живеят в бедност, е около 40 процента. Лопес Обрадор може да е \"нова възможност\", каза Дебора Рамирес, чийто брат е сред 35-те хиляди човека, които продължават да са в неизвестност в Мексико. Но Лус Мария Дуран, чийто син също е изчезнал, е скептична. \"Някои задържани\" може и да заслужават амнистия, но тези, които наистина са виновни, \"трябва да платят\" за престъпленията си, каза тя. Мнозина очакват евентуалната победа на Лопес Обрадор още повече да влоши охладнелите отношения на Мексико със Съединените щати, чийто президент Доналд Тръмп остро критикува страната заради незаконната миграция и я притиска да плати за гранична стена. Лопес Обрадор ще се стреми да намали зависимостта на Мексико от американското гориво и друга търговия, каза неговият съветник Алфонсо Ромо. Но \"гарван гарвану око не вади\", добави той, пораждайки надежди за някакъв вид разбирателство между Тръмп и Лопес Обрадор, които според някои си приличат с нестандартните си политики и сблъсъците с медиите. Лопес Обрадор също така се стреми да успокои страховете, че евентуална негова победа би превърнала Мексико в нова Венецуела, която страда от тежка икономическа криза под социалистическо управление. Въпреки че остро критикува предприемаческия елит, определяйки го като \"алчно малцинство\", кандидатът изключва възможността за експроприации. Той обещава гаранции за инвеститорите и изразява готовност да \"преразгледа\" тревогата си, че чужденци придобиват дялове в мексиканската петролна промишленост. Дори след смяната във властта ще е нужно време, докато настъпи истинска промяна, както знае Хоакин Солорио Урутия. Селският лидер живее в град Бенито Хуарес в северен район, гъмжащ от престъпни банди. \"Това е много сложна ситуация, не е по силите на следващия президент да я разреши\", каза той. \"Дълбоко вкоренените\" проблеми \"не могат да бъдат премахнати за кратко време.\" /БТА/", "date": "2018.06.28", "title": "Мексиканците, уморени от кръвопролития, \nсе очаква да изберат президент популист"}
{"url": "https://www.24chasa.bg/novini/article/6935227", "text": "Момиченцето Никол, което бе зверски пребито от акушерката Емилия Ковачева, е отключило епилепсия заради травмите от 2015 г. Това разказаха родителите на Никол - Румен и Станислава Димитрови, които се молят детето им да се оправи. Те пристигнаха в Софийския градски съд на заседание, на което Ковачева поиска мярката й домашен арест да бъде заменена с по-лека. Един от мотивите на акушерката бе, че тя имала заболявания на щитовидната жлеза, развила и депресия. Освен това семейството й нямало доходи, тъй като родителите й били с ниски пенсии. Съдът обаче не се трогна и отказа да измени домашния й арест. Магистратите посочиха, че Ковачева е осъдена на първа инстанция на 18 години затвор за тежко умишлено престъпление. Акушерката не е задържана в ареста, именно заради това да полага грижи за здравето си, каза съдия Владимир Астарджиев. Мотивите към 18-годишната присъда на Ковачева ще бъдат готови до дни, което ще отпуши възможността делото да иде на втора инстанция. По време на заседанието стана ясно, че акушерката се е отървала от 2 имота на свое име, след като получила обвинение от прокуратурата. Единият бил апартамент в София. С този ход най-вероятно тя иска да се измъкне, за да не плати обезщетение на родителите. Магистратите на първа инстанция я осъдиха на 400 хил. лв. обезщетение. \"Няма значение дали Ковачева е под домашен арест или на море. За нас е важно делото да приключи с влязла в сила присъда и тя да отиде в сливенския затвор\", каза бащата на Никол.", "date": "2018.06.28", "title": "Битата от акушерка Никол е с епилепсия"}
{"url": "https://www.24chasa.bg/novini/article/6935249", "text": "В Министерството на регионалното развитие и благоустройството днес беше подписан договор за развитие на образователна инфраструктура по ОП \"Региони в растеж\". Убеден съм, че всяка инвестиция в образователна инфраструктура, в образование, в нашите деца ще се изплаща в пъти с годините напред. Образованите, будните деца са гаранция за стабилна и единна Европа. Това заяви министърът на регионалното развитие и благоустройството Николай Нанков при подписването на договора за основен ремонт или реконструкция, внедряване на мерки за енергийна ефективност и обновяване на материално-техническата база на 26 училища и детски градини в София. Договорът бе подписан от заместник-министъра и ръководител на Управляващия орган на Оперативна програма \"Региони в растеж\" 2014-2020 г. Деница Николова и кмета на столицата Йорданка Фандъкова. Това е един от най-чаканите и важни проекти, защото е насочен към нашето бъдеще, нашите деца, каза още министър Нанков и посочи, че това е най-големият проект по оперативната програма за образователна инфраструктура на стойност над 63 млн. лв., от които 58 млн. лв. за безвъзмездна финансова помощ. Проектът е част от нашата цялостна концепция за инвестиции в образователни заведения, в тяхната инфраструктура, в подобряване на енергийните им характеристики, обзавеждането и оборудването с цел повишаване на качеството на образованието и образователния процес. Над 620 млн. лв. инвестираме за тази цел от различни инструменти на европейската солидарност, отбеляза регионалният министър. Той обърна внимание, че с включените в проекта 15 училища и 11 детски градини той е един от най-чаканите от софиянци. Йорданка Фандъкава съобщи, че с част от парите ще се построи нова сграда към детска градина номер 53 в район \"Илинден\", ще се реконструира сграда паметник на културата в двора на училище на бул. \"Сливница\" и ще се разшири 9-та Френска езикова гимназия. Тя заяви, че включените в проекта учебни заведения, чиято реконструкция трябва да приключи до края на 2019 г., са основно в районите \"Връбница\", \"Илинден\" и \"Надежда\".", "date": "2018.06.28", "title": "Нанков подписа договор за развитие на образователна инфраструктура"}
{"url": "https://www.24chasa.bg/novini/article/6935236", "text": "Хърватската полиция съобщи, че е арестувала британски гражданин, който е заподозрян в убийство ц на адриатически остров, известен с плажни партита и летни фестивали, предаде Асошиейтед прес, цитирана от БТА. Министърът на вътрешните работи Давор Божинович съобщи днес, че 25-годишен британец е арестуван на летището на крайбрежния град Сплит при опит да напусне Хърватия. Божинович допълни, че разследването на вчерашното убийство на остров Паг продължава с цел установяване на всички факти и участници. Двама души бяха ранени при сбиване между две групи туристи, което завърши със смъртта на 26-годишен британец, чието име не се съобщава. Плажът Зърче на о. Паг, където стана инцидентът, е известен като \"хърватската Ибиса\" със своите нощни клубове и партита през летния сезон.", "date": "2018.06.28", "title": "Арестуваха британец в Хърватия, заподозрян за убийство на свой сънародник"}
{"url": "https://www.24chasa.bg/novini/article/6935268", "text": "По покана на българския премиер Бойко Борисов и германския канцлер Ангела Меркел китайският премиер Ли Къцян ще посети двете държави, съобщава . В София ще участва и в 7-та среща на лидерите на Китай и страните от Централна и Източна Европа, а в Германия в правителствените консултации между Китай и Германия, съобщи днес говорителят на Министерството на външните работи на Китай Лу Кан на редовната си пресконференция.", "date": "2018.06.28", "title": "По покана на Борисов китайският премиер Ли Къцян ще посети България"}
{"url": "https://www.24chasa.bg/novini/article/6935269", "text": "Гръцкият външен министър Никос Кодзиас изрази увереност, че парламентът на страната ще ратифицира споразумението, с което се слага край на спора със Скопие за употребата на името \"Македония\", въпреки силната обществена съпротива, предаде Ройтерс. В опит да сложат край на десетилетния спор, който осуетява присъединяването на Република Македония към Европейския съюз и НАТО, двете страни подписаха този месец споразумение, според което бившата югославска република ще се преименува на \"Северна Македония\". Сделката предизвика буря от протести и от двете страни. Същевременно е необходимо да бъдат преодолени и няколко процедурни препятствия преди окончателното й приемане, предаде БТА. Гръцките депутати вероятно ще гласуват по темата в началото на следващата година, стига първо Македония да промени конституцията си и да ратифицира споразумението, заяви Никос Кодзиас. На въпрос дали сделката може да бъде отхвърлена от Атина, гръцкият външен министър заяви по радио 24/7: \"Няма такъв вариант. Гръцкият парламент ще я одобри\". Парламентарното мнозинство на коалиционното правителство на левия премиер Алексис Ципрас се сви до най-ниското си равнище от формирането на кабинета през 2015 г., след като двама депутати от коалиционния му партньор, дясната партия Независими гърци, станаха независими поради несъгласия по въпроса за сделката със Скопие. В момента коалицията разполага със 152 гласа от общо 300 в парламента, като Независими гърци заявяват, че няма да подкрепят никаква сделка, която съдържа думата \"Македония\", която, според тях, предполага териториални претенции към северногръцката област със същото име. Кодзиас заяви, че Гърция има ясна стратегия и няма от какво да се страхува в споразумението. \"Гърция има голям интерес от уреждането на проблемите със северните си съседи\", заяви той и добави, че преговорите с Албания по нерешените въпроси също са близо до приключване.", "date": "2018.06.28", "title": "Никос Кодзиас: Гръцкият парламент ще ратифицира споразумението със Скопие"}
{"url": "https://www.24chasa.bg/novini/article/6935284", "text": "Белият дом и Кремъл съобщиха, че президентите на САЩ и на Русия - Доналд Тръмп и Владимир Путин, ще се срещнат на 16 юли в столицата на Финландия Хелзинки, предадоха световните агенции, цитирайки Белия дом и Кремъл. Двамата лидери ще обсъдят въпроси, свързани с националната сигурност и двустранните отношения. Путин и Тръмп са имали две кратки срещи в кулоарите на международни форуми на върха миналата година, предава БТА. Преди лидерската среща ще има и среща на дипломатическо равнище, вероятно между руския външен министър Сергей Лавров и американският държавен секретар Майк Помпейо, съобщи днес руският заместник-външен министър Сергей Рябков. Новината за срещата на върха на 16 юли в Хелзинки дойде след визитата на съветника на Белия дом по националната сигурност Джон Болтън в Москва. Тръмп ще бъде в Европа през юли за среща на високо равнище на НАТО на 11 и 12 юли в Брюксел. На 13 юли е очакван в Лондон. На 15 юли Путин ще присъства на закриването на Мондиала в Русия.", "date": "2018.06.28", "title": "Тръмп и Путин ще се срещнат на 16 юли в Хелзинки"}
{"url": "https://www.24chasa.bg/novini/article/6935259", "text": "Георги Сапунджиев, който уби с джипа си в пешеходната зона на Стара Загора 4-годишния Паоло през юни 2014 година,  ще излезе реално на свобода след седмица, ако решението на съда не бъде обжалвано или протестирано на по-горна инстанция от страните по делото. Те, според НПК, са само самият затворник, прокуратурата и администрацията на Старозагорския затвор. По време на заседанието днес стана ясно, че и трите страни са съгласни Сапунджиев да излезе условно предсрочно на свобода, като прокуратурата постигна желанието си шофьорът да посещава пробационен служител през целия срок до изтичане на присъдата му от 1 година, 10 месеца и 10 дни. Той самият първо пледираше за по-кратък срок, но след това прие становището на прокурора. По-рано бе съобщено, че почерненото семейство на убития Паоло - родителите му Красимира и Иван Иванови, на свой ред могат да заведат дело от частен характер срещу решението на съда, но адвокатите им изрично уточниха пред \"24 часа\", че те наистина не са страна по това дело и нямат юридически инструменти, за да му повлияят.", "date": "2018.06.28", "title": "Родителите на убития Паоло не могат да се намесят в случая \"Сапунджиев\""}
{"url": "https://www.24chasa.bg/novini/article/6935301", "text": "Избягалият арестант от Трето РУ на МВР в Пловдив е бил задържан днес, след като се предал в Окръжната прокуратура в Монтана, съобщиха от пресцентъра на държавното обвинение. Той е в следствения арест в Монтана по силата на наложената му от Окръжна прокуратура - Пловдив мярка за неотклонение за срок от 72 часа. Петър Петров е привлечен към наказателна отговорност за държане, с цел разпространение, на наркотични вещества - марихуана с общо нето тегло над 193 грама. Срещу негов се води и досъдебно производство за бягството му от ареста, по което е бил обявен за общодържавно издирване. Посредством адвокат, издирваният е заявил, че ще се предаде в прокуратурата и е направил това в Монтана. Предстои привеждането му в ареста в Пловдив, което ще бъде извършено от органите на ГД \"Охрана\" при Министерство на правосъдието.", "date": "2018.06.28", "title": "Задържаха в Монтана избягалия арестант от Пловдив, предал се е сам"}
{"url": "https://www.24chasa.bg/novini/article/6935461", "text": "През изминалото денонощие Генералното консулство на България в Солун е оказало съдействие по още два сигнала на наши сънародници, изпаднали в затруднение в района на Неа Врасна вследствие на циклона \"Нефели\", преминал над Северна Гърция. Това съобщиха от пресцентъра на Министерството на външните работи. Първото обаждане е от наш сънародник, който съобщава, че няма нужда от незабавна помощ, но се тревожи за състоянието на автомобила си, който не е в движение. Вторият сигнал е подаден от група български граждани в Неа Врасна, които потвърждават, че не се намират в опасност, но две от колите им са пострадали вследствие на обилните дъждове. Генералното ни консулство е подало своевременно и двата сигнала към гръцката Противопожарна служба. Нейни служители се намират на място в Неа Врасна и работят по всички подавани сигнали и по регистрирани от самите тях случаи. Дипломатите ни са предоставили и препоръки и съвети за прибиране в България на семействата и оставащите автомобили. По последна информация тази нощ най-тежка е била ситуацията в Неа Врасна, Хрисуполи и Ставрос. Силни дъждове се очакват и днес в района на цяла Северна Гърция, като според прогнозите подобряване на времето може да се очаква най-рано от утре следобед. Всички български граждани, които имат нужда от съдействие или биха искали да подадат сигнал за техни бедстващи близки, могат да сигнализират дежурните телефони на ГК Солун - +30 2310 829 210 и +30 2310 869 510 и на посолството ни в Атина - +30 210 67 48 105, 106, 107. На сайта на МВнР са публикувани и препоръки за наши сънародници, пътуващи или намиращи се на територията на Гърция http://www.mfa.bg/bg/events/63/2/7148/index.html Дирекция \"Ситуационен център\" на МВнР наблюдава непрекъснато ситуацията в Гърция и е в постоянна готовност да окаже съдействие на изпаднали в беда български граждани. Дирекцията приема денонощно сигнали за съдействие на телефон 02/948 24 04 и имейл: crisis@mfa.bg.", "date": "2018.06.28", "title": "Консулството ни в Солун помага на българи, засегнати от \"Нефели\""}
{"url": "https://www.24chasa.bg/novini/article/6935475", "text": "Няколкостотин сирийски бежанци напуснаха днес Ливан, за да се върнат в родината си в рамките на съвместна операция между властите в Бейрут и Дамаск, предаде Франс прес, цитирана от БТА. След като спокойствието се върна в някои сектори, над които сирийското правителство си върна контрола, Ливан смята, че е ударил часът за връщането на 1,5-те милиона сирийски бежанци, установили се на негова територия. В Арсал в Източен Ливан пребивават около 36 000 сирийски бежанци по данни на ООН, повечето от сирийските селища на другата страна на границата. Днес заминават общо близо 400 бежанци от Арсал според директора на ливанската Обществена сигурност генерал Абас Ибрахим. Конвой, транспортиращ 370 бежанци, отпътува от лагерите в околностите на Арсал в посока към сирийска територия, съобщи ливанската национална агенция АНИ. Жени и деца бяха качени на коли, трактори и камиони, заедно със скромното им имущество, а силите за сигурност проверяваха документите им за самоличност, съобщи кореспондент на АФП. Върховният комисариат на ООН за бежанците заяви, че разполага с екип на място, но подчерта, че комисариатът не участва в операцията. Ливанското министерство на външните работи наскоро отказа да поднови разрешителните за пребиваване на служители на комисариата, обвинявайки го, че възпрепятства завръщането на бежанците в Сирия. Екипите на ООН в Сирия са помолили властите в Дамаск да им разрешат достъп до градовете и селата, които ще проиемат бежанците, разположени главно в планинския регион Каламун, североизточно от столицата, но още не са получили разрешение. През април сътрудничеството между Ливан и Сирия позволи завръщането на около 500 сирийски бежанци, а високопоставен служител в сферата на сигурността заяви в края на май, че се очаква заминаването на още \"хиляди\" други, припомня Франс прес.", "date": "2018.06.28", "title": "Около 400 сирийски бежанци напускаха Ливан, за да се върнат в родината си"}
{"url": "https://www.24chasa.bg/novini/article/6935464", "text": "Бургаският апелативен съд потвърди първоначалния арест на Борислав С. от Созопол, който е обвинен в причиняване на смърт по непредпазливост на сестра си, вследствие на удари с юмрук и крака в корема, съобщиха от пресцентъра на съда. По време на днешното заседание магистратите приеха представените от защитата на обвиняемия три епикризи и медицинско удостоверение за състоянието на  Борислав С. От представените документи и пледоарията на защитата стана ясно, че от години Борислав страда от тежко заболяване със съпътстващи допълнителни болести и усложнения след оперативни интервенции. Задържаният поиска по-лека мярка, за да се грижи за майка си и семейството си. „Това е голяма трагедия за семейството ми“ каза пред съда Борислав и помоли да не бъде задържан под стража. Тезата на защитата беше, че през годините Борислав С. на два пъти е спасявал живота на сестра си,  която била зависима от алкохола. Много преди фаталния инцидент от 19 юни 2018г. той се е грижил за болната си от цироза сестра и към деня на кавгата между нея и обвиняемия, а и след това, тя е продължила да употребява алкохол. Според адвоката на обвиняемия няма опасност той да се укрие, както заради влошеното си здраве, така и защото е съдействал на полицията, има постоянен адрес, трудов договор и чисто съдебно минало. Държавното обвинение пледира за потвърждаване на определението на Бургаския окръжен съд като правилно и законосъобразно. Прокурорът се позова на медицинското заключение за причината за смъртта на жената, според която тя е издъхнала вследствие на силни удари в корема, както и на свидетелските показания. Апелативният съд потвърди най-тежката мярка за неотклонение спрямо обвиняемия, определението е окончателно и не подлежи на обжалване.", "date": "2018.06.28", "title": "Не пуснаха Борислав, обвинен, че е пребил сестра си до смърт в Созопол"}
{"url": "https://www.24chasa.bg/novini/article/6935453", "text": "Папа Франциск прие днес оставката на още двама чилийски епископи, замесени в скандала със сексуални злоупотреби в тази страна. Така общият им брой стана пет, съобщи Ватикана, цитиран от Ройтерс. Епископите Алехандро Гоиц от град Ранкагуа и Орасио дел Кармен Валенсуела Абарка от град Талка ще бъдат заместени от временни пълномощници, наречени апостолически администратори, се казва в изявлението, предава БТА.  На 11 юни Франциск прие вече оставките на трима епископи. Миналия месец всичките 34 чилийски епископи предложиха да подадат колективна оставка след среща с папата по повод обвиненията в прикриване на сексуални злоупотреби. Гоиц, който е на 78 години, миналия месец официално се извини, че не е действал бързо, когато за пръв път е разбрал за твърденията за сексуални злоупотреби от свещеници в неговия диоцез. Валенсуела, на 64 години, е един от четиримата епископи, обучавани за свещеници преди десетилетия от отец Фернандо Карадима, най-прочутия чилийски сексуален насилник. Карадима беше признат за виновен в разследване на Ватикана през 2011 г. по обвинение в сексуални злоупотреби с момчета в Сантяго през 70-те и 80-те години. Той винаги е отхвърлял обвиненията. Сега е на 87 години и живее в старчески дом в Чили.", "date": "2018.06.28", "title": "Папа Франциск прие оставката на още двама чилийски епископи, замесени в секс скандал"}
{"url": "https://www.24chasa.bg/novini/article/6935499", "text": "На проведената сесия в Бахрейн днес ЮНЕСКО не се противопостави на плана на правителството за развитие на ски зона „Банскo“ в рамките на национален парк „Пирин“. Държавите членки на Комитета гласуваха решение, с което отбелязват, че инвестиционните предложения за изграждане на инфраструктурата, да преминат през задължителните според българското законодателство процедури и екологични оценки.  Както и молят българското правителство да предостави повече информация относно потенциалното изграждане на водохващания в рамките на обекта. ЮНЕСКО моли България да не въвежда нови промени в действащия план за управление на парк Пирин, освен тези от 28 декември 2017 г., до приемането на новия план за управление на националния парк и прилагането на решението на Върховния административен съд по водените дела, касаещи нуждата за екологична оценка не само на конкретните инвестиционни намерения, но и на целия план за управление. Международната организация насърчава България да изработи и ясна визия за дългосрочното социално-икономическо развитие на буферната зона (в която се намира ски зоната) на национален парк Пирин и региона. Покана да посетят Банско, получиха всички членове на комитета на ЮНЕСКО от вицепремиера Валери Симеонов. Правителството ще трябва да внесе доклад, отразяващ решенията на Върховния административен съд по делата до 1 февруари 2019, както и разширен доклад за опазването на национален парк „Пирин“ на 44-ата сесия на ЮНЕСКО през 2020 г. На 28 декември 2017 г. Министерският съвет взе решение за промяна на действащия план за управление на национален парк „Пирин“, който вдига забраната за предлагане на нови инвестиционни намерения в рамките на съществуващата концесия. По този начин се прави първата стъпка към строителството на втори кабинков лифт. На 1 януари 2018 г. концесионерът „ЮЛЕН“ представи идеен проект за втори лифт с капацитет 3000 души на час и дължина 5,8 километра, свързващ град Банско с местността „Шилигарника“ в ски зона „Банско“. От „ЮЛЕН“ заявиха, че трасето на проекта преминава единствено през концесионна територия и попада изцяло в буферната зона на парка. В две свои интервюта, съответно на 9 януари и 10 април, европейският комисар по околна среда, морско дело и рибарство Кармену Вела заяви, че действията на правителството не нарушават европейското законодателство. Еврокомисарят по регионалната политика Корина Крецу приветства решението като шанс за развитие и отличи България като добър пример за балансиран туризъм.", "date": "2018.06.28", "title": "ЮНЕСКО не е против плана на кабинета за втори лифт в Банско"}
{"url": "https://www.24chasa.bg/novini/article/6935493", "text": "Спрели сме командировките на депутатите, разчитаме на 80 гласа \"за\" вота на недоверие към правителството, каза на брифинг председателят на ПГ на \"БСП за България\" Корнелия Нинова. Утре е гласуването в пленарната зала на внесения вот на недоверие към кабинета \"Борисов 3\" за \"провал на политиката по сигурността\". ПГ на левицата вече е с човек по-малко, но независимият отскоро депутат-земеделец Спас Панчев обяви, че ще подкрепи вота, защото го е подписал.", "date": "2018.06.28", "title": "БСП спря командировките на депутатите си преди утрешното гласуване на вота"}
{"url": "https://www.24chasa.bg/novini/article/6935490", "text": "Бившият прокурор от Плевен Димитър Захариев получи условна присъда от 2 г. с 4-годишен изпитателен срок и глоба от 100 лева, тъй като през 2015 г. в багажника на мерцедеса си държал 2 пистолета, които не били в метална каса, и 86 патрона. Присъдата обяви състав на Софийския градски съд с председател Димитрина Ангелова. Магистратите признаха за виновен Захариев и за това, че без разрешение имал заглушител, който смущавал мобилни и интернет честоти. Устройството можело да се включва към запалка в кола. Съдът обаче оправда бившия прокурор по основното му обвинение, че принудил покойния вече свидетел по делото Октопод Георги Цветанов да пусне сигнал срещу прокурор Светлозар Костов, за да го злепостави. Целта на Захариев била да заеме мястото на Костов като шеф на Специализираната прокуратура. Освен това той искал Цветанов да промени показанията си по “Октопод”, за да може основният подсъдим по Алексей Петрова да бъде оправдан. Според съда доказателства за принуда от Захариев към Цветанов няма.  През 2015 г. Захариев работи прокурор в окръжната прокуратура в Плевен. Мерцедесът му с пистолетите “Глог ” и “Берета” бил спрян до училище, където играели деца. Неотдавна магистратът напусна съдебната система без проблем. Присъдата не е окончателна и може да се оспори пред апелативния съд в София. Срещу Захариев се води и друго дело в спецсъда по обвинение, че е част от бандата на плевенския кримигерой Камен Балбузанов-Куката. ", "date": "2018.06.28", "title": "2 г. условно за прокурор за 2 пистолета в колата му"}
{"url": "https://www.24chasa.bg/novini/article/6935503", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов се срещна с директора на Европейската лидерска мрежа Адам Томсън. Това се случи в рамките на кръглата маса за сигурността на Западните Балкани в Лондон, на която съорганизатор е Европейската лидерска мрежа. Домакин на събитието е Камарата на лордовете на Великобритания, съобщиха от пресцентъра на ГЕРБ.  По време на работната среща Адам Томсън подчерта важността от създаването на интензивни и тесни връзки за открит диалог и сътрудничество между парламентаристите в региона и целия континент. „Това би било основа за подобряване на добросъседските отношения и за постигане на прогрес в европейската интеграция на страните от Западните Балкани“, заяви директорът на Европейската лидерска мрежа. На свой ред Цветан Цветанов отбеляза напредъка в разрешаването на двустранните спорове между държавите от Западните Балкани по време на Българското председателство на Съвета на ЕС. „Диалогът е ключов инструмент за създаване на разбиране и повече положителни връзки в региона“, коментира Цветанов.", "date": "2018.06.28", "title": "Цветанов се срещна с директора на Европейската лидерска мрежа Адам Томсън"}
{"url": "https://www.24chasa.bg/novini/article/6935508", "text": "Владимир Путин заяви днес, че през последните няколко дни Русия е изтеглила от Сирия 1140 войници, 13 самолета и 14 хеликоптера, предадоха Ройтерс и ТАСС. В реч пред абсолвенти на военни учебни заведения руският президент отбеляза, че изтеглянето е започнало още след посещението му в руската ВВС база в Хмеймим, Сирия, и \"продължава и в момента\". Той подчерта, че изтеглените войници са придобили опит от изпитанията във военни действия. \"На вас и ваши колеги по служба предстои заедно с тях пълноценно да използвате този опит за бойната подготовка на личния състав тук, на територията на Руската федерация\", каза той, цитиран от БТА. На тържественото събрание в Кремъл Путин разясни на младите офицери от правоохранителните органи и специалните служби, че пред тях стои изключително широк кръг от задачи. По думите му това са \"надеждна защита на правата и свободите на гражданите, безпощадна борба с терористите и екстремистките, с криминалните престъпници и корупцията\". Президентът на Русия прикани абсолвентите да проявяват своите \"най-добри професионални и лични качества\" и да действат \"отговорно и принципно в строго съответствие с буквата и духа на закона\". През декември 2017 г. Владимир Путин посети Сирия, припомня Ройтерс.", "date": "2018.06.28", "title": "Путин: През последните дни Русия изтегли личен състав и бойна техника от Сирия"}
{"url": "https://www.24chasa.bg/novini/article/6935528", "text": "Германският журналист от турски произход Дениз Юджел не може веднага да бъде оправдан по обвиненията в тероризъм и размирни дейности, постанови днес турски съдия, цитиран от ДПА. Следващото заседание по делото срещу Юджел ще бъде на 20 декември. Съдията посочи днес, че все още е необходимо да бъдат преразгледани доказателствата срещу Юджел и настоя за \"писмено изявление\" от Юджел, който не се е върнал в Турция, откакто бе освободен от предварителния арест. Съдията отказа да приеме видео изявление, както предложи адвокатът на Юджел - Вейсел Ок, предава БТА.  Дениз Юджел, кореспондент на в. \"Велт\" с турско и германско гражданство, бе арестуван в Турция през февруари 2017 г. по подозрение в разпространяване на пропаганда в полза на терористична организация и подстрекаване към насилие. През февруари т. г. той бе освободен от ареста, но е застрашен от 18 години затвор, ако бъде признат за виновен по повдигнатите му обвинения. Арестът на Юджел, както и на други германски граждани в Турция, стана причина за влошаване на отношенията между Анкара и Берлин.", "date": "2018.06.28", "title": "Дениз Юджел не може веднага да бъде оправдан по обвиненията в тероризъм"}
{"url": "https://www.24chasa.bg/novini/article/6935516", "text": "98,7% от общо 23,5 млн. предприятия в Европа са малки - с под 50 служители. В България те също са преобладаваща част - 98,5%. Само един процент от фирмите в ЕС са средни с между 50 и 250 работещи в тях, а големите - с над 250 служители, са 0,2%. Разпределението в България е 1,3 на 0,2% в полза на средните фирми. Това показват данни на Евростат за 2015 г. Малките фирми осигуряват работа за почти половината от трудоспособните европейци. Една трета от тях са назначени в големи предприятия, а около 17% - в средни. В България съотношението е подобно - 54,1% от работещите са в малки фирми, 21,7% - в средни, а в големите заетите са 25,2%. Малките предприятия осигуряват и голяма част от добавената стойност - 38% за ЕС и 41,7% за България. В Европа големите предприятия предоставят най-много добавена стойност - 44%, докато в България само 35,5 на сто. За средните фирми остават по 19% средно за държавите-членки на ЕС и 22,9% за страната ни. Според данни на НСИ най-голям е бил делът на малките и средни предприятия в областта на търговията и ремонта на автомобили - над 140 хиляди фирми у нас се занимават с подобна дейност. В Топ 5 по численост на фирмите, които се занимават с различна нефинансова дейност попадат още предприятията, които се занимават с професионална или научна дейност - над 43 хиляди; предприятия от преработващата промишленост - над 33 000; фирми свързани с хотелиерство и ресторантьорство - над 27 000; както и фирми за търговия с недвижими имоти - над 24 000. Най-висок е бил делът на заетите лица у нас във фирмите, които са се занимавали с преработваща промишленост - над 500 хиляди души, от които близо 490 хиляди лица са били заети в частния сектор. По брой наети лица следват фирмите, които са се занимавали с търговия или ремонт на автомобили - над 380 хиляди души са работили в тази област, предимно в частния сектор. В хотелския и ресторантьорския бизнес са били заети около 114 хиляди души, от които 111 хиляди в частния сектор. В строителството са се трудили над 113 хиляди души, от които над 110 хиляди - в частния сектор.  Според бизнес анкетите на НСИ около 30 процента от промишлените предприятия или почти всяка трета фирма с подобна насоченост - са посочили като оосновен проблем, който затруднява дейността им - липсата на квалифицирана работна сила. Въпреки че малките и средни предприятия генерират най-много работни места, те се сблъскват с много предизвикателства в ежедневните операции, за да растат и да се развиват успешно. Достъпът до финансиране често се цитира като една от основните пречки, които засягат малките и средни предприятия. Според Световната банка има около 245 милиона официални и неформални предприятия, които нямат заем или овърдрафт, но се нуждаят от такъв. Повече от 90 процента от тази бройка са от категорията малки и средни предприятия.", "date": "2018.06.28", "title": "98% от предприятията в ЕС и в България са малки"}
{"url": "https://www.24chasa.bg/novini/article/6935543", "text": "Рецидивист от Сливен получи ефективно наказание от 2 години и 2 месеца \"лишаване от свобода\" за държане на метамфетамин с цел разпространение. Това съобщиха от Окръжната прокуратура в Сливен, внесла обвинителния акт. Николай Г. е признал вината си за това, че на 3 февруари 2018 г., в Сливен, при условията на опасен рецидив, държал с цел разпространение 8,7 грама метамфетамин на стойност 217 лв. Подсъдимият е осъждан общо 13 пъти. Наказанието трябва да бъде изтърпяно при първоначален \"строг\" режим в затвор. На Николай Г. е наложена и глоба в размер на 5 000 лв. Споразумението, което е одобрено от Окръжен съд - Сливен, е окончателно и има силата на влязла в законна сила осъдителна присъда.", "date": "2018.06.28", "title": "2 години и 2 месеца затвор дадоха на рецидивист за пласиране на наркотици"}
{"url": "https://www.24chasa.bg/novini/article/6935652", "text": "Генералният секретар на НАТО Йенс Столтенберг приветства предстоящата на 16 юли среща в Хелзинки между американския президент Доналд Тръмп и руския му колега Владимир Путин, предадоха Асошиейтед прес и ТАСС. Столтенберг заяви пред журналисти днес в Брюксел, че подходът на НАТО спрямо Русия е подход на отбрана и на диалог, затова е важно да се разговаря с най-голямата държава в европейското съседство, предава БТА. \"Ние сме длъжни да разговаряме с Русия, защото това е най-големият ни съсед и тя ще остане наш съсед\", каза Столтенберг, цитиран от Франс прес. \"Аабсолютно, тотално е в съответствие с политиката на НАТО е да разговаряме, да се срещаме с руските лидери. Ние не искаме нова Студена война. Не искаме изолация на Русия. Искаме да се стремим към по-добри отношения. За мен диалогът не е признак на слабост, диалогът е признак на сила\", каза той. ", "date": "2018.06.28", "title": "Генералният секретар на НАТО приветства срещата на върха Тръмп-Путин"}
{"url": "https://www.24chasa.bg/novini/article/6935633", "text": "Френското списание \"Венити феър\" публикува обширен материал за Юлия Кръстева, Известната интелектуалка досега отказваше да говори по темата, това е първото й изявление. Авторката на над 40 художествени книги и научни трудове - по философия, семиотика, психоанализа, литературна теория - за първи път анализира изнесените от комисията по досиетата през март документи, въз основа на които комисията я обяви за сътрудник на бившата Държавна сигурност. Материалът е преведен в сайта   Ето някои пасажи: \"Бях поразена. Повтарям: никога не съм принадлежала на никакви български тайни служби. Нито френски, нито руски, нито американски. Познавам впрочем силата на изтласкването, за да не попадна на свой ред в този капан. След първите \"разкрития\" мои близки ми се обадиха, за да ме убеждават да си призная. \"Не е толкова страшно, казваха ми. Ако е вярно, трябва да си поемеш отговорността. Има и романтика в двойния живот.\" Един израелски приятел с неизменното си чувство за хумор дори ме поздрави: \"Шапка ти свалям! Дори МОСАД, който има шпиони навсякъде, не го знаеше\". Съжалявам, че трябва да го разочаровам. Несъмнено съм имала повече от един живот, но не и този\", отхвърля Кръстева отново и категорично, без никакви уговорки, както и преди три месеца, твърдението, че е била агент на ДС. \"Кафкиански чиновници, затворени в кабинетите си, принудени да снасят информация, за да оправдаят заплатите си\", сподели тя. \"При прочита на тези доклади една журналистка от български произход от престижното списание \"Лондон ривю ъв букс\" предполага, че аз съм разигравала агентите. Истината е много по-проста: не се застоявах пред гишетата на посолството и консулството; разменях по някоя учтива дума със служителите, повечето от които шпиони (класика), чиито имена обикновено не знаех. Никога не съм работила нито с тях, нито за тях и все още не знам за кого става дума. Като си мисля за това днес, си представям кафкиански чиновници, затворени в кабинетите си, принудени да снасят информация, за да оправдаят заплатите си, да получат повишение, да бъдат оценени от началниците си и по-добре да изхранват семейството си. Те искат да ми изработят досие, но без уличаващи доказателства. Измислят, че сътруднича, но не прекаляват. Дали са се шегували по мой адрес, докато са си пиели сливовата? През повечето време са се задоволявали да преписват злободневните новини. Само веднъж – кой знае какво ги е прихванало – са напълно превъртели и са ми приписали безумни думи за \"палестинската кауза\", която не получавала достатъчно подкрепа заради \"повлияния от ционистите печат\". Може би са мислили, че ми правят услуга, поправяйки грешката, допусната с историята с Алберт Коен (бел. ред - заради положителна рецензия на Юлия Кръстева в България за книга на Коен тя е била порицана от конюнктурната критика - бел. ред.)? Едно е сигурно: доста бързо съм престанала да ги вдъхновявам, след като досието Сабина е било затворено през 1974 г. по липса на осезаеми резултати\", допълни Кръстева. \"Приписват ми стратегии, прилагани към тайните агенти. Нямах такива. Знаех, че ще остана чужденка във Франция. Чуждостта вече ставаше моя страна, моя съдба. И откривах в нея нова идея за щастието: да не принадлежиш, да не бъдеш \"в служба на\", а да се опитваш да бъдеш, без \"да бъдеш от\". В този свой избор се ръководех от идеите на Пруст и Аренд. Не е ли най-важното да можеш да мислиш от друга гледна точка, от гледната точка на другия? Изпитание и шанс. Така че минавах през консулството, за да се опитам да издействам евентуално посещение на родителите ми в Париж, и бързах да напусна тези кабинети, за да се върна към четивата си, към семинарите си, към книгите си. За шпионка съм била твърде много шпионирана. Шестнайсет агенти са работили по моя случай\", категорична бе тя. \"Никога на нищо ли не ни учи историята? Как да не забележим, че тези 29 лични писма, отваряни от полицията на режим, в който лъжата е станала политически инструмент, представляват злоупотреба може би дори по-разрушителна от липсата на гражданска свобода? Само по себе си това оскърбление показва, че предполагаемото ми \"досие\" не е на агент, а на лице под наблюдение\", каза още Кръстева. \"В цялата тази история се почувствах като микрон, застигнат от нагона за смърт, който залива днес дезориентираната ни планета. Продължавайки \"да пътувам себе си\" /бел. ред - Кръстева има книга с това заглавие/ заедно със семейството ми, аналитиците ми, приятелите ми, колкото проницателни, толкова и взискателни, не изключвам възможността да заведа дело, за да демонтирам тази система. И все пак дълбоко в мен продължават да отекват думите на Колет: \"Никога не е било свръх-силите ми да се възродя\", заключи тя.", "date": "2018.06.28", "title": "Юлия Кръстева проговори: За шпионка съм била твърде много шпионирана"}
{"url": "https://www.24chasa.bg/novini/article/6932184", "text": "Едва ли ще повярвате, че точно пред сградата на Централното разузнавателно управление (ЦРУ) на САЩ в Лангли, щата Вирджиния, е поставена една от най-прочутите големи загадки в света. Скулптурата, наречена “Криптос”, тормози криптографи от цял свят вече 28 години. Металната фигура е дело на американския скулптор Джим Санборн и на председателя на Криптографския център на ЦРУ Едуард Шайд, който вече е пенсионер по време на създаването ѝ. Наречена е с гръцката дума kryptos, която означава скрит. Официално е открита на 3 ноември 1990 г. в северозападния край на ЦРУ, известен като Новата централа. Основната част на фигурата наподобява разгънат свитък и е висока 3,6 м. Върху нея са изписани общо 1732 букви и 4 въпросителни, разделени в четири различни панела. В два от тях Санборн е поставил ключа за разшифроване на различните части от текста. Из двора на ЦРУ са поставени и други части от инсталацията. Върху няколко големи гранитни плочи, пръснати на различни места, са гравирани текстове с морзовата азбука, а върху една от тях е изобразен компас. За криптирането на текстове важна роля изиграва Шайд. Той помага на Санборн за да шрифтира текста. Таблицата, която двамата използват, се основава на техниката на френския криптограф и преводач Блез дьо Виженер. Три от посланията на фигурата вече са решени. Проблемна за криптографите се оказва четвъртата част от съобщението, или по-точно последните 97 букви. Причината е, че то използва смесица от по-сложни техники за криптиране. Освен това е твърде кратко, което не позволява повтаряне на различните модели. Първа с решаването на загадката се залавя така наречената Група Z - това е криптографският отдел на Агенцията за национална сигурност в САЩ. Още през 1992 г. те успяват да решат първите три параграфа от съобщението. Четвъртата част от него обаче се оказва сложна дори за топслужителите на национална сигурност. Първи с дешифрирането на енигматичната скулптура обаче се прочува програмистът Джим Гилугли. Още през 1999 г. с помощта на компютъра си той успява да разгадае първите три послания. По-късно той публикува текстовете на съобщението. Оказва се, че първата част от текста е съчинена от самия Санборн и гласи, че   Всъщност добавянето на буквата К в илюзия не е случайно, а е с цел да се затруднят криптографите. Санборн споделя, че това не е единствената грешка. Няколко такива са били направени нарочно. През 2006 г. обаче той осъзнава, че При направата на фигурата той изтрива един от Х-овете, които играят ролята на точки или нови редове в текста, което донякъде променя края на втората част. Или по-точно така пасажът е трябвало да завършва с думите “Пласт две”, а криптографите дълго време са мислели, че завършекът е друг. Втората част от текста разказва следното:  В интервю Санборн споделя, че Уилям Уебстър. Интересното е, че още в началото скулпторът му предоставя грешно решение. Санборн твърди, че дори неговият помощник Шайд не знае цялото решение на загадката. В третия пасаж пък е шрифтиран текст от дневника на археолога Хауърд Картър, в който той описва отварянето на гробницата на Тутанкамон през далечната 1922 г. За да помогне на криптографите да разгадаят четвъртия абзац, през годините Санборн на два пъти дава указания. Първото от тях той прави през 2010 г., когато разкрива, че буквите NYPVTT означават Берлин. Пред “Ню Йорк Таймс” по случай 25 години от падането на Берлинската стена пък той казва, че следващите четири букви MZFPK се дешифрират като часовник. Тоест две от поредните думи в текста означават “Берлински часовник”. Именно това навежда мнозина на мисълта, че в четвъртия пасаж става дума за едноименния часовник, който влиза в рекордите на “Гинес” през 1975 г. като първия в света, който показва часовете с помощта на светещи цветни полета. Друга теория на криптографите е, че това е методът “часовник” на полските криптолози Йежи Рожицки, Мариан Рейевски и Хенрик Зигалски, който те разработват през Втората световна война в опита си да разгадаят немската шифровъчна машина “Енигма”. След разкритието криптографи и ентусиасти от цял свят заливат Санборн с хиляди писма в опит за решаване на загадката. Всички от тях обаче се оказват грешни. Дори загадката да не бъде разрешена, преди Санборн да умре, скулпторът е категоричен, че ще Подобна версия на “Криптос” има и на кирилица. Поставена е в Университета в Северна Каролина, но е разкодирана още през 2003 г. Съобщението на кирилица се оказва много по-лесно и кратко. Самото то е в два пасажа. В първата част от него Санборн шрифтира руски текст, който е създаден с цел да окуражи тайните агенти да прилагат психологически контрол върху източниците си на иформация. Във втората част от текста пък е записана за руския дисидент Андрей Сахаров, в която се предполага, че американците ще използват участието му на Пъгуошката конференция за наука и световни проблеми за анти руска пропаганда.", "date": "2018.06.28", "title": "Скулптура в двора на ЦРУ озадачава  криптографите вече 28 години"}
{"url": "https://www.24chasa.bg/novini/article/6935669", "text": "Сръбският независим депутат Славиша Ристич е изпратил писмо на руския президент Владимир Путин, в което заявява, че сръбският президент Александър Вучич ще завърши като убития премиер Зоран Джинджич, ако се опита да постигне мир и да подпише споразумение с Прищина, предаде Танюг. В писмото Ристич припомня, че в историята на руско-сръбските отношения \"сърбите са се оплаквали на руските владетели от многобройните сръбски врагове\", и добавя, че сега за пръв път трябва да се оплачат от сръбските власти. Депутатът посочва, че Вучич се готви да подпише всеобхватно мирно споразумение с Прищина, и предупреждава сръбския президент, че може да го постигне \"трагичната съдба на покойния премиер Зоран Джинджич\", информира БТА. В писмото Ристич призовава руския президент да обясни на властите в Белград, че европейската интеграция не може да компенсира загубата на територия като Косово, а ако бъде постигнато споразумение за нормализация на отношенията с Прищина, Путин да не го подкрепи. Реагирайки на писмото, чийто пълен текст беше публикуван от няколко сръбски портала, директорът на сръбската правителствена служба за Косово Марко Джурич заяви, че нападките срещу президента и заплахите срещу него, и то на светия празник Видовден, който трябва да обединява сърбите, не е нищо друго освен \"престъпление от омраза\". \"Жалко е, че човекът, който се бори за сръбските интереси, получава заплахи от хора, които действат срещу интересите на сърбите и Сърбия\", каза Джурич. По същия повод председателят на парламентарната група на управляващата Сръбска прогресивна партия Александър Мартинович свика пресконференция, от която призова държавата да реагира на смъртните заплахи към президента. Той определи съдържанието на писмото, изпратено до руския президент, като \"връх на политическата агресия и на политическата лудост\". \"Народният представител Славиша Ристич, който се представя за водач на Народното движение на сърбите от Косово \"Отечество\", днес отправи открита заплаха за убийство на президента на Сърбия, и то в момент, когато Вучич води тежки, мъчителни преговори да запази Косово в състава на Сърбия и да запази огнищата на сърбите в Косово, между другото и огнището на Славиша Ристич\", каза Мартинович. Славиша Ристич е бивш кмет на косовската община Зубин поток. Избран е в сръбския парламент като кандидат на Демократическата партия на Сърбия, но малко по-късно напуска редовете й и остава да работи като независим депутат.", "date": "2018.06.28", "title": "Сръбски депутат: Ако подпише споразумение с Прищина - Вучич ще завърши като убития премиер Джинджич"}
{"url": "https://www.24chasa.bg/novini/article/6935675", "text": "Лиляна Павлова, министър за Българското председателство на Съвета на ЕС, и Антонио Таяни, председател на Европейския парламент, подписаха днес актуализираните правила за командироване на работници, договорени от Българското председателство по време на неговия мандат. След като влязат в сила, новите правила ще гарантират заетите лица в целия Европейски съюз да получават еднакво заплащане за положения от тях труд, като по този начин ще установят правилния баланс между интереса на трудещите се и бизнеса. Срокът за транспониране и датата на прилагане ще бъдат две години след влизане в сила на Директивата. Това съобщиха от пресцентъра на българското председателство на съвета на ЕС. След церемонията по подписването, г-жа Павлова заяви: „Приносът към един по-справедлив и ефективен пазар на труда в Европа бе един от приоритетите на Българското председателство. Щастливи сме, че успяхме да допринесем за превръщането на тази идея в реалност. Поправената Директива за командироване на работници ще подобри закрилата на трудещите се, като насърчи лоялната конкуренция между фирмите. Новите правила целят да отговорят на новите икономически условия и състояние на пазара на труда, като се гарантира законодателството ни да е съобразено с реалностите на днешния и утрешния ден, придвижвайки напред социалното измерение на Европейския съюз и изпълнявайки указанията на лидерите от ЕС в социалната сфера.” По време на своя мандат, Българското председателство обедини държавите-членки около общи позиции по правилата за координиране на социалното осигуряване в ЕС, по баланса между професионалния и личен живот за родители и настойници, както и по по-справедливите условия на труд. След като се приемат, тези актове ще дадат нови и по-ефективни права на гражданите, като по този начин се поставят основите на Европейския стълб на социалните права. Целенасочените усилия на Председателството в областта на социалната политика направиха възможно изпълнението на неговите ангажименти за постигане на по-нататъшен напредък при намирането на решения за резултатна заетост и устойчив и балансиран икономически растеж, заявени в началото на шестмесечния му мандат. В коментар за цялостните усилия на Българското председателство в областта на социалните въпроси, г-жа Зорница Русинова, заместник-министър по социалните въпроси и главен преговарящ по досиетата в сферата на социалната политика от името на Председателството, заяви: “Социална Европа може да се превърне в реалност само ако всички ние положим необходимите усилия да превърнем идеите в действия. Радвам се, че Българското председателство изигра ключова роля при поставяне на основите на Европейския стълб на социалните права, като по този начин се застъпи за гражданите ни, които участват или желаят да имат достъп до пазара на труда. Нашата ангажираност с тази тема е непоклатима и ще продължим да работим по нея в предстоящите месеци и години.” Също така днес, министър Павлова и председателят на ЕП Таяни подписаха още два законодателни акта, които бяха финализирани по време на Българското председателство – за проверка за пропорционалност преди приемане на ново регулиране за професиите и за мониторинг и докладване на емисии на CO2 и разхода на гориво от нови тежкотоварни превозни средства. Правилата за проверка за пропорционалност целят хармонизиране на начина, по който се изпълняват проверките за пропорционалност преди държавите-членки да въвеждат ново регулиране за професиите. Те ще увеличат прозрачността по начините, по които се регулират определени професии в държавите-членки. Това ще гарантира националните мерки да бъдат пропорционални, и че няма да се ограничава нецелесъобразно достъпа до професионална дейност и че няма да се създават неоправдани пречки на пазара по интернет. Регламентът за мониторинг и докладване на емисиите на CO2 и разхода на гориво на нови тежкотоварни превозни средства представлява част от цялостните усилия на ЕС за ограничаване на емисиите на CO2 и е крачка към конкурентоспособна ниско-въглеродна икономика.", "date": "2018.06.28", "title": "Павлова и Таяни подписаха директивата за командироване на работници"}
{"url": "https://www.24chasa.bg/novini/article/6935678", "text": "Петчленен състав на Апелативния съд за тежки престъпления в Атина единодушно оправда 29-годишна жена и 34-годишен мъж, осъдени на първа инстанция на 13 години затвор за участие в терористичната организация \"Заговор на огнените ядра\", съобщава агенция АНА-МПА, цитирана от БТА. Двамата обвиняеми, идентифицирани с малките си имена като Ириана и Периклис, са прекарали вече по една година в затвора. Според решението на съда пробите от ДНК, на основата на които е произнесена първоначалната присъда, са с ниско качество и с недостатъчно количество. Също така съдът е приел, че основният свидетел на обвинението е неблагонадежден. Премиерът Ципрас е приветствал в страницата си в Туитър решението на съда, като е заявил, че \"днес беше поправена една голяма несправедливост срещу двама млади хора\".", "date": "2018.06.28", "title": "В Гърция оправдаха обвиняеми за членство в терористичната групировка \"Заговор на огнените ядра\""}
{"url": "https://www.24chasa.bg/novini/article/6935679", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов проведе работен разговор със заместник министър-председателя на Косово д-р Енвер Ходжай. Двамата се срещнаха в Лондон в рамките на кръглата маса за сигурността на Западните Балкани, на която домакин е Камарата на лордовете на Великобритания, съобщи пресцентърът на ПП ГЕРБ. Цветан Цветанов и Енвер Ходжай обсъдиха резултатите от Българското председателство на Съвета на ЕС, като Ходжай благодари за ценната подкрепа на България за европейското бъдеще на страните от Западните Балкани. Цветанов сподели задоволството си, че по време на нашето председателство се наблюдава и подобряване на диалога между Белград и Прищина и подчерта важността на разрешаването на този казус като ключово за просперитета на целия регион. \"Трябва да се научим да правим планове за бъдещето, анализирайки настоящето и по-малко да се обръщаме към миналото. С това ще подобрим живота и перспективите за гражданите ни,\" посочи председателят на ПГ на ГЕРБ.", "date": "2018.06.28", "title": "Цветанов към вицепремиера на Косово: Трябва по-малко да се обръщаме към миналото"}
{"url": "https://www.24chasa.bg/novini/article/6935689", "text": "Народното събрание ще бъде домакин на 82-ото Междупарламентарно заседание Европейски парламент – Конгрес на САЩ – трансатлантически диалог между законодателите. Форумът ще бъде на 29 и 30 юни 2018 г. Това съобщиха от пресцентъра на Народното събрание. Двете делегации се срещат редовно два пъти годишно в Европа и в САЩ. Срещите в Европейския съюз традиционно се провеждат в страната, председателстваща Съвета на ЕС. В 15.20 часа председателят на Народното събрание Цвета Караянчева ще посрещне гостите в пленарната зала на парламента. Те ще бъдат поздравени от председателите на Комисията по вътрешна сигурност и обществен ред Цветан Цветанов и на Комисията по външна политика Джема Грозданова. Приветствието в пленарната зала ще бъде открито за медиите. Заседанието за трансатлантическия диалог между законодателите ще започне на 29 юни 2018 г. в 15.40 часа в зала „Изток” на парламента. То ще бъде закрито за медиите. С приветствия към участниците ще се обърнат председателят на Народното събрание Цвета Караянчева и съпредседателите на трансатлантическия диалог евродепутатът Кристиан Елер и конгресмен Марио Диаз Баларт. Актуалните политически събития в ЕС и САЩ ще дискутират участниците в рамките на първата работна сесия, която ще започне в 16.00 часа. Председателят на Комисията по вътрешна сигурност и обществен ред Цветан Цветанов и председателят на Комисията по външна политика Джема Грозданова ще бъдат гост-лектори по темата на втората сесия – „Сътрудничеството в областта на външната политика с фокус върху Западните Балкани“. По темата ще говорят и регионалният директор за Европа на Международния републикански институт Ян Сурочак и регионалният директор за Централна и Източна Европа на Националния демократичен институт Робърт Бенжамин. На 30 юни 2018 г. от 9.00 часа форумът ще продължи с дискусия по темите „Киберсигурност с фокус върху защитата на интегритета на демократичните институции от външна намеса” и „Икономическо и търговско сътрудничество”. По тях говорители ще бъдат директорът на дирекция “Киберпрестъпност“ към Главна дирекция „Борба с организираната престъпност“ на Министерството на вътрешните работи Явор Колев и Луиза Сантес, директор международни отношения на Конфедерация на европейския бизнес. Ще бъде излъчено видопослание към участниците на ръководителя на Европейския център за борба с киберпрестъпленията към Европол Стивън Уилсън. На 30 юни 2018 г. от 10.30 часа изявления за представителите на медиите ще направят председателят на Комисията по вътрешна сигурност и обществен ред Цветан Цветанов, председателят на Комисията по външна политика Джема Грозданова и съпредседателите на трансатлантическия диалог евродепутатът Кристиан Елер и Марио Диаз Баларт, член на Конгреса на САЩ. По-късно участниците в 82-рата Интерпарламентарна среща Европейски парламент – Конгрес на САЩ ще посетят заедно с председателя на Комисията по отбрана ген. Константин Попов Авиационна база „Граф Игнатиево“ и град Пловдив.", "date": "2018.06.28", "title": "Народното събрание 2 дни домакин на заседание Европейски парламент - Конгрес на САЩ"}
