{"url": "https://www.24chasa.bg/novini/article/6959679", "text": "Семейството на изчезналата на 30 юни полска туристка от Поморие се държало странно - мъжът и двете деца били спокойни, тръгвайки си без съпругата и майката. Бартоломей Фулара се върна в България, за да бъде разпитан за мистериозното изчезване на Александра. Разследващи не изключват тя да е скочила от терасата на стаята, която е на първия етаж, а след това да е прескочила и оградата на хотела. Полякината била треньор по карате, имала спортна фигура и голям татус на рамото - жена с криле и пеперуди. Мъжът ѝ също е добре сложен, карате тренирал и 16-годишният им син. “С нейната фигура не е проблем да скочи. Помня, че на 30 юни не дойде на вечеря. Аз съм непрекъснато между гостите в ресторанта”, каза управителят на хотела Теодора Николова. Персоналът научил за изчезналата чак на 1 юли вечерта. Цяла нощ Бартоломей не споделил в в хотела, че жена му я няма. Друг служител разказа, че в нощта срещу 1 юли в бара гледали мач, там били Фулара и синът му. Те били притеснени, често излизали до вратата. “Ако е отишла да се къпе на 30-и, може и да се е удавила - този ден имаше мъртво вълнение. Духаше силен вятър първо от изток, а вечерта обърна”, каза мъж от персонала. Бартоломей подал сигнал в полицията около 13 ч на 1 юли, звънял и на туроператора си. Към 20 ч пристигнали полицаи. “Той беше притеснен, но след това поведението му беше малко странно. Както и на децата, особено на момчето. В деня на заминаването си бащата 8-годишното момиченце и баткото бяха спокойни. Попитах го как са, а той отвърна, че може би ще се притеснят на самолета. Може и друг път тя да е изчезвала. Или да са се скарали. Докато бяха при нас, нямаше нещо необичайно”, казва Николова. От персонала си спомнят, че в деня на изчезването малко след 16 ч съпругът не успял да влезе в стаята, защото имало ключ от вътрешната страна. Повикал камериерка. След половин час се появила Александра и казала, че е спяла. Към 17 ч тя излиза без документи и телефон. Водолази претърсват плажа, криминалисти обхождат гората на метри от хотела. МВР призовава всеки с информация за изчезналата чужденка да се обади на тел. 112.", "date": "2018.07.12", "title": "Странно се държало семейството на изчезналата по бански полякиня"}
{"url": "https://www.24chasa.bg/novini/article/6959834", "text": "Планинските спасители от отряда в Благоевград стигнаха до групата от 27 белгийски туристи в Рила.  Младежите, на възраст 17-18 години, правели преход от Рилския манастир към Седемте Рилски езера. Планинските спасители са стигнали до мястото, на което на едно от момчетата му е прилошало. Всички са в добро състояние и групата вече слиза надолу. ", "date": "2018.07.12", "title": "Спасителите стигнаха до белгийските туристи в Рила"}
{"url": "https://www.24chasa.bg/novini/article/6959840", "text": "Президентът на САЩ Доналд Тръмп съобщи днес, че е получил писмо от севернокорейския лидер Ким Чен Ун с дата 6 юли, в което Ким изразява увереност, че  съвместните им усилия да подобрят отношенията ще успеят, предаде Ройтерс. \"Много добра бележка от Председателя Ким на Северна Корея. \"Постига се голям напредък!\", писа Тръмп в Туитър, прибавяйки снимка от писмото с превод на текста на английски език, предава БТА.  В писмото Ким благодари на Тръмп за работата му по \"точното изпълнение на общата декларация\" на двамата лидери след срещата им в Сингапур. \"Твърдо вярвам, че силната воля, искрените усилия и уникалния подход от моя страна и на Ваше Превъзходителство, г-н Президент, насочени към откриване на ново бъдеще в отношения между КНДР и САЩ, със сигурност ще донесат плодове\", се казва в писмото, като се добавя, че има \"епохален прогрес\" в подобряването на отношенията. Като обръща внимание на датата на изпращането - 6 юли, ДПА отбелязва, че това е станало по време на посещението в Пхенян на американския държавен секретар Майк Помпейо. Ким не се срещна с Помпейо, а съобщенията за тази визита сочат, че тя не е е преминала добре. Северна Корея обвини САЩ, че се опитват да й наложат едностранна денуклеаризация, а неин високопоставен представител, цитиран в държавните медии, каза, че разговорите на Помпейо в Пхенян били \"много разочароващи\".", "date": "2018.07.12", "title": "Тръмп сподели благодарствено писмо от Ким Чен Ун, вижте го"}
{"url": "https://www.24chasa.bg/novini/article/6959803", "text": "            70 лв. вече ще плащат гражданите и едноличните търговци, ако искат тяхната жалба срещу чиновническо решение да бъде разгледана от тричленен състав на Върховния административен съд (ВАС). Досега тя бе 5 лв. Увеличението бе прието от депутатите от мнозинството, които в четвъртък продължиха с второто четене на Административнопроцесуалния кодекс (АПК). Толкова ще плащат и държавните и общинските органи, когато обжалват пред ВАС. Таксата за касационна жалба на фирмите скача от 25 лв. на 370 лв. Новите тарифи бяха приети без дебати. Те бяха проведени миналата седмица, но тогава поради изтичане на пленарното време не се стигна до гласуване. Според вносителя на предложението и шеф на правната комисия в НС Данаил Кирилов от ГЕРБ това е един от начините да се ограничат вечните жалбоподатели, които подават по 20 и повече жалби на месец. Пленумът на ВАС, който излезе със становище по целия законопопроект преди месеци, също подкрепи вдигането на таксите. Против се обявиха народните представители от левицата. Те се заканиха, че вероятно ще пратят закона в Конституционния съд (КС). Според Крум Зарков от БСП с вдигането на таксите се цели да се разтовари ВАС. Срещу вдигането на сумите са също граждани и работодателските организации. “Начинът, по който се определят таксите, не бива да е в закон”, смята Зарков. Той изрази това становище миналия петък. Драстично скачат и таксите при касационните жалби, когато по делото има материален интерес. Тя ще се изчислява като 0,8 на сто от него, като не бива на надхвърля 1700 лв. Когато делото е за над 10 млн. лв., сумата не бива да надвишава 4500 лв. Независимо дали има определяем материален интерес, или не, таксите при касационно обжалване по дела за пенсионно, здравно и социално осигуряване са 30 лв. за гражданите и едноличните търговци и 200 лв. за организациите, държавните и общинските органи и фирми, решиха още народните представители. От такси ще бъдат освободени социално слабите граждани. Това обаче ще стане, след като подадат декларация пред съда за материалното си положение, здравословното състояние, семейното положение, дали са безработни. Решението ще вземе съдът. По същия принцип се освобождава от плащане на такси и при гражданските дела. Депутатите създадоха и нова алинея, която се отнася до частните жалби срещу определения. “За производство, образувано по частна жалба, се събира такса от 30 лв. за граждани и 150 лв. за организации”, пише в новия текст, подкрепен от 88 народни представители. 18 бяха против. Не се дължи такса по дела за пенсионно, здравно и социално осигуряване при частна жалба срещу определение. Таксите за първа инстанция - окръжните административни съдилищар остават непроменени - 10 лв. за гражданите и 50 лв. за фирма Според вносителите при увеличението били взети два показателя - инфлацията и минималната работна заплата. Също така и фактът, че сумите не са пипани от повече от 10 г. “Едно административно дело струва на държавата ни хиляди левове”, смята Данаил Кирилов. Депутатите приеха още, че не подлежат на отмяна влезлите в сила решения, постановени по оспорване на общ или подзаконов нормативен акт. От левицата възразиха, че с този текст се възпрепятства обжалването на влезли в сила решения.", "date": "2018.07.12", "title": "Таксата за жалба пред ВАС стана 70 лв. за хората и 370 лв. за фирмите"}
{"url": "https://www.24chasa.bg/novini/article/6959720", "text": "Износът на стоки и услуги от България за държавите от ЕС отбелязва ръст от 13,8% за периода януари-април в сравнение със същия период година по-рано, гласят данните на НСИ, публикувани в четвъртък. Общият обем на този износ е 11,8 млрд. лв. Само за април ръстът е 16,1%, но сравнено с твърде ниската база от април 2017 г. През април от България за страните от ЕС са изнесени стоки за 2,8 млрд. лв. При износа за останалите държави, който традиционно е по-нисък, има спад от 16,5%. Тези данни са за периода от януари до май, сравнено със същия период на 2017 г. Целият износ за този период през 2018 г. е за 6 млрд. лв. Ръстът на износа за страните от ЕС през януари-април 2018 г. се дължи най-вече на селското стопанство и хранителната промишленост. Отбелязан е спад в износа на минерални горива и масла. Вносът от страните членки през този период нараства с 10,5% спрямо година по-рано, но пак е по-голям от износа - 13 млрд. лв. ", "date": "2018.07.12", "title": "Износът с ръст от 13,8% до май"}
{"url": "https://www.24chasa.bg/novini/article/6959852", "text": "Незабавно, до дни, очакваме България да подаде искане за задълбочено сътрудничество с Европейската централна банка (ЕЦБ). Това съобщи на пресконференция директорът на Европейския стабилизационен механизъм Клаус Реглинг. Той отбеляза, че на основата на това сътрудничество след около година ЕЦБ ще изготви оценка, която - ако е положителна - отваря вратата на нашата страна към чакалнята на еврозоната. Срокът може да бъде по-дълъг от една година до оценката, ако има забавяне в изпълнението на някои препоръки на ЕЦБ, но целта ни не е срокът, а достиженията, коментира Реглинг, предаде БТА.  Няма условие или официално изискване механизмът на Европейската комисия за сътрудничество и проверка да бъде прекратен, за да може България да влезе в чакалнята на еврозоната, поясни в отговор на въпрос зам.-председателят на ЕК Валдис Домбровскис. По неговите думи влизането в чакалнята, а впоследствие и в еврозоната, е добър сигнал за инвеститорите, подобрява икономическия растеж, води до по-високи правни стандарти в страната. Одобрихме стратегията на България да влезе и в банковия съюз, и в чакалнята. Ясно е, че България иска да напредне към еврозоната. Вярвам, че срокът за влизане в чакалнята след една година е реалистичен. Пътят може да изглежда труден и трънлив, но води към по-добро, коментира Домбровскис.", "date": "2018.07.12", "title": "Зам.-председателят на ЕК: Вярвам, че срокът за влизане на България в чакалнята е реалистичен"}
{"url": "https://www.24chasa.bg/novini/article/6959807", "text": "САЩ обвиниха Северна Корея, че нарушава санкции на ООН за ограничение на вноса на преработен петрол чрез незаконно прехвърляне на петрол между кораби в открито море. Това се казва във внесен от Вашингтон в Съвета за сигурност на ООН документ от американските разузнавателни служби, цитиран от Франс прес и Ройтерс. \"По наша информация между 1 януари и 30 май 2018 г. танкери на КНДР са хвърляли котва в пристанища на КНДР най-малко 89 пъти, вероятно за доставяне на преработени петролни продукти, които са закупили незаконно чрез трансфери от кораб на кораб\", казаха САЩ на комисията по санкции на Северна Корея на Съвета за сигурност на ООН. \"Ако всеки от тези танкери е доставил дори само една трета от вместимостта си, общият обем на доставките надхвърля разрешените от ООН годишни квоти от 500 000 барела годишно\", се казва в документа, предаде БТА.  През декември Съветът за сигурност въведе ограничение от 500 000 барела годишно за износ на преработени петролни продукти за Северна Корея. Обвинението на Вашингтон към Пхенян идва в момент, когато САЩ се опитват да договорят с КНДР денуклеаризацията на тази азиатска страна, отбелязва Ройтерс. С писмо до председателя на комисия на ООН за следене на изпълнението на санкциите срещу Северна Корея САЩ поискаха от ООН спиране на по-нататъшния износ на преработен петрол за Северна Корея с аргумента, че КНДР вече е превишила квотата си внос за тази година, предаде Франс прес. \"Молим комисия 1718 да публикува спешна вербална нота към всички страни членки и пресссъобщение, за да информира тях и широката общественост, че Северна Корея е нарушила квотите за внос на преработен петрол за 2018 г., както са определени с резолюция 2397\", се казва в писмото. Комисията \"трябва да нареди незабавно спиране на всички доставки на преработен петрол за Северна Корея\", се добавя в писмото, в което се искат и повече усилия от страните членки срещу незаконното прехвърляне на петролни продукти в открито море.", "date": "2018.07.12", "title": "САЩ обвиниха Северна Корея, че нарушава санкции на ООН"}
{"url": "https://www.24chasa.bg/novini/article/6959805", "text": "Чешкият президент Милош Земан отправи сериозни критики към журналистите в страната, съобщи ТАСС. Пред новоназначени съдии той заяви: “Искам да знаете, че журналистите виждат във вас медийни звезди само за да извлекат информация. Това не е нещо добро. Те са като досадни оси, които кръжат около вас. Направете всичко възможно, за да ги размажете. Внимавайте само да не ви ухапят.” Междувременно долната камара на чешкия парламент гласува вот на доверие на ново лявоцентристко правителство на малцинството, начело с милиардера Андрей Бабиш. За пръв път от падането на желязната завеса през 1989 г. в Чехия идва на власт правителство с подкрепата на комунистите. ", "date": "2018.07.12", "title": "Милош Земан: Журналистите са оси, да ги размажем!"}
{"url": "https://www.24chasa.bg/novini/article/6959723", "text": "Върховният административен съд потвърди окончателно заличаването на търговската марка “Фермер.бг” със свое решение от 11 юли 2018 г. Причината е, че тя ощетява марката “Български фермер”, която съществува доста по-отрано, тъй като читателите ги възприемат като едно и също нещо или поне като свързани страни. Такова е и първоначалното решение на Административния съд в София, но то е обжалвано пред ВАС от “Агригейт Медия” - собственик на “Фермер.бг”. Компанията завежда дело, след като Патентното ведомство заличава марката “Фермер.бг”. Прави го след жалба на “Български фермер” ООД, което иска заличаването на “Фермер.бг” поради наличие на сходство и възможност от объркване на потребителите. Както пише и в съдебното решение, “основна цел на реалната употреба на марката е да гарантира на потребителя идентичност с произхода на стоката или услугата, позволявайки му да я отличава без объркване от такава с друг произход”. Решението на Административния съд в София, потвърдено и от ВАС, показва, че “по-ранната марка “Български фермер” е марка с известност и присъствие на пазара за услугите, за които е регистрирана. Тя е известна и на средния български потребител, който има определен интерес към този род услуги, и се предлага на българския пазар от достатъчно дълго време, за да бъде разпознаваема.” Съдът установява сходство между двете марки не само в имената, но и по отношение на услугите. И се аргументира: “Сходството на основните доминиращи елементи на марките, както и високата степен на сходство на предлаганите услуги предпоставят заличаване на по-късната марка.” Според съда общата дума “фермер” и в двете марки е водеща и акцентираща, като общото впечатление от съдържанието и на двете марки е, че става въпрос за “български”. Същевременно потребителският кръг и предметният обхват на услугите на по-късната марка изцяло се включват в потребителския кръг и предметния обхват на услугите на по-ранната марка. Така ВАС приема, че оспореното решение е законосъобразно, и отхвърля жалбата на “Агригейт Медия” ООД. С това оставя в сила решението за заличаване на марката “Фермер.бг” и то е окончателно. ", "date": "2018.07.12", "title": "ВАС потвърди заличаването на “Фермер.бг”, заблуждава, че е “Български фермер”"}
{"url": "https://www.24chasa.bg/novini/article/6959813", "text": "Новият британски министър за преговорите по Брекзит Доминик Рааб каза, че сега е ред на Европейския съюз да отговори на новите правителствени предложения, съдържащи се в публикуваната днес \"Бяла книга\", излагаща политиката на кабинета на Тереза Мей по въпроса, предаде Ройтерс. \"Ние подхождаме към тези преговори в дух на прагматизъм, компромис и, бих казал, на приятелство. Надявам се, вярвам, че ЕС ще се отнесе към нашите предложения в същия дух\", каза Рааб пред парламента в Лондон, предава БТА.  \"Споразумението за оттеглянето (на Великобритания от ЕС) трябва да съдържа твърд ангажимент, който да изисква рамката на бъдещите отношения да бъде превърната в юридически текст колкото е възможно по-скоро\", подчерта новият министър.", "date": "2018.07.12", "title": "Новият британски министър за Брекзит: Топката сега е в полето на ЕС"}
{"url": "https://www.24chasa.bg/novini/article/6959829", "text": "Днес на свое заседание еврогрупата, в присъствието на финансовия министър Владислав Горанов и на управителя на БНБ Димитър Радев, обсъди изпратеното на 29 юни 2018 година съвместно писмо за намеренията на българските власти за присъединяване на страната към ЕРМ II и банковия съюз, съобщиха от БНБ. Еврогрупата единодушно подкрепи намеренията на България в областта на банковия надзор, финансовия сектор и качеството на институциите в управлението. Конструктивните дискусии в последните няколко месеца относно пътната карта за присъединяването на българския лев към ЕРМ II днес доведоха до успешен резултат, се казва още в съобщението.", "date": "2018.07.12", "title": "Брюксел даде зелена светлина на България за еврозоната"}
{"url": "https://www.24chasa.bg/novini/article/6959749", "text": "Партията на справедливостта и развитието (ПСР) на президента Реджеп Тайип Ердоган и нейните съюзници националисти планират да въведат наредби относно сигурността, за да гарантират продължаването на \"борбата срещу тероризма\" след прекратяването на извънредното положение този месец, предаде Ройтерс, позовавайки се на източници. Наредбите, които ще осигурят по-широки правомощия на окръжните управители, вероятно ще бъдат внесени в парламента и ще влязат в сила до края на месеца, каза един от източниците, високопоставен представител на ПСР. Турция е в режим на извънредно положение след опита за преврат през юли 2016 г., което позволява на правителството да ограничава свободи и да управлява чрез укази, заобикаляйки парламента, припомня БТА.  Ердоган, който тази седмица положи клетва като първия президент на нововъведената президентска система на управление, обеща да не подновява извънредното положение, когато то изтече на 18 юли. Източникът на Ройтерс уточни, че главната цел на наредбата е борбата с тероризма да не бъде прекъсвана след премахването на извънредното положение. Той уточни, че властта на валиите ще бъде разширена. С приключването на извънредното положение се очаква някои мерки за сигурност да бъдат премахнати, като например правото на силите за сигурност да претърсват хора без заповед, изискването гражданите винаги да носят документ за самоличност и възможността правителството да забранява протести и културни прояви. Максималният срок, за който някой може да бъде задържан в ареста без обвинение, понастоящем до 14 дни, отново ще бъде ограничен до четири дни, отбелязва агенцията.", "date": "2018.07.12", "title": "Партията на Ердоган планира наредби относно сигурността"}
{"url": "https://www.24chasa.bg/novini/article/6959764", "text": "Според решение Комитета за световно наследство на ЮНЕСКО за Национален парк „Пирин“ не е необходима екологична оценка за промените, които българското правителство гласува в края на миналата година. Това става ясно от официален документ, качен на сайта на организацията.  Организацията отбелязва, че новият план за управление все още не може да бъде финализиран поради съдебно производство. И посочва, че промените в действащия план за управление на парка, приети през декември 2017 г., не забраняват изграждането на съоръжения за водохващанеа, но моли държавата да предостави по-детайлна информация относно техния потенциален обхват и въздействия. От ЮНЕСКО допълват, че промените в плана за управление, не забраняват подмяна и увеличаване на капацитета на ски инфраструктура в буферната зона, но се облръщат към българската държава с искане да гарантира, че подобно развитие няма да повлияе върху парка. Организацията посочва, че всяко бъдещо развитие в рамките на буферната зона трябва да става чрез стратегическо планиране. ЮНЕСКО подкрепя държавата да разработи ясна и цялостна дългосрочна визия за социално-икономическото развитие в буферната зона и по-широк регион, което би било в съответствие с целта за дългосрочна защита. И изисква от България да предостави на Центъра за световно наследство в срок до 1 февруари 2019 доклад за напредъка с актуализирана информация за решението на Върховния административен съд. А до 1 декември 2019 г. и актуален доклад за консервационното състояние на парка и изпълнението му с цел разглеждането им от Комитета за световно наследство на сесията през 2020 г.", "date": "2018.07.12", "title": "ЮНЕСКО окончателно подкрепи правителството за Пирин"}
{"url": "https://www.24chasa.bg/novini/article/6959752", "text": "Учени установиха, че високоенергийните частици неутрино, които преминават през космоса, през планетите, а през хората, идват от гигантска елиптична галактика в съзвездието Орион, съобщи Ройтерс. Галактиката е на 3,7 милиарда светлинни години от Земята. Тя е с масивна, бързо въртяща се черна дупка в центъра. Такъв вид галактики се наричат блазари. Откритието е направено с обсерваторията \"Айс кюб\" на Южния полюс и потвърдено с наземни и орбитиращи телескопи, предаде БТА.  Използването на частици като високоенергийните неутрино в астрономията дава възможност за по-солидни изследвания, по същия начин по който потвърждаването на гравитационните вълни през 2016 г. изведе астрономията на ново ниво. \"Частиците неутрино ни дават нов прозорец към Вселената - каза физикът Дарън Грант от университета на Алберта. - Те са идеалният куриер в астрономията. Могат да се измъкнат от мястото, където са се образували и да пренесат информацията пряко през космоса до мястото, където бъдат регистрирани\".", "date": "2018.07.12", "title": "Учени установиха източника на високоенергийните частици неутрино (Видео)"}
{"url": "https://www.24chasa.bg/novini/article/6959771", "text": "Около 2500 непълнолетни мигранти без придружители в Гърция, които представляват две трети от намиращите се в момента в страната, са в бедствено положение и без подслон, предупреди днес гръцката неправителствена организация Метадраси, цитирана от агенция Франс прес. По данни на Националния център за социална солидарност в Гърция в момента се намират 3670 непълнолетни мигранти без придружители, от които само 1135 са подслонени в къщи или при семейства, а останалите се намират в бедствени условия, съобщи Евдокия Грилаки от Метадраси, цитирана от БТА.  Повечето незащитени непълнолетни мигранти са пакистанци - 38,4 на сто. Те нямат обичайния бежански профил, за да получат защита, какъвто например е случаят със сирийците, каза Грилаки на конференция в Атина, свикана по този въпрос. Тя подчерта, че 12 процента от непълнолетните без защита са без документи за това откъде идват и едва 66 процента ходят на училище. \"Предизвикателството сега е да се намерят условия за интеграцията им преди всичко чрез изпращането им в училище, тъй като мнозинството /55,5 процента/ могат да останат в страната, защото не попадат в категориите за релокализация или събиране със семействата\", отебляза тя. Метадраси, която работи за защита на правата на мигрантите и бежанците и предимно на непълнолетните без придружител, е спасила от 2015 г. досега 4133 непълнолетни, от които 3633 млади мъже, главно афганистанци, сирийци и пакистанци.", "date": "2018.07.12", "title": "Около 2500 деца мигранти бедстват в Гърция"}
{"url": "https://www.24chasa.bg/novini/article/6959790", "text": "Македонски съд осъди днес на 7,5 години затвор Люпчо Стояновски по обвинение, че се е опитал да убие бившия министър на здравеопазването Никола Тодоров, след като внучката му Тамара починала, чакайки за лечение в чужбина, предаде агенция МИА. Произнасяйки присъдата, съдията каза, че съчувства за загубата на обвиняемия и на неговото семейство, но подчерта, че търсенето на справедливост чрез отмъщение, на принципа \"око за око\", е само още една несправедливост. Адвокатката на обвиняемия каза за медиите, че не е очаквала такава присъда, тъй като няма твърди доказателства, че Стояновски е искал да убие министъра. Обвинението поиска задържане на Стояновски в ареста до влизане на присъдата в сила поради опасност, ако остане на свобода, да довърши своя замисъл за убийство и да се укрие от правосъдието, предаде БТА.  На 1 юни миналата година Стояновски, чиято 9-годишна внучка починала, докато чакала средства от фонда за здравно осигуряване, за да бъде оперирана в чужбина, стреля срещу министъра на здравеопазването Никола Тодоров пред сградата на министерството. Министърът остана невредим.", "date": "2018.07.12", "title": "7 г. и половина затвор за мъж, опитал да убие бивш здравен министър в Македония"}
{"url": "https://www.24chasa.bg/novini/article/6959672", "text": "Руското външно министерство заяви днес, че Република Македония е вкарана в НАТО насила, като изтъкна, че подобни действия задълбочават разделението и повишават напрежението в Европа, предаде Ройтерс. След постигането на споразумение с Гърция за смяна на името на бившата югославска република лидерите на НАТО решиха вчера да поканят Република Македония да започне преговори за членство в алианса, разширявайки присъствието си на Балканите за сметка на Русия, предава БТА.  \"Вкарването на Македония насила в НАТО само потвърждава, че политиката на \"отворени врати\" става самоцел и инструмент за придобиване на контрол над геополитическа територия\", се казва в съобщение на руското външно министерство.", "date": "2018.07.12", "title": "Руско външно: Република Македония е вкарана в НАТО насила"}
{"url": "https://www.24chasa.bg/novini/article/6959674", "text": "Изгонването на руски дипломати от Гърция няма да доведе до положително влияние върху двустранните отношения и ще има огледални последствия, заяви говорителката на руското външно министерство Мария Захарова, цитирана от ТАСС и БТА. По въпроса за изгонването на дипломатите трябва да се отчита ценността на отношенията между страните с грижа за доброто на жителите на двете страни, добави тя. \"Изхождаме от това, че двустранните отношения имат своя собствена стойност, защото става въпрос не за виртуални отношения, а за практическо взаимодействие за доброто на двата народа\", подчерта Захарова. Същевременно САЩ подкрепиха решението на гръцките власти да изгонят руските дипломати и призоваха Москва \"да спре дестабилизиращото си поведение\", написа в Туитър говорителката на Държавния департамент на САЩ Хедър Науърт. \"Подкрепяме Гърция, която защитава своя суверенитет. Русия трябва да прекрати дестабилизиращото си поведение\", написа тя. Гърция изгони вчера двама руски дипломати и забрани на други двама достъп до страната, като ги обвини в намеса във вътрешните работи чрез насърчаване на демонстрациите срещу споразумението с Република Македония. Дипломатите бяха обвинени също, че са опитали да подкупят гръцки официални представители.", "date": "2018.07.12", "title": "Захарова: Изгонването на руски дипломати от Гърция няма да се отрази положително на отношенията ни"}
{"url": "https://www.24chasa.bg/novini/article/6959693", "text": "Земеделските стопани ще получат през 2018 г. до 84 млн. лв. по схемата „Помощ под формата на отстъпка от стойността на акциза върху газьола, използван в първичното селскостопанско производство“. Това реши на редовното си заседание управителният съвет на Държавен фонд \"Земеделие\", съобщиха от пресцентъра на Министерство на земеделието, храните и горите. Заявленията ще се подават от 3 до 21 септември 2018 г. в Общинските служби по земеделие към Областните дирекции „Земеделие\". Държавната помощ се предоставя на земеделски производители в секторите „Растениевъдство“ и „Животновъдство“ под формата на намалена акцизна ставка на газьола, използван за механизирани дейности в първичното селскостопанско производство. Право на подпомагане по схемата имат всички стопани, които са регистрирани като земеделски производители и имат заверена регистрационна карта за годината на кандидатстване и предходната на нея. Друго условие е кандидатите да имат и валидно заявление за подпомагане по схемата за единно плащане на площ и схемите за обвързано подпомагане за животни за годината, предхождаща годината на кандидатстване по схемата за държавна помощ. Земеделските стопани, отглеждащи видове и категории животни, които не попадат в обхвата на схемите за обвързано подпомагане за животни, трябва да имат регистриран животновъден обект по Закона за ветеринарномедицинската дейност. Интересът към държавата помощ, по която се предоставя отстъпка от акциза за горивата е голям. През 2016 г. по схемата финансова помощ за над 82 млн. лева са получили 6 716 стопани. През 2017 г. са възстановени близо 84 млн. лева на 8 250 земеделски производители. Отстъпката от акциза за горивата, която се прави на земеделските производители, е по одобрена в Брюксел държавна схема, която може да действа до 2020 г. Контролът по схемата се осъществява от МЗХГ, ДФ „Земеделие\" - Разплащателна агенция, Агенция „Митници\" и НАП.", "date": "2018.07.12", "title": "Фермерите ще получат до 84 млн. лв. отстъпка от акциза върху горивата за 2018 г."}
{"url": "https://www.24chasa.bg/novini/article/6959685", "text": "Устремът на Хърватия към финала на световното първенство по футбол се оказа икономическа победа у дома, където разходите скочиха до близо рекордни равнища, след като феновете се втурнаха да купуват бира, снаксове и телевизори, за да следят случващото се в Русия, информира Ройтерс. Най-голямата търговска верига в страната съобщи, че продажбите на снаксове са скочили със 100 процента вчера спрямо същия ден на миналата година, докато феновете трескаво дъвчеха по време на продължението на полуфиналния мач с Англия. Мнозина пък ще гледат финала срещу Франция в неделя на чисто нови телевизори, като някои магазини отчитат скок на продажбите с 400 процента на годишна основа в дните на Мондиала, предава БТА.  Тези продажби са допринесли за разходите от 12,95 млрд. куни (2,05 млрд. долара), похарчени от хърватите и туристите от началото на първенството в средата на юни, според данни на данъчните служби. Цифрите за продажбите през трите седмици се доближават до рекорда от 13,8 млрд. куни, поставен през декември 2017 г. благодарение на коледното пазаруване. Засмени хърватски министри се появиха днес облечени в червено и бяло, а премиерът Андрей Пленкович заяви, че достигането до финала е най-добрата възможна реклама на страната на световно ниво. Анализаторите са съгласни с тази оценка, прогнозирайки, че растежът в туризма вече носи близо 20 процента от брутния вътрешен продукт на страната. Това е страхотна реклама за Хърватия в целия свят, която със сигурност ще се изрази в увеличаване на интереса към страната, посочва икономическият анализатор Младен Вендрис. \"Очаквам да имаме дори още повече туристи, но това не бива да е единственият фокус. Трябва да използваме възможността, за да привлечем и повече инвестиции\", допълва той.", "date": "2018.07.12", "title": "Футболни фенове масово купуват бира, снаксове и телевизори в Хърватия"}
{"url": "https://www.24chasa.bg/novini/article/6959698", "text": "Парламентът на Украйна одобри днес поправка към антикорупционния закон с цел да се осигури допълнително финансиране по програма \"помощ срещу реформи\" на стойност 17,5 млрд. долара на Международния валутен фонд, предаде Ройтерс. Законът за създаване на независим съд, разглеждащ корупционните дела, бе приет през юни с няколко месеца закъснение, но МВФ поиска в него да бъдат направени промени, според които обжалванията по стари корупционни дела да влязат в юрисдикцията на новия съд, предаде БТА. Целта на закона е решенията на новия съд да бъдат защитени от политически натиск или подкупи в Украйна, където дълбоко вкоренената корупция е преграда за чуждите инвеститори и сваля с два процентни пункта всяка година ръста на украинската икономика. Създаването на антикорупционния съд, въвеждането на механизъм за реални цени на газа и спазването на бюджетните ангажименти са условия за отпускането на следващия транш от програмата на МВФ, която изтича идната година.", "date": "2018.07.12", "title": "Украйна одобри исканата от МВФ поправка \nкъм антикорупционния закон"}
{"url": "https://www.24chasa.bg/novini/article/6959707", "text": "По данни на Генералната дирекция за миграция към турското министерство на вътрешните работи, общият брой на сирийците, които са се приютили в Турция, възлиза на 3 570 352 души, предаде БТА. С решение на Министерския съвет на 55 583 сирийци е дадено турско гражданство. Това означава, че те имат право да гласуват на избори. В навечерието на президентските и парламентарни избори на 24 юни бе съобщено, че малко над 33 хиляди сирийци, придобили турско гражданство, са били регистрирани за участие. Най-голям брой сирийци - 563 хиляди - живеят в мегаполиса Истанбул. Най-малко, едва 28 души, населяват град Байбурт, Североизточна Турция. Град Килис, който се намира на сирийската граница, е с най-голям дял на сирийците в съотношение с местните жители. Броят на турците в Килис превъзхожда с едва с 5058 души този на сирийските бежанци. Приблизително половината от всички сирийци в Турция, или 1 935 499 души, са мъже, а останалите са жени.", "date": "2018.07.12", "title": "Сирийците в Турция са над 3 милиона, близо 55 хиляди са приети за турски граждани"}
{"url": "https://www.24chasa.bg/novini/article/6959713", "text": "Министърът на отбраната на САЩ Джеймс Матис заяви, че Вашингтон напълно подкрепя НАТО и изрази мнение, че алиансът е станал по-силен след двудневната среща на върха тази седмица благодарение на реформите и поетите от съюзниците ангажименти за общата им отбрана, предаде Ройтерс. На въпрос за ангажимента на САЩ към НАТО Матис заяви, че той е \"точно както го описа президентът (Тръмп): 100 процента ангажимент към НАТО\", предава БТА.  НАТО \"е по-силна днес отколкото бе вчера, по-силна отколкото преди месец, по-силна отколкото преди година\", заяви Матис пред журналисти, които пътуват с него от Брюксел за Хърватия.", "date": "2018.07.12", "title": "Джеймс Матис: САЩ са 100 % ангажирани към НАТО"}
{"url": "https://www.24chasa.bg/novini/article/6959743", "text": "Президентът на Украйна Петро Порошенко заяви днес, че на срещата на върха на НАТО всички страни членки са изразили пълна подкрепа за политиката на Киев за присъединяване към западния алианс, предаде ТАСС, цитирана от БТА. \"Няма да назовавам дати, но искам да кажа, че никой няма да успее да блокира встъпването на Украйна в НАТО. Това е суверенно право на украинския народ\", каза Порошенко пред журналисти след форума в Брюксел. По думите му преобладаващата част от украинските граждани подкрепят курса към НАТО и Украйна е \"напреднала много\" по този път. \"Най-сетне прекратихме разговорите, че членството в НАТО щяло да раздразни Русия\", подчерта той. Украинският държавен глава съобщи, че в Брюксел е обсъждал с президентите на САЩ и Франция Доналд Тръмп и Еманюел Макрон техните предстоящи срещи с Владимир Путин, като дискусията с Тръмп е била \"подробна\". Порошенко каза, че е разговарял с Тръмп и за \"Северен поток 2\", както и за напредъка на реформите в Украйна. По време на срещата с Макрон френският президент, който в неделя ще бъде в Москва, обещал да повдигне пред Путин въпроса за украинските граждани, които лежат в руски затвори.", "date": "2018.07.12", "title": "Петро Порошенко: Никой няма да успее да блокира влизането на Украйна в НАТО"}
{"url": "https://www.24chasa.bg/novini/article/6958554", "text": "\"Даниел беше изключителен човек. Семейството ни е съкрушено от случилото се, защото в момента не ни се дават важни отговори на нашите въпроси, а около смъртта му има много въпросителни.\" Това каза пред \"168 часа\" Бранко Величков, братовчед на 25-годишния Даниел Тасев, който на 7 юли загина след падане в шахта на строежа в бившия Партиен дом, където работел като охрана. По думите на Бранко той приема Даниел като брат, тъй като още от 6-годишна възраст починалият младеж живеел с леля си и чичо си под един покрив. \"Казвах му \"бате\", защото сме израснали заедно - разказва Бранко. - Чувствах го толкова близък, че можех да му споделям всичко. Той имаше мечти за бъдещето си Още от дете искаше да стане военен. Обичаше да гледа и такива филми. Дори имитираше героите. Приятелите му го наричаха Рамбо точно заради тези негови интереси.\" По думите на момчето, Даниел никога не е бил в тежест на близките си и не ги е тревожел с нищо. Още докато бил ученик, решил, че едновременно с това ще започне и работа, за да си изкарва някой лев. Малко преди да завърши средното си образование тук, в София, той започнал работа във фирма за почистване на офиси със своята баба. Месеци по-късно кандидатствал за работа в колцентър, където веднага го взели. Загиналият младеж не пропуснал да запише и висше образование. Изборът му на специалност бил пряко свързан с предмет, който изучавал в училище. Той показвал завиден талант по математика и решил, че ще запише счетоводство. Не успял да го завърши докрай заради работата си, но все пак си обещал, че един ден ще го направи. \"Държеше много на това да си изкарва пари, с които да помага освен на себе си и на близките си - споделя още Бранко. - Падаше си традиционалист и не обичаше на сменя безразборно работата си. Въпреки че много искаше да е военен, знаеше, че засега това няма как да се случи, но бе твърдо решен, че един ден ще стане. Докато мечтаеше за това, преди две години започна работа във фирма за охранители и така всъщност попадна на този обект, на който за съжаление се случи тази трагедия.\" По думите на братовчеда на Даниел бил изключително отдаден на работата си и ходел винаги с желание. Младежът дори се ядосвал, когато виждал, че някой от колегите му гледа несериозно на задълженията си. \"Понякога отиваше с час по-рано на работното си място, за да не закъснее и да може да си подреди всичко, когато отиде - разказва пред \"168 часа\" Ивон Тодорова, една от най-близките приятелки на починалия Даниел. - Беше изключително отговорен. Никога не е споделял, че се чувства прекалено натоварен и изморен. Напротив, разказваше, че има нужда от почивка и да се наспи, но нищо повече от това.\" Близки на младежа споделят, че той никога не е влизал в конфликти с никого. Според роднини и приятели на Тасев около смъртта му има много въпросителни, на които засега не получават отговор. По думите на неговата приятелка Ивон Тодорова на 7 юли тя получила обаждане от лелята на младежа, която я попитала дали се е чувала с него. \"Близките му знаят, че ние си говорим много дори когато е на работа, но в онзи ден той не ми вдигна - разказва момичето. - Характерно за него е, че се прибира горе-долу в един и същи час, след като му свърши смяната. За тези две години, в които е на тази длъжност, никога не е закъснявал. По принцип винаги си пресмята времето. Започнахме да звъним на шефа му, за да провери какво се случва.\"", "date": "2018.07.12", "title": "\"168 часа\": Близките на загиналия гард: От 2 г. прави обходи, как може да падне в шахта?"}
{"url": "https://www.24chasa.bg/novini/article/6959738", "text": "Президентът на Словения Борут Пахор даде на лидера на най-голямата парламентарна партия Янез Янша още една седмица, за да състави коалиция, предаде агенция Ройтерс. Избирателите в Словения излъчиха раздробен парламент след изборите на 3 юни. Словенската демократическа партия на Янша спечели най-много места, но не може да намери коалиционни партньори. Президентът Борут Пахор се срещна днес с Янша и заяви, че очаква до 19 юли той да каже дали приема номинацията за премиер, тъй като държавният глава трябва да я изпрати на парламента до 22 юли, предава БТА.  Словенската демократическа партия (СДП) има 25 депутати в 90-местния парламент, но досега само консервативната партия Нова Словения и Словенската националистическа партия са заявили желание да влязат в коалиция с нея, което прави общо 36 места. Останалите шест парламентарни партии заявиха, че не искат сътрудничество с антиимигрантската СДП. \"Ще изпратя покана (за разговори за коалиция) на всички парламентарни партии днес\", заяви на пресконференция Янез Янша след срещата с Пахор. Ако Янша откаже номинацията, президентът може да възложи на втората най-голяма партия - лявоцентристката Листа на Марян Шарец, да опита да състави парламентарно мнозинство. Листата на Марян Шарец води преговори с Нова Словения и четири левоцентристки партии в опит да сформира шестпартийна коалиция, която да разполага с 50 места. Ако никой не приеме номинацията за премиер, на 23 юли президентът ще информира парламента, че не предлага никого и тогава членовете на законодателния орган разполагат с 14-дневен срок да номинират кандидати. \"Шарец изглежда по-близо до съставяне на правителство, отколкото Янша, но коалиция от шест партии няма да бъде много стабилна\", заяви политическият анализатор Борут Хочевар и допълни, че предсрочните избори са вариант.", "date": "2018.07.12", "title": "Борут Пахор даде още една седмица на Янез Янша да състави коалиция"}
{"url": "https://www.24chasa.bg/novini/article/6959748", "text": "Планински спасители провеждат акция по спасяване на младеж от Белгия, който е получил хипертонична криза по време на поход в Рила. Към 15,10 часа е подаден сигнал до телефон 112. Оказало се, че група от 27 младежи от Белгия правят поход от Рилския манастир към Седемте рилски езера. В района на един от ридовете, на около 2000 метра надморска височина, на едно от момчетата му прилошало и не можело да продължи. Към мястото са се отправили първа група от четирима спасители с количка. След тях са тръгнали и други. Акцията още не е приключила и продължава.  Преди дни други двама белгийски туристи, единият от които тежко контузен, попаднаха в бедствена ситуация в Рила, след като група скаути ги изостави под Додов връх. Последва тежка 15- часова спасителна операция, при която двамата младежи бяха свалени посред нощ от планината.", "date": "2018.07.12", "title": "Планински спасители извикани за белгиец с хипертонична криза в Рила"}
{"url": "https://www.24chasa.bg/novini/article/6959765", "text": "Между 6 и 12 месеца срок за влизане в чакалнята на еврото (ЕРМ-2) най-вероятно ще получи България. Това прогнозираха за “24 часа” експерти преди заседанието на Еврогрупата, в която влизат финансовите министри на държавите от еврозоната. Ако решението бъде взето, това означава, че можем да влезем във финансово - валутния механизъм най-късно през август 2019 г. Решението се очаква да бъде обявено официално утре, но може да стане ясно още тази вечер. Изчакването е заради отражението му върху световните борси и цената на българските дългови книжа. От него ще стане ясно и дали Брюксел ще се съгласи да влезем в чакалнята и в банковия съюз едновременно. Това категорично поиска от Комисията по икономически и финансови въпроси финансовият министър Владислав Горанов. ( Според експерти е възможно България да получи и 1 януари 2019 г. като дата за влизане в ЕРМ-2. Приемането ни най-вероятно ще стане по съвсем нов механизъм, който финансисти определиха пред “24 часа” като “мониторинг на доставката на ангажименти”, който ще продължи 6 до 12 месеца. Първата стъпка обаче ще бъде членство в банковия съюз, смятат евроексперти. Новият механизъм означава, че българското правителство трябва да подбере част от ангажиментите, записани в писмото, което съпровождащо искането ни за членство и веднага да започне да ги изпълнява. Докато тече т.нар. карантинен период, Брюксел ще ни подложи на мониторинг, подобен на този по стендбай споразуменията ни с МВФ - проверка на изпълнението на ангажиментите на всеки три месеца и оценка на резултати по тях. Така ЕК ще преценява потенциала на България да изпълнява поетите ангажименти. Обещанията, за които вероятно ще се съгласим на мониторинг, са залегнали в два документа, одобрени от правителството - Конвергентната програма и Програмата за реформи. Причината за въвеждането на новия механизъм е, че сред някои финансови министри от еврозоната, а и сред еврокомисарите имало скептици, които смятат, че се бавим при изпълнението на решенията си. Запознати предполагат, че за мониторинга страната ни ще заложи на две групи мерки за оценка Първата от тях ще включи такива, които да показват, че българската банкова система е стабилна и не носи потенциални рискове както за икономиката у нас, така и за тази в рамките на Евросъюза. Тези мерки ще бъдат изведени от програмата за реформи на БНБ, предложени от управителя ѝ Димитър Радев и ще се съгласуват с Европейската централна банка. Втората група ангажименти, които ще предложим, ще включват подобряване на бизнес средата и реформи в съдебната система. Така ще бъдат туширани съмненията, че отливът на чужди инвестиции заплашва дългосрочния ни икономически растеж. “Аз категорично вярвам, че по-силна еврозона означава по-силна Европа. По силата на договора си за присъединяване към ЕС България е длъжна рано или късно да стане член на еврозоната. Повече от 20 години сме във валутен борд и нямаме друг път”. Това заяви финансовият министър Владислав Горанов в четвъртък в Брюксел. Пред Комисията по икономически и финансови въпроси на Европарламента той отчете направеното по време на българското европредседателство. От залата, той бе попитан как България тълкува изявлението на еврокомисаря по разширяването Пиер Московиси, направено наскоро в София, че сме изпълнили критериите за конвергенцията и сме готови за ЕРМ- 2, но това трябва да стане в обратен ред Мотивите за това предложение са съмнения в устойчивостта на българската банкова система. “Действително през 2014 г. имахме криза с една от големите ни банки. Вътрешнитестрес тестове, проведени две години след това, не показаха проблеми с банковия сектор”, отговори Горанов. И добави, че “впоследствие имаше и оценки от СБ и МВФ на цялостната финансова система. Техните заключения са публични и не показват съществени проблеми”. “Що се касае до изказванията на комисарите, включително и това на г-н Московиси, те очертават една перспектива, по която никой не спори”. Ако обаче говорим за тайминг, имаше едно предизвикателство, което и вие като комисари трябва да отчетете”, обърна се той към евродепутатите от комисията. И продължи: “А то е, че банковият съюз не е обвързан по никакъв начин със споразумението, което урежда членство в ЕРМ-2, и поради тази причина няма легална връзка с членствата. Това за мен е законодателен пропуск. Затова въпреки че оценяваме, че е релевантно да си член на еврозоната, ако си член и на банковия съюз. Друг е въпросът как това да стане, тъй като липсват правила”, заяви Горанов. Той каза пред депутатите от комисията още: “Ние сме заявили нашитенамерения и нашата позиция. Очакваме отговор. Наясно сме, че може да се наложи подготовка, която да трае от 6 до 12 месеца. Готови сме да минем и през това, с ясното разбиране, че то е нужно. Но ние очакваме ясен и твърд ангажимент, че това ще е последното изискване към нас, и ако то бъде изпълнено, няма да се повтори случаят с Шенген”, каза финансовият министър. И предупреди, че ако това се случи, то ще има икономически и политически последици. Това създава усещането, че ние сме третирани неправилно, което уронва доверието в България към ЕК”, заключи българският финансов министър. “Успехите на едно председателство по ключови икономически въпроси не са заслуга само на една държава, а се дължат на споделените усилия на предходните председателства, на диалога с институциите на ЕС и на динамиката на икономическата логика през съответния период, която приоритизира нашата работа и понякога я улеснява или усложнява, завърши изложението си министър Горанов. ", "date": "2018.07.12", "title": "България в чакалнята на еврото до август 2019 г. (Обзор)"}
{"url": "https://www.24chasa.bg/novini/article/6959668", "text": "Турските власти задържаха 16 души в югоизточната част на страната заради предполагаеми връзки с тероризъм. Сред задържаните има трима френски граждани, предаде агенция Ройтерс, като се позова на местните власти и на силите за сигурност. Шестнайсетимата са били задържани след операция срещу \"бойци и сътрудници\" на поставената извън закона Кюрдска работническа партия (ПКК) в югоизточния окръг Шърнак вчера, предаде БТА. ПКК, която води въоръжена борба срещу турската държава от 1984 г., се разглежда като терористична организация от Турция, ЕС и САЩ.", "date": "2018.07.12", "title": "16 задържани в Турция, сред които и французин, за предполагаеми връзки с тероризъм"}
{"url": "https://www.24chasa.bg/novini/article/6959611", "text": "Македонската полиция откри в нива в района на Тетово миномет калибър 60 милиметра с 18 снаряда и ръчен гранатомет РПГ-7 с пет ракети, поставени в шест чувала, предаде агенция МИА. Македонското МВР съобщи, че оръжието е намерено половин час след полунощ при проверка на нива, засадена с пшеница в землището на село Порой. Извършен е пълен оглед с участието и на прокурор. Оръжието е иззето за по-нататъшна процедура от членовете на частите за борба с тероризма към МВР.", "date": "2018.07.12", "title": "Откриха оръжие в нива с пшеница в района на Тетово"}
{"url": "https://www.24chasa.bg/novini/article/6959623", "text": "Администрацията на президента на САЩ Доналд Тръмп заяви днес, че всички отговарящи на условията мигрантски деца, отделени от семействата си в резултат на т.нар. \"политика на нулева толерантност\" по отношение на имиграцията, вече са при родителите си, предаде Асошиейтед прес. Разделени остават все още 46 деца под 5-годишна възраст поради съображения за сигурност, поради депортация на родителите или поради други причини, се казва в съобщението. Според администрацията до вторник сутринта са били събрани с родителите си 57 деца, предава БТА.  Правителството пропусна крайния срок, даден от федерален съдия, до миналия вторник да бъдат събрани с родителите си всички деца под 5 г. На 26 юли изтича и срокът, посочен от съдията, за събиране със семействата им на около 2000 по-големи деца. Съдът се задейства по иск на Американския съюз за граждански права, подаден от името на жена, чието дете е била взето от американските миграционни служби. Съюзът каза, че проучва правителственото съобщение и ще го коментира по-късно.", "date": "2018.07.12", "title": "САЩ обявиха, че почти всички деца под 5 г. са били събрани с родителите си мигранти"}
{"url": "https://www.24chasa.bg/novini/article/6959642", "text": "\"Боинг\" и \"Спейс Екс\" - двете американски компании с договор с НАСА за превоз на астронавти до Международната космическа станция, няма да да се вместят в срока, който предвижда първи пилотиран полет през 2019 г., съобщи АФП. Затова НАСА може да се окаже неспособна да изпраща астронавти в космоса след ноември 2019 г., когато изтича договорът й с Русия, предава БТА.  НАСА спря совалките през 2011 г. и оттогава разчита на руските кораби \"Союз\" за транспортиране на астронавти до МКС. През 2014 г. космическата агенция възложи на \"Боинг\" и \"Спейс Екс\" да разработят нови системи за изстрелване, които да влязат в употреба през 2019 г. Според публикувания вчера доклад на американската Сметна палата обаче двете работата на двете компании се забавя. Компанията \"Боинг\" вероятно ще бъде сертифицирана през декември 2019 г., вместо през януари, а \"Спейс Екс\" - през януари 2020 г., вместо през февруари 2019 г. \"НАСА търси различни възможности, но няма резервен план, за да избегне прекъсване\" - пише в доклада на Сметната палата. Възможно е девет месеца на МКС да няма американци, въпреки политиката за постоянно присъствие там. Според вътрешен анализ на НАСА и двете компании няма да са готови преди август 2020 г.", "date": "2018.07.12", "title": "Американските астронавти няма да могат да летят в космоса след ноември 2019 г."}
{"url": "https://www.24chasa.bg/novini/article/6958902", "text": "Мондиалът не е само волета, шпагати и наказателни картони. Поне 30 процента от присъстващите на световното в Русия са отишли там, за да позяпат известни хора и ако може, да се омешат със световния елит. Повечето са останали разочаровани, защото ВИП персоните пътуват насам-натам в бронирани лимузини, оградени от яки гардове и безкомпромисни ченгета. Един политически лидер обаче отсрами цялото костюмирано племе на турнира. Президентката на Хърватия Колинда Грабар-Китарович вече е любимката на всички фенове в Русия, а и по целия свят. Тя обра овациите с моноспектакъла си по време на Хърватия - Русия. Държавният глава се беше облякла в шахматен екип, за да не се различава от своите сънародници на терена. При всяко голово положение атрактивната Грабар-Китарович подскачаше от стола си, стряскайки надутите пуяци наоколо, които разливаха уиски върху костюмите си \"Армани\". Кулминацията дойде след гола на хърватите, когато тяхната президентка се разтанцува и почти се отзова в скута на шашардисания руски премиер Дмитрий Медведев. Стегнатият и ненужно сериозен руски лидер се усмихна смутено и на свой ред беше принуден да демонстрира повече фенски страсти от предвиденото, за да партнира на емоционалната си гостенка. След шоуто, организирано от Колинда Грабар-Китарович, феновете се заровиха в интернет, за да научат каква е историята на атрактивната дама, която разби статуквото във ВИП ложата. Оказва се, че това съвсем не й е първото бягство от каноните на политическия протокол. Хърватската президентка открай време не се съобразява със своите съветници и опитва да води напълно нормален живот въпреки високия си пост. Така например тя пътува с икономична класа до Русия, въпреки че от кабинета й правят и невъзможното да я убедят да си вземе билет за бизнес класата. На руска земя Колинда Грабар-Китарович слага удобните обувки и моментално се смесва с тълпата. Молят я да вземе охрана, но тя отказва. Разхожда се по руските улици и спира да се снима с хърватските фенове, които са я разпознали. На мястото няма камери и журналисти, които да превърнат нейната обиколка в розов пиар. Лидерката не го прави за повече лайкове в социалните мрежи и в политиката. Тя така е свикнала да живее и едва ли тепърва ще промени отношението си към света.", "date": "2018.07.12", "title": "\"168 часа\": Президентката, която летя икономично, разходи се без охрана и скочи в скута на Медведев"}
{"url": "https://www.24chasa.bg/novini/article/6959390", "text": "Включването на децата в занимания по интереси може да бъде използвано за гражданското и интеркултурно образование. Участието им в различни дейности допълнително ги подготвя да бъдат добри граждани, да са толерантни, да имат богатството да живеят в общество с различни култури. Така министърът на образованието и науката Красимир Вълчев обобщи днес ефекта от проекта \"Заедно\" на конференцията \"Гражданско и интеркултурно образование - добри практики\", съобщи пресцентърът на МОН. В Сърница учители от областите София, Пазарджик, Смолян, Кърджали и Благоевград са споделили полезни практики от различни форми за включване на учениците в дейности, които ги подготвят да познават правата и отговорностите си. Министър Вълчев е отбелязал, че партньорствата между училища и институции са ценни за възпитанието на учениците. Проектът \"Заедно\" е реализиран от Втора английска езикова гимназия \"Томас Джеферсън\" в София и от Средното училище \"Св. Паисий Хилендарски\" в село Абланица. Той се финансира от Центъра за образователна интеграция на децата и учениците от етническите малцинства. На форума е била подчертана ролята за използване на училищните пространства за социално общуване и дигитална комуникация. Като добра практика е била посочена симулацията на работата на европейски и български институции чрез ролеви игри. Сред акцентите в дискусията са били също работата с родителите и включването им в извънкласни занимания, което допринася и за по-добрите резултати на учениците в обучението, както и за задържането им в училище. Учители от Средното училище \"Св.Св.Кирил и Методий\" в Сърница са акцентирали върху дейностите по проекта \"Твоят час\". В момента в училището има четири групи за обучителни затруднения и 16 по интереси. В района няма необхванати деца, са заявили от колектива, в който преобладават младите учители. Според тях работеща мярка за задържане на учениците е въведеното дуално обучение в паралелката с професията \"Хотелиер-ресторантьор\", в специалността \"Организация на хотелиерството\". Тя е създадена в партньорство с местния бизнес и общината. Отбелязано е било, че родителите виждат професионалната реализация на децата си в рамките на община Сърница. Друга добра практика по механизма за обхват на учениците в училище е свързана със строгата система за контрол на отсъствията, посочват от МОН.", "date": "2018.07.12", "title": "Вълчев: Дейностите по интереси на учениците са полезни за гражданското образование"}
{"url": "https://www.24chasa.bg/novini/article/6959405", "text": "Завърши срещата на върха на НАТО в Брюксел, на която присъстваха министърът на отбраната Красимир Каракачанов и началникът на отбраната генерал Андрей Боцев. Те бяха в състава на българската делегация, водена от президента на Република България Румен Радев. През втория ден от срещата държавните и правителствени ръководители на страните-членки на НАТО проведоха съвместно заседание с президентите на Украйна и Грузия. На него бяха обсъдени мерките на Алианса за подпомагане на отбранителната реформа на страните, както и актуални въпроси от областта на партньорските взаимоотношения. Беше отбелязана и десетата годишнина от учредяването на Комисията НАТО - Грузия. Това съобщиха от пресцентъра на Министерството на отбраната. Форумът завърши със заседание във формат „Страни-участници в мисията на НАТО „Решителна подкрепа“ в Афганистан“. Държавните и правителствени ръководители разгледаха продължаващите усилия, включително финансов ангажимент на Алианса за подпомагане на силите за сигурност на Афганистан, както и перспективите за усилване на мисията с оглед постигане на трайна стабилност в страната. В рамките на срещата бе проведена специална церемония, на която бе отправена покана към Република Македония за започване на преговори за присъединяване към Алианса. Поканата стана възможна след успешно проведените преговори между Скопие и Атина за името на страната, но съществено значение за цялостния процес има и подписаният „Договор за приятелство, добросъседство и сътрудничество между Република България и Република Македония“.", "date": "2018.07.12", "title": "Завърши срещата на върха на НАТО в Брюксел"}
{"url": "https://www.24chasa.bg/novini/article/6959420", "text": "„Инвестбанк“ АД успешно финализира сделката по придобиване на 100% от акциите от капитала на Търговска банка „Виктория“ ЕАД. Придобиването е факт след получаване на нужните одобрения от компетентните регулаторни органи. Продажбата на акциите е регистрирана в Централния депозитар. Следващият етап от процеса съгласно стратегията на „Инвестбанк“ АД е преобразуване на „ТБ Виктория“ ЕАД чрез вливане в новия едноличен собственик. Това ще доведе до повишаване стойността на балансовите активи на „Инвестбанк“ АД. Банката ще продължи да предлага и разнообразява широката си гама от продукти за физически и юридически лица в условията на пазарна гъвкавост и внимание към клиента.", "date": "2018.07.12", "title": "„Инвестбанк“ АД финализира сделката за ТБ „Виктория“ ЕАД"}
{"url": "https://www.24chasa.bg/novini/article/6959416", "text": "Бездимните цигари поскъпват от 1 октомври. Акцизът им скача от 26% на 40%. Това реши бюджетната комисия в парламента. С увеличението на акциза, цената на новия тип цигари ще се вдигне от 5,50 на 6 лв. лева. Първоначалното предложение на ГЕРБ, което предизвика спорове, предвиждаше двоен скок - на 10 лева.                                                                                                                                                                                                                                                                                                                       ", "date": "2018.07.12", "title": "Бездимните цигари стават 6 лв. от 1 октомври"}
{"url": "https://www.24chasa.bg/novini/article/6959408", "text": "Управляващият орган на Оперативна програма „Региони в растеж“ (ОПРР) 2014-2020 в Министерството на регионалното развитие и благоустройството изпрати за нотификация към Европейската комисия проекта за „Интегриран столичен градски транспорт - фаза II“ на Столична община. Той е на стойност 125 млн. лв., от които безвъзмездната финансова помощ по програмата е 107,3 млн. лв. Проектът е голям съгласно регламент на Европейския съюз и по тази причина трябва да премине процедура по нотификация в Европейската комисия, съобщиха от пресцентъра на Министерството на регионалното развитие и благоустройството. Със средствата по проекта ще бъдат реконструирани трамвайния релсов път по ул. “Каменоделска“ - от кръстовището с бул. \"К. Стоилов\" до крайно трамвайно ухо \"Орландовци\", и трамвайният релсов път по бул. “Цар Борис III“ - от ухо “Княжево“ до ухо “Съдебна палата“. Ще бъдат купени и 13 нови нископодови съчленени трамвайни мотриси. Интелигентната система за управление на трафика и съществуващата система за информация на пътниците в реално време ще бъдат надградени. Изпълнението на дейностите по проекта чрез инвестицията от оперативната програма ще допринесе за реализирането на цялостната стратегия за развитие на интегрирания столичен градски транспорт.", "date": "2018.07.12", "title": "Доставят 13 нови трамвая и ремонтират две от основните трамвайни трасета в София"}
{"url": "https://www.24chasa.bg/novini/article/6959433", "text": "От 23 юли до 26 юли, от 20 ч. до 6 ч. сутринта, ще се спира движението на всички моторни превозни средства по път II-99 Бургас - Царево, в участъка между пътен възел „Парк Росенец“ (при км 6+352) и пътен възел „Черноморец“ (при км 14+822). Ограничаването на трафика е необходимо, за да се монтира безапасно пешеходният надлез при кръстовището за с. Атия. Строително-монтажните работи ще се изпълняват през нощта в началото на седмицата - дните понеделник, вторник и сряда, когато трафикът не е много интензивен, в сравнение с края на работната седмица и през почивните дни, съобщиха от пресцентъра на Агенция \"Пътна инфраструктура\". През нощта трафикът ще се пренасочва по следните обходни маршрути: За пътуващите от град Бургас за Черноморец и Созопол маршрутът е: Бургас - пътен възел „Парк Росенец”- път ІІІ-992 Росен – Веселие - общински път BGS 1211 /ІІ-99, Черноморец – Созопол - Равадиново/ - пътен възел „Созопол” - път ІІ-99 - Черноморец - Созопол; За пътуващите от Бургас към Приморско и Царево: Бургас - пътен възел „Крайморие” - път І-9 Бургас-Маринка - път ІІІ-9009 Ново Паничарево -Ясна поляна - път ІІІ- 992 Ясна поляна-Приморско - пътен възел „Приморско” - Приморско - Царево или: Бургас - пътен възел „Парк Росенец”- път ІІІ-992 Росен – Веселие - Ясна поляна – Приморско - пътен възел „Приморско” - Приморско – Царево; За пътуващите от Созопол и Черноморец към Бургас: Созопол - Черноморец - пътен възел „Созопол” - общински път BGS 1211 /ІІ-99, Черноморец - Созопол-Равадиново/ - път ІІІ-992 Росен – Веселие - пътен възел „Парк Росенец”- Бургас; За пътуващите от Царево и Приморско за Бургас: Царево - Приморско - пътен възел „Приморско” - път ІІІ-992 Росен - Веселие - Ясна поляна - Приморско - пътен взел „Парк Росенец” - Бургас или: Царево - Приморско - пътен възел „Приморско” - път ІІІ-992 Ясна поляна - Приморско - път ІІІ-9009 Ново Паничарево-Ясна поляна - път І-9 Бургас - Маринка - пътен възел „Крайморие” – Бургас. Изграждането на пешеходния надлез започна в началото на месец юни. Срокът за изпълнение на строителните дейности е 45 дни. Строително-монтажните работи се изпълняват от „ИСА 2000“ ЕООД. Стойността на СМР е 268 258,94 лв. без ДДС.", "date": "2018.07.12", "title": "Монтират пешеходен надлез край Атия, където загина 16-годишният Костадин"}
{"url": "https://www.24chasa.bg/novini/article/6959434", "text": "Над 63 км от път III-866 Смолян - Широка лъка - Кричим ще бъдат основно ремонтирани със средства от ОП „Региони в растеж“ 2014-2020 г., съобщават от пресцентъра на АПИ.  Председателят на Управителния съвет на Агенция „Пътна инфраструктура“ инж. Светослав Глосов подписа договора за изпълнение на строително-монтажните работи за рехабилитацията на първия участък от третокласния път, с дължина 21,1 км. Това е отсечката от кръстовището за стената на яз. „Цанков камък“ при Михалково до границата между областите Пловдив и Смолян (от км 66+857 до км 88+050). Проектът е лот 22 от програмата. Строително-монтажните дейности са възложени на „ИСА 2000“ ЕООД. Стойността на договора е 29,4 млн. лв. с ДДС. Предвидена е подмяна на пътната настилка, подобряване на отводняването, нова маркировка, пътни знаци и ограничителни системи. Ще се ремонтира моста над река Чурековска в село Михалково. Проектът включва и изграждане на 10 подпорни стени с различна височина от 2 до 6 метра. В някои участъци от пътя ще бъдат монтирани високоякостни мрежи за предотвратяване свличането на камъни и земни маси. В лот 23 е рехабилитацията на още 15 км от път III-866 Граница ОПУ Пловдив - Кричим (от км 88+050 до км 103+341) в областите Пловдив и Смолян. Строително-монтажните работи ще бъдат изпълнени от „Автомагистрали Черно море“ АД. Стойността му е 22,7 млн. лв. с ДДС. Предстои до края на юли т. г. да бъдат подписани договорите с избрания изпълнител и строителен надзор. Срокът за изпълнение на рехабилитацията е 15 месеца. В лот 24 е основният ремонт на 3,3 км от пътя в чертите на град Смолян и още близо 24 км в отсечката от Стойките до кръстовището с път III-197 Девин – Борино. В момента тръжната комисия разглежда постъпилите оферти на кандидатите за изпълнител на обекта. По програма „Регионално развитие“ 2007-2013 г. бяха ремонтирани 6,5 км от третокласния път III-866 - през прохода „Превала“.", "date": "2018.07.12", "title": "Ремонтират пътя Смолян - Широка лъка - Кричим"}
{"url": "https://www.24chasa.bg/novini/article/6959441", "text": "Мащабното учение се проведе в град Батановци. В него се включиха всички Районни служби „ПБЗН“ от Пернишки регион, сектор „Специализирани оперативни дейности“ при СДПБЗН, БЧК, ЦСМП, както и доброволното формирование при община Перник, съобщиха от пресцентъра на МВР. Екипите разиграваха следния сценарий - получен е сигнал за земетресение с магнитуд 6, 1 по Рихтер, равняващо се на 8-ма степен от Европейската макросеизмологична скала, с епицентър Батановци. Най-тежки са последиците на територията на промишлената зона, от труса има разрушения в различна степен на технологични съоръжения и производствени сгради. В последствие възниква пожар в инсталация за производство на био дизел - съобщението е за разрушени сгради и съоръжения и за хора в неизвестност. Създадена е и опасност от повишаване нивото на река Струма, излизане от коритото й и заливане на жилищната зона на град Батановци. За овладяване на ситуацията веднага е сформиран щаб, ръководен от кмета Вяра Церовска. Службите погасяват пожара, издирват пострадали и хора в неизвестност, но които им е оказана спешна медицинска помощ. В издирването на хора са включени и полицейски кучета от ОДМВР – Перник. На финала е изградена предпазна дига, която да предотврати разливане на придошлите води на река Струма, с което е предотвратено и наводнение в района. Учението се реализира в рамките на дейностите по проект, съвместни действия при извънредни ситуации в трансграничния регион на Сърбия и България. Комисар Драган Дончевски, заместник-началник на сектора за извънредни ситуации при МВР на Република Сърбия благодари за отличните действия в днешното учение и подчерта важността от добри съседски взаимоотношения и комуникации, които биха помогнали и при евентуални взаимни действия при кризисни ситуации. Старши комисар Красимир Шотаров, директор на дирекция „Оперативни дейности“ при ГДПБЗН, под чието наблюдение се осъществиха оперативните действия, поздрави участниците и благодари на колегите и партньорите. Оцени като много добро взаимодействието с общинския щаб, степента на подготовка на ръководния състав на РДПБЗН – Перник, както и на всички участници в учението.", "date": "2018.07.12", "title": "Пожарникари проведоха мащабно пожаро-тактическо учение край Перник"}
{"url": "https://www.24chasa.bg/novini/article/6959435", "text": "Бившият военен министър Николай Ненчев е бил разпитан по ново дело в Софийската градска прокуратура в Съдебната палата. Разследването е, че е изнесъл класифицирана информация за броя на излитанията ни срещу руската стратегическа авиация и изразходваното гориво. Той все още няма обвинение. По-рано днес бившият министър бе на поредното заседание по делото за ремонта на миговете. Той е подсъдим за неизпълнение на служебните задължения - не е осигурил авиационната безопасност и летателната годност на самолети от изтребителната авиация на ВВС. На делото бе изслушана част от икономическа експертиза на двата договора с руската фирма \"РСК Миг\".", "date": "2018.07.12", "title": "Бившият военен министър Ненчев на разпит, разгласил класифицирана информация"}
{"url": "https://www.24chasa.bg/novini/article/6959466", "text": "Македонският премиер Зоран Заев и генералният секретар на НАТО Йенс Столтенберг подписаха днес документ за започване на преговори за членство на Република Македония в алианса, предаде ТАСС, цитирана от БТА. \"Македония участва активно в мисиите на алианса и допринесе за установяването на мир и сигурност в Афганистан. Днес НАТО демонстрира, че вратите към алианса остават отворени\", заяви Столтенберг. Според условията на подписания документ Република Македония ще може да стане пълноправен член на НАТО, когато влезе в сила договорът с Гърция за решаване на спора за името на бившата югославска република и преименуването й в Република Северна Македония.", "date": "2018.07.12", "title": "Македония и НАТО подписаха документ за започване на преговори за членство"}
{"url": "https://www.24chasa.bg/novini/article/6959452", "text": "Призивът на президента на САЩ Доналд Тръмп към съюзниците да повишат разходите си за отбрана оказа въздействие и направи НАТО по-силна. Това заяви днес генералният секретар на НАТО Йенс Столтенберг на пресконференция след форума на алианса в Брюксел, цитиран от осведомителните агенции. На въпрос за двудневната среща при закрити врата, на която според присъствали Тръмп намекнал, че САЩ може да напуснат съюза, Столтенберг заяви: \"Имахме много откровена и открита дискусия [. . .]. Тази дискусия направи НАТО по-силна. Тя придаде нов смисъл на неотложните неща\". По думите на генералния секретар фактът, че е имало открита дискусия ясно показва, че алиансът \"ще удвои усилията си\" и че \"ясното послание на президента Тръмп имаше въздействие\", предава БТА.  Столтенберг отбеляза, че откакто Тръмп е влязъл в Белия дом в началото на миналата година европейските съюзници и Канада са добавили 41 милиарда долара към разходите си за отбрана. \"Всички съюзници се ангажираха значително да увеличат това число. Така че всички ние повишаваме както никога досега, позволявайки на разходите на САЩ да спаднат\", каза той. Генералният секретар изтъкна, че на форума не са били давани конкретни нови обещания, за каквито е настоявал Тръмп, и добави, че очакванията му за откровена дискусия са се оправдали, предадоха Ройтерс и ДПА. ТАСС изтъква думи на Йенс Столтенберг от пресконференцията, че \"европейските сили - инфраструктура и разузнаване - също помагат за защитата на САЩ\", защото всички страни от алианса се сблъскват с \"все по-агресивната Русия\". Според Столтенберг военното присъствие на САЩ в Европа е \"жизнено важно за проектирането на американската сила върху Африка, Азия и Близкия изток\", за да се предотвратят безредици по границите на съюза.", "date": "2018.07.12", "title": "Столтенберг: Призивът на Тръмп за по-големи разходи за отбрана подейства"}
{"url": "https://www.24chasa.bg/novini/article/6959464", "text": "Гърция заяви, че иска да има добри отношения с Москва, след като вчера  , предаде агенция Ройтерс. \"Русия е приятелска страна, с която имаме много добри исторически отношения, но Гърция смята международното право за основа на всички двустранни и многостранни отношения, както и за защита на нашия суверенитет\", заяви пред Ройтерс гръцкият заместник външен министър Георгиос Катрунгалос. \"Ние трябваше да реагираме на това, което сметнахме за нарушение на задълженията съгласно международното право за дипломатическите дейности в нашата страна\", каза Катрунгалос и изрази очакване, че това ще бъде \"изолиран инцидент\", предаде  БТА. Гърция изгони вчера двама руски дипломати и забрани на други двама достъп до страната, като ги обвини в намеса във вътрешните работи чрез насърчаване на демонстрациите срещу споразумението с Република Македония. Дипломатите бяха обвинени също, че са опитали да подкупят гръцки официални представители. Русия отхвърли твърденията и отвърна с реципрочна мярка, експулсирайки гърци.", "date": "2018.07.12", "title": "Гърция се надява да обърне страницата, след като изгони двамата руски дипломати"}
{"url": "https://www.24chasa.bg/novini/article/6959475", "text": "НАТО бе подсилена на тази среща. Имаме редица добри резултати що се отнася до командните структури на равнище НАТО като цяло, а също и за отделените войски и средства. Това заяви румънският президент Клаус Йоханис след края на двудневната среща на върха на НАТО в Брюксел, предаде агенция Аджерпрес. Йоханис каза, че в рамките на Алианса няма \"конфликт\" и подчерта, че съюзниците са се ангажирали да харчат \"малко повече\", за да направят НАТО още по-силна. Румънският президент посочи, че темата за разходите за отбрана ще продължат най-вероятно на срещата на върха следващата година, предаде БТА. По думите на Йоханис Румъния е постигнала две важни неща на срещата в Брюксел - оперативен команден център и повишаване на статута на многонационалната бригада. \"Още от 2016 г., от срещата на върха във Варшава, ние опитвахме да укрепим Източния фланг\", припомни румънският президент и посочи, че това е било постигнато \"стъпка по стъпка\" заедно със съюзниците от Източния фланг. Като постижения в тази посока той посочи командния център, който, когато е пълен, ще има около 400 офицери от главни щабове от всички страни от НАТО, и повишаване на статута на многонационалната бригада, която получава постоянен статут. \"Ще продължим да преговаряме с останалите съюзници за по-солидно присъствие в рамките на тази бригада\", каза румънският президент. Той открои като важен резултат и цяла сесия на НАТО, организирана по инициатива на Румъния и посветена на Черно море, в която са участвали Грузия и Украйна.", "date": "2018.07.12", "title": "Клаус Йоханис: НАТО бе подсилена на тази среща"}
{"url": "https://www.24chasa.bg/novini/article/6959481", "text": "Руският президент Владимир Путин днес удължи до края на 2019 г. ембаргото върху западни хранителни продукти, което бе въведено през 2014 г. като ответна мярка на санкциите, наложени от американците и европейците на Москва заради ролята й в украинската криза, предаде Франс прес. С подписания днес указ Путин удължава до 31 декември 2019 г. забраната да се внасят в Русия хранителни продукти, идващи предимно от ЕС, предава БТА. Тези мерки бяха въведени през август 2014 г. и важат за повечето хранителни продукти от страни, които санкционират Русия за извършеното през март същата година анексиране на украинския полуостров Крим и за предполагаемата й подкрепа за сепаратистите в Източна Украйна, отбелязва АФП. Оттогава ембаргото бе удължено три пъти в отговор на удължаването на европейските икономически санкции. В края на юни лидерите на 28-те страни от ЕС официално решиха да удължат с още шест месеца икономическите санкции срещу Русия поради липса на напредък в прилагането на Минските споразумения за примирие и политически диалог между проруските бунтовници и украинското правителство. Санкциите, които Западът наложи на Москва, в съчетание със спада в цените на енергоносителите, потопиха Русия в най-тежката й рецесия от идването на власт на Владимир Путин през 2000 г., от която страната постепенно се възстановява, отбелязва Франс прес. Руските власти обаче се надяват, че в дългосрочен план ембаргото ще благоприятства развитието на националния селскостопански сектор, който те подпомагат със значителни субсидии.", "date": "2018.07.12", "title": "Путин удължи до края на 2019 г. ембаргото върху западни хранителни продукти"}
{"url": "https://www.24chasa.bg/novini/article/6959458", "text": "Преди да слязат в канализацията, те обличат специални дрехи, които предпазват от зарази. Освен това са и антистатични, за да не се получи искра и взрив на метан. Закачат си газоанализатор и ако той писне, имат между 15 и 30 секунди да се изнесат. Те са седем мъже, ръководени от една жена - Тери Гюрова. Казват им нинджи, а работата им е да обследват големите канализационни тръби на “Софийска вода”, които са 600 км дълги. Малките, в които не могат да влизат хора, се обследват с робот. Общо канализационната мрежа на София е 1700 км. Обследването на големите колектори е най-важно, защото тъкмо тяхната чистота пази града от наводнения. Въпреки дъждовното лято в София нищо не потъна под вода, казва изпълнителният директор на компанията Васил Тренев. В четвъртък нинджите влязоха в големия колектор под Витоша. Откриха наноси и голяма ламарина, която препречва пътя на водата. Супермашина камион, която струва 1 млн. лв., пусна тръба в колектора. С нея под голямо налягане се вкарва вода, с която се измиват тръбите. През 2018 г. ще инвестираме 14 млн. лв. в нова канализация, каза Тренев. Едни от важните проекти са канализацията в кварталите “Симеоново”, в “Орландовци”, започналата реконструкция на канал по ул. “Граф Игнатиев” и пл. “П. Славейков”. Много средства са предвидени и за реконструкция на канализация и водопровод в “Красно село”, в “Бенковски” и в други квартали на София.", "date": "2018.07.12", "title": "Нинджи пазят София от наводнения (Видео и снимки)"}
{"url": "https://www.24chasa.bg/novini/article/6959252", "text": "Гърция реши да експулсира двама руски дипломати и да блокира достъпа на други двама, след като властите научили, че духовенството и други организации са получавали руски пари, за да протестират срещу споразумението за името със съседна Република Македония. Това заяви пожелал анонимност служител, цитиран от Асошиейтед прес. Руските дипломати следва да напуснат Гърция до петък. Служителят изрази увереност, че този случай няма да навреди на гръцко-руските отношения, макар че се очаква \"охлаждане\", предава БТА.  Съгласно споразумението, подписано миналия месец, новото име ще бъде Република Северна Македония, а Гърция ще оттегли ветото си за присъединяване на страната към НАТО и ЕС, припомня АП.", "date": "2018.07.12", "title": "Гърция ще експулсира руски дипломати заради дадени пари за протеста за името"}
{"url": "https://www.24chasa.bg/novini/article/6959249", "text": "Двама малолетни братя замеряли възрастна жена с камъни и тухла, съобщиха от пресцентъра на ОДМВР - Видин. Не жената е оказана медицинска помощ. На 11 юли в 22.10 часа 83-годишна жителка на Кула отишла в районното управление в града и съобщила, че малко по-рано в двора на имота си била замеряна с камъни и тухла. Жената била транспортирана в спешния център и след оказана медицинска помощ освободена. В резултат на предприетите незабавни оперативно-издирвателни мероприятия служителите на реда установили авторите на деянието – двама братя, малолетни от село Големаново. Работата по случая продължава, образувано е досъдебно производство.", "date": "2018.07.12", "title": "Двама малолетни замеряли баба с камъни и тухла в двора на къщата й във Видинско"}
{"url": "https://www.24chasa.bg/novini/article/6959260", "text": "Насилие избухна снощи в Белфаст и други райони на Северна Ирландия преди отбелязването днес на 328-годишнината от военна победа на протестанти над католици, предаде ДПА, цитирана от БТА. Според полицията и съобщения в медиите маскирани мъже са установили контрол над обществен автобус и са го подпалили в град Нютаунардс, а поне 12 други автомобила са били подпалени в източната част на Белфаст. Органите на реда обвиниха незаконна паравоенна група за подклаждане на насилието. Те смятат, че лоялистките \"Доброволчески сили на Ълстър\" са планирали да \"организират и участват в сериозни размирици\" срещу служителите на реда в източен Белфаст. Споразумението от Разпети петък през 1998 г. сложи край на продължилия десетилетия междуобщностен конфликт в Северна Ирландия, но все още има напрежение между протестанти и католици, отбелязва ДПА. Насилието обикновено се изостря преди годишните оранжистки паради, на които протестантски лоялистки групи отбелязват годишнината от победата на протестантския крал Вилхелм Трети Орански над католическия крал Джеймс Втори в битката при река Бойн през 1690 г.", "date": "2018.07.12", "title": "Белфаст и други райони на Северна Ирландия пак бяха обхванати от насилие"}
{"url": "https://www.24chasa.bg/novini/article/6959272", "text": "Тази книга е за всички, които искат да повишат финансовата си грамотност, да добият независимост и да осигурят образование за децата си и спокойни старини за себе си… Независимият финансов консултант, инвеститор, предприемач и собственик на най-популярния сайт за лични финанси – SmartMoney.bg, Стойне Василев е готов да се превърне във ваш личен съветник в сложния свят на парите. - искате да направите първата стъпка в света на личните финанси и инвестирането, но се нуждаете от подкрепа и напътствия; - имате желание да повишите финансовата си грамотност и да живеете по-добре; - сте професионалист в своята дейност, но нямате достатъчно свободно време, за да се грижите за управлението на своите пари; - търсите инвестиции с по-висока доходност от тази по банковите депозити; - искате да осигурите средства за образованието на децата си или своите достойни старини. Това е книгата, която синтезира над 20-годишния опит на Стойне Василев в управлението на финанси и представя комплексни теми като инвестирането и застраховането, без да използва сложни термини. „Умни пари“ не е от типа четива „Как да станем милионери, докато спим“. Тя не дава готови решения, а по-скоро кани читателя на един приятелски разговор, който ще се превърне в практически наръчник в инвестирането в България. Тя няма да ви научи как да забогатеете, без да правите нищо, но ще ви даде практични съвети за управление на личните ви финанси, ще ви помогне да развиете правилни навици и да повишите финансовата си грамотност. Защото се оказва, че много често едни от най-важните уроци не са свързани само с парите, а са основни умения. Стъпка по стъпка, финансовият успех и мечтите за по-добър живот се оказват възможни! Принцеси и вещици се изправят срещу принцове в култовото продължение на бестселъровата поредица. В края на първата книга от бестселъровата поредица на Соман Чейнани „Училището за Добро и Зло“, оглавила класациите на „Ню Йорк Таймс“ веднага след излизането си, вещица и принцеса избират приятелството пред съдбата, която им отреждат приказките. Софи и Агата – двете момичета, обречени да бъдат смъртни врагове, се завръщат в Гавалдън, за да останат в своето „и заживели щастливо завинаги“, но животът се оказва по-различен от това, което са очаквали. Вълшебните приказки имат свои правила и магическият свят на Училището за Добро и Зло не може да намери покой, докато историята на двете момичета не бъде завършена. Когато Агата тайно в себе си пожелава да бе избрала друг щастлив завършек като кралица на Камелот до принц Тедрос, вратите на Училището се отварят отново за двете приятелки. Светът, който намират обаче, вече не е същият. Стари вражди са потушени, нови огньове са разпалени. Доброто и Злото вече не са врагове, балансът е нарушен, мостът между Кулите е срутен, а неотдавнашните принцове и принцеси не са това, което изглеждат. Само Агата и Софи могат да възстановят мира. Цената обаче се оказва висока, а ужасяващ нов враг се надига в сенките. И този път опасността идва отвътре. Ще може ли Софи да съхрани доброто в себе си? Ще трябва ли Агата да се откаже от приятелката си, за да получи своя щастлив край? И как се прощава непростимото? В „Училището за Добро и Зло. Свят без принцове“ Соман Чейнани създава грандиозен и мащабен магичен свят, в който проблемите от реалния свят заживяват свой нов живот. Романтика, приятелство, лоялност, магия, хумор и загадка се преплитат в напрегнат и вълнуващ сюжет, за да докажат, че рамките на стереотипите могат да бъдат разбити, а доброто и злото често вървят ръка за ръка. Някъде там, между омразата и любовта, се крие началото на една приказка като никоя друга… След като „Училището за Добро и Зло“ се превърна в книгата събитие на 2013 г., българските читатели най-после ще могат да поемат на епичното пътешествие от пропорциите на „Хари Потър“. Светът на приказките крие тъмни кътчета и ужасяващи тайни. А единственият начин да избягаш от вълшебните приказки… е да ги изживееш. Вижте и книжния трейлър на „Харпър Колинс“, подготвен специално за продължението: https://www.youtube.com/watch?v=EDHTWDnwBbU Популярният журналист и автор Христо Буковски проследява митологичните, етиологичните, историческите, научните и мистериалните свидетелства за възможността на Земята да се развива успоредна на нашата цивилизация. Изданието „В захвата на прикритата цивилизация” (ИК „Сиела”) съдържа и множество фотографии на обекти, за които Буковски пише в книгата. Има ли успоредна цивилизация на Земята, за която дори не подозираме? Възможно ли е древните ни предци да са я познавали? И ако да, какво общо с нея имат техните мистични ритуали? Отговорите на тези и редица други въпроси, свързани с евентуалното съществуване на добре скрита от човечеството успоредна цивилизация, търси Христо Буковски в новата си книга „В захвата на прикритата цивилизация” (с подзаглавие „Мегалити, подмогилни храмове и тайнства в тях”). Авторът обобщава тезата си така: „Редом с тази научна (по определението си) изследователска работа е време да пробудим приспаните си сетива за общуване с невидимите и беззвучни сили, които търсят и разчитат на осъзната благодатна връзка с нас, защото са обвързани с (а защо не, и заложили на?) човешката цивилизация. Много свидетелства има, че техните проявления не са изначално незрими, а не ги възприемат ленивите ни сегашни очи, защото са преситени до заслепяване от атаките с натрапчиво ярките образи на продажните отношения. Докато древните ни предци са чували мелодията от движението на небесните сфери, с травмираните си от излишен шум уши ние обидно рядко долавяме дори шепота на пробужданите от дъха ни кварцови кристали в стаените скални пещери…” Доказалият уменията си да пише увлекателно, почти в художествен стил, за исторически документи и изследвания журналист не изневерява на стила си и в последния си текст, публикуван в книгата „В захвата на прикритата цивилизация”. В изданието той разказва повече за на пръв поглед невероятното, но видяно лично от него на редица мистични места, които е посетил – раннохристиянския храм посвещенческа „вълча“ пещера в Трансилвания, каменния параклис край Перущица, храма край софийското село Горни Богров, Свещарската гробница, тракийския храмов комплекс край Старосел и др. В допълнение на написаното Буковски прилага и заснетите лично от него кадри, които са наистина любопитни. Христо Буковски e журналист и известен с влеченията си към мистериите автор на редица книги. Сред тях са „Опасният архив на богомилите”, „Скритият поход на българските кръстоносци”, „Разчетени послания. Символи и реликви от българските земи”, „Похитеното съкровище на богомилите”, „Страховитото прераждане на богомилите”, „Отключените пътища на богомилите” и биографичният роман „Хванеш ли самовила”. „В захвата на прикритата цивилизация” е най-новото, което четем от автора.", "date": "2018.07.12", "title": "„Умни пари” от Стойне Василев – наръчник в света на личните финанси"}
{"url": "https://www.24chasa.bg/novini/article/6959270", "text": "Израел осъди инициативата на група членове на ирландския Сенат за налагане на бойкот върху стоки, произведени на окупираните от Израел палестински територии, предаде ТАСС. В изявление на израелското посолство в Дъблин се казва, че инициативата е \"популистка, опасна и екстремистка\" и че ще навреди на израелско-палестинския диалог. Тази мярка ще навреди и на голям брой палестинци, които работят в израелски предприятия, се отбелязва в комюникето, предаде БТА. Законопроектът, внесен от независими ирландски сенатори, бе одобрен вчера от горната камара на ирландския парламент с подкрепата на опозиционните партии \"Фина Гейл\" и \"Шин Фейн\" на първо четене с 25 гласа \"за\" при 20 \"против\". Ако Сенатът одобри законопроекта на второ четене по време на есенната си сесия, то той ще отиде в долната Камара на депутатите, отбелязва ТАСС. Агенцията посочва, че ирландското правителство е против инициативата с мотива, че тя ще попречи на мирния процес в Близкия изток, а и е в разрез с правилата на ЕС за търговия с трети страни. Министърът на отбраната на Израел Авигдор Либерман призова за незабавното закриване на израелската дипломатическа мисия в Дъблин. \"Ние няма да подложим за плесница другата си страна на тези, които ни бойкотират\", написа той в \"Туитър\".", "date": "2018.07.12", "title": "В Израел сърдити заради бойкот от Ирландия на стоки от окупираните им територии"}
{"url": "https://www.24chasa.bg/novini/article/6959274", "text": "Най-важното за нас е да проумеем, че повишаването на отбранителните способности на всяка държава не трябва да става и да се възприема като принуда отвън, а трябва да бъде осъзната необходимост. Това заяви президентът Румен Радев след края на двудневната среща на държавните и правителствените ръководители на страните от НАТО в Брюксел, предаде БТА. Тонът се успокои, срещата на върха приключи с ясна воля, потвърждаваща единството на съюза и повишаване на отбранителните способности на всяка една държава, поясни той. Всички дебати за четири процента (за отбрана от БВП - бел. кор.), които вчера хвърли президентът на САЩ Доналд Тръмп, останаха за по-нататък. Споровете са в момента за това кога да се достигнат два процента от БВП за отбрана. Президентът Тръмп настоя това да стане на 1 януари догодина. Всички лидери от държавите от ЕС обяснихме, че все пак се касае за парламентарни републики - има механизми, по които се определя бюджетът. Имаме закони, така че всяко превъоръжаване изисква сложни и отговорни процедури, които отнемат време. Да не говорим за всички елементи, които формират отбранителните способности като подготовка - тя също изисква ресурси и време, допълни държавният глава. Най-важното е, че има консенсус, че трябва да работим за повече способности. На последния Консултативен съвет по национална сигурност точно този въпрос поставих - че националният план за постигане на два процента от БВП за отбрана трябва да бъде преразгледан до септември. Убеден съм, че всички тези планове ще бъдат ускорени и това трябва да го погледнем по много внимателен начин, отбеляза президентът Радев.", "date": "2018.07.12", "title": "Радев: Повишаването на способностите за отбрана трябва да бъде осъзната необходимост"}
{"url": "https://www.24chasa.bg/novini/article/6959276", "text": "Президентът на САЩ Доналд Тръмп пристигна днес на 4-дневно посещение във Великобритания, предаде Ройтерс, цитирана от БТА. Президентският самолет \"Еър форс 1\" кацна на летище Станстед край Лондон. По-късно днес Тръмп ще отпътува за двореца Бленъм, недалеч от Оксфорд, на около 120 км северозападно от британската столица. Бленъм е родовото имение на аристократичното семейство, в което се е родил и израснал лидерът на Великобритания по време на Втората световна война Уинстън Чърчил. Днес дворецът от 18-и век и паркът около него са музей, но си остават и частна собственост на фамилиите Марлборо и Спенсър-Чърчил.", "date": "2018.07.12", "title": "Тръмп пристигна на официално посещение във Великобритания (Обновена)"}
{"url": "https://www.24chasa.bg/novini/article/6959271", "text": "Кораловите рифове в близост до островите с популации от плъхове биват сериозно увреждани от гризачите, установи международно проучване, цитирано от ДПА. Изследването бе осъществено съвместно от австралийски и британски университети. Резултатите бяха публикувани в сп. \"Нейчър\". Екипът е изследвал 12 необитавани атола в архипелага Чагос в Индийския океан. Плъховете са пренесени на някои от кораловите острови от човека. Други не били обитавани от тези гризачи, предава БТА.  Плъховете се хранят с яйца и птици, като значително редуцират популациите на пернатите. Това води до намаляването на изпражненията на птиците, които съдържат хранителни вещества от жизнено значение за околните риби и корали в океана. Нивата на азот на 1 хектар площ на шестте острова с плъхове били с 251 пъти по-ниско съдържание в сравнение с останалите. Азотът е ключова съставка, съдържаща се в екскрементите на птиците, поддържаща екоравновесието при кораловите рифове.", "date": "2018.07.12", "title": "Плъховете сериозно вредят на кораловите рифове"}
{"url": "https://www.24chasa.bg/novini/article/6959278", "text": "Новият турски министър на финансите и хазната и зет на президента Реджеп Тайип Ердоган, Берат Албайрак се опита днес да успокои финансовите пазари, смутени от назначаването му, като защити независимостта на централната банка, предаде агенция Франс прес. \"Неприемливо е независимостта и решаващите механизми на централната банка да стават обект на спекулации\", заяви Албайрак и обеща банката да стане \"по-ефикасна отвсякога\", предава БТА.  Успокоителното му изявление бе направено след като назначаването му в понеделник ускори спада на турската лира, симптом на тревогата на пазарите. Една от основните причини за безпокойство е въпросът за независимостта на турската централна банка, от която президентът Ердоган постоянно иска да понижи основния лихвен процент. Инфлацията в Турция през юни достигна 15,39 процента на годишно ниво, което е рекорд от 2003 г., в контекста на затруднена икономика и отслабена валута. Цитиран от турския печат вчера, Ердоган отново заяви, че ще има понижение на лихвите и изявлението му доведе до нов спад на турската лира, която загуби пет процента от стойността си вчера, като пет турски лири се разменяха за един долар. От началото на годината турската лира загуби над 30 процента от стойността си. Албайрак обеща днес политиката му да бъде ориентирана към установяване на стабилен и траен растеж и постави като приоритети бюджетната дисциплина, връщането към едноцифрена инфлация и структурните реформи.", "date": "2018.07.12", "title": "Новият турски финансов министър обеща централната банка да стане \"по-ефикасна отвсякога\""}
{"url": "https://www.24chasa.bg/novini/article/6959287", "text": "Президентите на България Румен Радев и на Турция Реджеп Ердоган са разговаряли днес в кулоарите на срещата на върха на НАТО в Брюксел. След разговора президентът Радев определи срещата като интересна и продуктивна пред български журналисти. Залогът за нашите добри отношения е взаимното уважение към вътрешнополитическия процес, касаещ дейността на партии и избори. Това за мен остава много ясно условие с Турция да имаме добри отношения, поясни държавният глава, предаде БТА. Той съобщи, че разговорът е засегнал въпроса за газопровода \"Турски поток\". Считам, че България е естественото продължение на тази тръба. Затова двете правителства трябва да работят в конструктивен дух, тъй като Турция е един от факторите, които взимат решения, поясни президентът. Той е запознал своя колега с последните проекти за промяна на закона за вероизповеданията у нас. Още от встъпването ми в длъжност настоявам да има такъв закон, посочи Радев. По неговите думи Ердоган е приел това с добра нагласа. Трябва да работим така, че всички изповедания в България да бъдат удовлетворени от резултатите от този закон, отбеляза Радев. Откровено казах на президента Ердоган, че Турция за нас е важен съсед, партньор и съюзник. Искаме да развиваме добри отношения с Турция и точно затова настоявам между нас да не остават открити въпроси. Затова призовах по възможно най-бързия начин, ред е на Турция да покани за съвместната българо-турска работна група по имуществено-социални въпроси, която да разгледа въпроса с компенсацията на тракийските бежанци, добави той. По повод коментари около участието му в церемонията в Анкара по встъпването в длъжност на Ердоган за пореден мандат президентът Радев посочи, че е избран на поста си от българския народ и действа от негово име, взима решения от негово име. Моят мандат не се дава нито от Европейската комисия, нито съм избиран от българското правителство, добави държавният глава.", "date": "2018.07.12", "title": "Радев: Откровено казах на Ердоган, че Турция за нас е важен съсед, партньор и съюзник"}
{"url": "https://www.24chasa.bg/novini/article/6959286", "text": "Командващият на Съвместното командване на силите генерал-лейтенант Любчо Тодоров и командирите на Сухопътните войски и Военновъздушните сили генерал-майор Михаил Попов и генерал-майор Цанко Стойков проведоха днес, 12 юли, срещи с представителите на Асоциацията на военните аташета, акредитирани в България, съобщиха от пресцентъра на Министерство на отбраната. Тези срещи се провеждат в изпълнение на годишния план на Министерството на отбраната за работа с военните аташета. Участваха представители на Австрия, Великобритания, Виетнам, Гърция, Корейската народно-демократична република, Полша, Русия, Сърбия, САЩ, Турция, Унгария и Украйна. По време на трите срещи военните аташета бяха запознати с мисиите, функциите, задачите и развитието на способностите на Съвместното командване на силите, на Сухопътните войски и на Военновъздушните сили. По-късно днес представителите на Асоциацията на военните аташета посетиха Националния военен учебен комплекс „Чаралица” и се запознаха с възможностите, които предлага за подготовката на щабовете и войските. Разгледани бяха системите за виртуална (VBS2) и реална симулация (DITS), които позволяват подготовката на военнослужещи, формирования и щабове от всички нива за изпълнение на всички мисии на въоръжените сили. Утре, 13 юли, представителите на Асоциацията на военните аташета ще посетят Единния център за начална подготовка – Плевен, ВВУБ „Г.Бенковски“ - Плевен и 55-ти инженерен полк – Белене, където ще се запознаят със структурата, мисията и задачите на военните формирования.", "date": "2018.07.12", "title": "Военни аташета се срещнаха с командирите на сухопътните и военновъздушните войски"}
{"url": "https://www.24chasa.bg/novini/article/6959300", "text": "Главната гръцка опозиционна партия Нова демокрация критикува правителството заради липсата на каквато и да е официална информация във връзка с изгонването на руски дипломати, предаде ТАСС. \"За съжаление, за още една от най-важните теми на нашата външна политика имаме информация само от медиите, от анонимни \"дипломатически кръгове\" и неопределени източници. Нищо официално, нищо отговорно по този конкретен сериозен въпрос\", заяви днес Йоргос Кумуцакос, представител на консервативната Нова демокрация, който отговаря за външните отношения, предава БТА. Същевременно Кумуцакос отбеляза, че в отношенията между Гърция и Русия са възникнали сериозни проблеми. Вчера гръцкият в. \"Катимерини\" съобщи, позовавайки се на дипломатически източници, че гръцкото правителство е решило да изгони двама руски дипломати и да забрани влизане в Гърция на други двама, като ги обвинява в намеса във вътрешните работи на страната и незаконни действия срещу националната сигурност на Гърция. По-късно говорителят на правителството Димитрис Дзанакопулос потвърди за телевизия Скай информацията за изгонване на дипломатите. Руското външно министерство информира на брифинг вчера, че Русия по традиция отговаря с реципрочни мерки при изгонване на руски дипломати от други страни.", "date": "2018.07.12", "title": "Гръцката опозиция - недоволна от липсата на официални данни за изгонването на руски дипломати"}
{"url": "https://www.24chasa.bg/novini/article/6959295", "text": "Сирийски джихадисти, присъединили се към терористичната групировка \"Ислямска държава\" (ИД), са превзели район в Южна Сирия след сражения с бунтовници, в които са загинали близо 30 души, съобщи днес неправителствена организация, цитирана от Франс прес. Местността Хеет, в югозападната провинция Дараа, недалеч от границата с Йордания и от демаркационната линия по Голанските възвишения, окупирани главно от Израел, е завладяна от джихадистите тази нощ, според Сирийския център за наблюдение на правата на човека (СЦНПЧ). Районът беше в ръцете на бунтовниците. Наскоро те се съгласиха, в съответствие със споразумение с режима на президента Башар ал Асад, да му го отстъпят. Правителствените сили обаче така и не се разположиха в местността, предава БТА.  Споразумението за \"помирение\", договорено от руските съюзници на режима, прилича по-скоро на капитулация на бунтовниците, които през почивните дни бяха принудени да отстъпят след почти триседмична офанзива на сили, верни на сирийския режим. В сряда местността Хеет беше мишена на джихадистка офанзива на Армията на Халед бин ал Уалид. Базирана в югозападната част на Дараа, тази малка групировка се закле във вярност на ИД през 2016 г. \"След ожесточени боеве, Армията на Халед бин ал Уалид пое контрол над местността Хеет, въпреки нападенията, извършени от авиацията на режима и руския му съюзник\", каза пред АФП директорът на СЦНПЧ Рами Абдел Рахман. От вчера насилието е отнело живота на 16 бунтовнически бойци и на 12 джихадисти. Благодарение на военната подкрепа на руските и иранските си съюзници, режимът на Асад си върна контрола върху повече от 60 процента от територията на страната, опустошена и разкъсана от война, в която от 2011 г. са загинали над 350 000 души.", "date": "2018.07.12", "title": "\"Ислямска държава\" превзе местността Хеет, недалеч от границата с Йордания"}
{"url": "https://www.24chasa.bg/novini/article/6959298", "text": "Ако искате за Коледа пържола сега му е времето, казват специалистите по повод заплахата от африканска чума по свинете. Който реши да чака да коли прасе на зима, няма да има радост вкъщи. Препоръката на ветеринарните специалисти е онези стопани, които отглеждат прасета за лична консумация, е отсега да ги прибират във фризера, докато не е плъзнало заболяването и у нас А опасността това да се случи е реална. Повече от 300 са огнищата в Тулча, Румъния. само за два месеца заболяването е прекосило цялата страна. Достигнало е и до Констанца, а от там наша територия са само 120 км, коментира директорът на БАБХ в Силистра д-р Себахатин Халид. Затова е са предприети мерки ако не за спиране, то поне за ограничаване на щетите. От утре започва дезинфекция на всички автомобили, които ще влизат в България през ГКПП Силистра-Кълъраш. Целта е със специални препарати дабъде третирана ходовата част на колите, за да се избегне в страната да влезе автомобил, който е бил в контакт с животновъден обект на територията на Румъния, Литва и Латвия. Ще бъдат конфискувани и всички видове хранителни продукти от животински произход, които туристи и шофьори на тежкотоварни камиони. Африканската чума не е опасна за хората, засяга само свинете, но нанася големи икономически загуби, сподели д-р Халид. На територията на Силистренска област има 3 големи свиневъдни комплекса с по 40-50 000 животни. Освен това при инвентаризация в населените места са регистрирани близо 500 обекта от типа „заден двор.", "date": "2018.07.12", "title": "Специалисти съветват: Заради африканската чума мястото на прасето е във фризера"}
{"url": "https://www.24chasa.bg/novini/article/6959312", "text": "От 2 юли стартираха работите по обновяване на зоната в центъра, в която са площадите при храма “Св. Ал. Невски”, парламента и др. Първо ще се ремонтират настилките и осветлението в градините “Кристал” и “Кл. Охридски”. Около храма “Св. Ал. Невски” ще се обновяват тротоарите и осветлението. Площадът пред него ще стане пешеходен, но от 2019 г.", "date": "2018.07.12", "title": "Вижте как тече ремонтът около Народното събрание (Видео и снимки)"}
{"url": "https://www.24chasa.bg/novini/article/6959301", "text": "Ако срещата на върха на НАТО е била тежка за десетките участващи лидери, изглежда, че тя е била още по-тежка за председателя на Европейската комисия Жан-Клод Юнкер, предаде Асошиейтед прес. Юнкер беше забелязан да се спъва, да ходи трудно и да губи равновесие няколко пъти преди празничната вечеря вчера, предаде БТА. Той се препъваше и залиташе до такава степен, че лидери, сред които президентите на Финландия и Украйна, трябваше да го поддържат да не падне. Холандският министър-председател Марк Рюте също се включи да го прикрепя. Юнкер казва, че страда от ишиас, който понякога нарушава движенията му, припомня АП. Португалският премиер Антониу Коща заяви днес, че председателят на ЕК се е оплакал от болка в гърба. Канцеларията на 63-годишния Юнкер отказа коментар, като каза, че това са лични въпроси. Ръководителите на европейските институции бяха поканени да се присъединят към лидерите от НАТО на среща и вечеря снощи.", "date": "2018.07.12", "title": "Срещата на върха на НАТО се отразила зле на Юнкер, залитал и се спъвал преди вечерята (Видео)"}
{"url": "https://www.24chasa.bg/novini/article/6958998", "text": "Хърватското правителство проведе днес заседание, на което министрите бяха облечени в червено-бели фланелки на квадратчета като екипите на националния отбор по футбол, за да отбележат победата на страната на полуфинала на световното първенство по футбол, предаде Ройтерс, цитирана от БТА. Хърватия победи Англия с 2:1 в Москва в сряда и стигна до финал за пръв път в историята си, като в неделя ще се изправи срещу Франция. \"Това, което се случи вчера в Москва, е най-добрата реклама за страната на глобално ниво. Това е успех за една малка страна с голямо сърце\", заяви премиерът Андрей Пленкович в началото на правителственото заседание.", "date": "2018.07.12", "title": "Хърватското правителство заседава днес в екипи на националния отбор"}
{"url": "https://www.24chasa.bg/novini/article/6959008", "text": "Най-малко 67 мигранти, спасени край бреговете на Либия в края на миналата седмица, ще слязат в крайна сметка на италианския бряг, въпреки желанието на министъра на вътрешните работи на Италия Матео Салвини, предаде ДПА. Според агенция АНСА мигрантите се очаква да бъдат оставени от кораба на италианската брегова охрана \"Дичоти\" в сицилианския град Трапани, предава БТА. Те бяха качени в неделя от италиански влекач в либийски води, а в понеделник бяха предадени на бреговата охрана на Италия, след като, както се твърди, заплашили екипажа на влекача. Салвини отправи критики за действията на частния италиански кораб заради това, че не е оставил спасяването на мигрантите на либийската брегова охрана, и първоначално отказваше да отвори пристанищата на Италия за мигрантите. \"Няма да разреша никакво слизане на брега, докато нямам гаранции, че престъпниците - а не бежанците - които са похитили плавателен съд с насилие, ще прекарат известно време в затвора и ще бъдат върнати възможно най-скоро в страните си\", каза той вчера. Впоследствие Салвини публикува във Фейсбук списък с националностите на мигрантите, показващ, че поне някои от тях може да подадат молби за убежище, които може да бъдат одобрени, защото те идват от страни с военни конфликти като Судан, Йемен и Либия. На борда е имало само двама \"бунтуващи\" се мигранти - от Гана и Судан, добави тъй. Според текста на публикувани от в. \"Кориере дела сера\" разговори по радиостанцията между влекача и италианската брегова охрана мигрантите се разбунтували, защото екипажът на кораба първоначално възнамерявал да ги предаде на либийската брегова охрана.", "date": "2018.07.12", "title": "67 мигранти, спасени край Либия, ще слязат на бреговете на Италия"}
{"url": "https://www.24chasa.bg/novini/article/6958965", "text": "41-годишната Александра Фулара от Полша, която изчезна от хотел в Поморие на 30 юни вечерта и от тогава е в неизвестност, е спортистка, треньор по карате, научи \"24 часа\". Мистериозното изчезване на полякинята предизвика  вълна от коментари в морското градче, а в хотела, в който е била на почивка с мъжа си и двете им деца, все още се питат какво точно се е случило. Семейството наело стая а 1-я етаж , поведението им с нищо не подсказвало, че между тях има някакви проблеми.  По последни данни на съпруга й, който е бил повторно разпитан от българските власти вчера, той последно видял жена си към 17 ч. на 30 юни. Тя била по бански и джапанки. Въпреки че жена му не се прибрала цяла нощ Бартоломей не споделил на рецепцията на хотела за проблема. \"Направи ми впечатление, че онази вечер той  и синът му бяха по-неспокойни. Гледахме мач в бара, но момченцето често излизаше на входа на хотела, озърташе се, сякаш чакаше някой\", сподели служител от комплекса.  Управителката на хотела Теодора Николова разказа, че полякът първо съобщил в полицията около 13 ч. на следващия ден, след което потърсил представителката на фирмата туроператор. Едва около 20 ч. в хотела вече станало ясно, че има изчезнала туристка, дошла и полиция. \"Съпругът на Александра бе видимо притеснен в началото, но след това поведението му за мен лично беше малко странно. Както и на децата. В деня на заминаването си и тримата бяха спокойни. Попитах бащата как саи децата,  а той отвърна, че може би ще се  притеснят на самолета\", разказа още Теодора. Полското семейство останало до края на планираната си почивка, след което се прибрал с групата в родината. \"Най-вероятно жената е излязла да плува, тя е спортистка, тренирана е. На 30 юни обаче имаше мъртво вълнение, валеше дъжд. Много е вероятно да се е удавила, а трупът кой знае къде  ще бъде изхвърлен, може дори  и в турско\", коментира служител на хотела. Водолази на няколко пъти са претърсили плажа около хотела и съседни заливчета, но не са открили тяло. Криминалисти пък са преровили сантиметър по сантиметър близката гориста местност, но не се натъкнали на никакви улики.  Няма и данни полякинята да е била прихваната от някоя от охранителните камери в района. Не е изключено тя да е прескочила пред терасата на хотелската стая, а след това да се е покатерила по оградата на хотела, ако е имала намерение да извърши нещо конкретно и тайно, допускат разследващи. За нейната физика и подготовка няма никакъв проблем са преодолее оградата, коментират и от хотела. ", "date": "2018.07.12", "title": "Само в \"24 часа\": Ето я изчезналата полякиня, била треньор по карате (Снимки)"}
{"url": "https://www.24chasa.bg/novini/article/6959009", "text": "Американският президент Доналд Тръмп е отменил всичките си двустранни срещи, планирани за днес в кулоарите на срещата на върха на НАТО в Брюксел, включително с румънския президент Клаус Йоханис, според източници, цитирани от Аджерпрес и БТА. Йоханис и американският президент трябваше да се срещнат в 11.00 часа днес. Тръмп трябваше да разговаря също с лидерите на Азербайджан, Грузия и Украйна.                                                                                                                                                                                                                                                                                                                       ", "date": "2018.07.12", "title": "Тръмп е анулирал всичките си двустранни срещи в кулоарите на срещата на НАТО"}
{"url": "https://www.24chasa.bg/novini/article/6959028", "text": "Сирийски активисти и държавни медии съобщиха, че бунтовниците са се съгласили да предадат на правителствените сили Дараа - първия град, който се разбунтува срещу президента Башар Асад преди седем години, предаде Асошиейтед прес, цитирана от БТА. Медийният активист Ахмад Масалмех, базиран преди в Дараа, заяви, че бойците трябва да избират между предложената от правителството амнистия или да напуснат града заедно със семействата си в посока териториите, намиращи се все още под контрола на опозицията. Самият той уточни пред Асошиейтед прес в разговор по Скайп, че е отишъл от Дараа в Йордания преди четири дни. Губернаторът на провинция Дараа Мохамад ал Ханус заяви, че правителствените сили контролират повече от 80 процента от града, съобщи свързаната с правителството \"Централна военна медия\". Във вторник късно вечерта сирийски държавни медии съобщиха, че бунтовниците в Дараа са се съгласили да предадат своите тежки и средни оръжия, припомня АП.", "date": "2018.07.12", "title": "Сирийските бунтовници се съгласиха да предадат Дараа - люлката на бунта от 2011 г."}
{"url": "https://www.24chasa.bg/novini/article/6959030", "text": "Американският президент Доналд Тръмп отправи нови критики срещу съюзниците от НАТО заради разходите за отбрана, което накара лидерите да се съберат на извънредно заседание, от което бяха изключени другите участници в срещата на върха на алианса в Брюксел, заявиха източници, цитирани от Ройтерс. В един момент Тръмп е нарушил дипломатическия протокол, като се обърнал към германския канцлер Ангела Меркел на малко име и й казал: \"Ангела, необходимо е да направиш нещо по въпроса.\" Представителите на нечленуващи в НАТО партньорски страни са били помолени да напуснат залата наред с повечето сътрудници на лидерите от алианса, които останали на непланирано заседание, предаде БТА. Тръмп значително е втвърдил позицията си за разходите за отбрана на НАТО, като специално е отправил критики към Германия, Испания и Белгия. Той е настоял съюзниците от НАТО да постигнат в по-кратък срок набелязаната цел за отделяне на 2 процента от брутния вътрешен продукт за отбрана. \"Тонът беше доста по-твърд днес. Неговите най-сурови думи бяха насочени към Германия, включително като използва обръщението Ангела: \"Ти, Ангела\", заяви един от източниците. Освен към Меркел американският президент е отправил критики специално към испанския министър-председател Педро Санчес и белгийския премиер Шарл Мишел за това, че не изпълняват целта за отбранителните разходи, когато данъкоплатците в САЩ плащат голяма част от сметките на НАТО, финансирайки военен бюджет на стойност около 3,6 процента от брутния вътрешен продукт на своята страна. Според източниците обаче Тръмп не е заплашил да извади САЩ от НАТО. Дипломатически източници казаха, че американският президент е заплашил да предприеме едностранни действия в областта на сигурността и отбраната, ако съюзниците от НАТО не увеличат военните си бюджети до 2 процента от брутния вътрешен продукт, предадоха ДПА и ТАСС.", "date": "2018.07.12", "title": "Лидерите от НАТО се събраха на кризисно заседание след критиките на Тръмп"}
{"url": "https://www.24chasa.bg/novini/article/6959048", "text": "Полският президент Анджей Дуда каза днес, че обсъжданията за бюджета на НАТО, предизвикани от американския президент Доналд Тръмп, дават резултат за страни като неговата, намиращи се на източния фланг, защото водят до увеличаване на военните разходи на съюзниците, предаде Асошиейтед прес, цитирана от БТА. Дуда, който изглежда пренебрегна острите разногласия между Тръмп и други членове на НАТО, заяви, че важното за Полша е, че са поети нови ангажименти за гарантиране на сигурността в региона близо до Русия. Полският президент каза, че би бил \"шокиран\", ако американският му колега направи ход, който да намали сигурността на региона. Дуда отбеляза, че се е срещнал с Тръмп предната вечер и е обсъдил с него въпроса за увеличаване на военното присъствие на САЩ в Полша. Дуда каза пред репортери, че срещите между лидерите са поверителни, и изрази изненада от това, че други лидери са изнесли подробности пред медиите.", "date": "2018.07.12", "title": "Анджей Дуда: С Тръмп обсъдихме увеличаване на военните на САЩ в Полша"}
{"url": "https://www.24chasa.bg/novini/article/6959063", "text": "През периода януари - май 2018 г. от България са изнесени стоки общо на стойност 20 934.9 млн. лв. и в сравнение със същия период на 2017 г. износът се увеличава с 2 на сто, съобщи Националният статистически институт. През май 2018 г. общият износ възлиза на 4 301.2 млн. лв. и намалява с 3.5 на сто спрямо същия месец на предходната година. През периода януари - май 2018 г. в страната са внесени стоки общо на стойност 24 896.9 млн. лв. (по цени CIF), или с 5.5 на сто повече спрямо същия период на 2017 година. През май 2018 г. общият внос се увеличава с 4.4 на сто спрямо същия месец на предходната година и възлиза на 5 163.4 млн. лева. Общото външнотърговско салдо (износ FOB - внос CIF) е отрицателно през периода януари - май 2018 г. и е на стойност 3 962.0 млн. лева. По цени FOB/FOB (след елиминиране на разходите за транспорт и застраховки при внос на стоки) салдото през периода януари - май 2018 г. също е отрицателно и е в размер на 2 378.4 млн. лева. През май 2018 г. общото външнотърговско салдо (износ FOB - внос CIF) е отрицателно и е на стойност 862.2 млн. лева. По цени FOB/FOB салдото също е отрицателно и е в размер на 565.0 млн. лева. През периода януари - май 2018 г. износът на България за трети страни намалява с 16.5 на сто в сравнение със същия период на 2017 г. и е на стойност 6 050.8 млн. лева. През май 2018 г. износът на България за трети страни намалява с 19.7 на сто спрямо същия месец на предходната година и е в размер на 1 276.4 млн. лева. Вносът на България от трети страни през периода януари - май 2018 г. намалява с 1.6 на сто в сравнение със същия период на 2017 г. и е на стойност 8 514.0 млн. лева (по цени CIF). През май 2018 г. вносът на България от трети страни се увеличава с 1 на сто спрямо същия месец на предходната година и е в размер на 1 801.6 млн. лeвa. Външнотърговското салдо (износ FOB - внос CIF) на България с трети страни през периода януари - май 2018 г. е отрицателно и е в размер на 2 463.2 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е на стойност 1 848.4 млн. лева. През май 2018 г. външнотърговското салдо (износ FOB - внос CIF) с трети страни е отрицателно и е на стойност 525.2 млн. лева. През периода януари-април 2018 г. износът на България за ЕС се увеличава с 13.8 на сто спрямо същия период на 2017 г. и е в размер на 11 859.3 млн. лева. През април 2018 г. износът за ЕС нараства с 16.1 на сто спрямо същия месец на предходната година и е в размер на 2898.6 млн. лева. Вносът на България от ЕС през периода януари-април 2018 г. се увеличава с 10.5 на сто спрямо същия период на 2017 г. и е на стойност 13 021.1 млн. лв. по цени CIF. През април 2018 г. вносът на България от държавите - членки на ЕС, нараства с 8.1 на сто спрямо същия месец на предходната година и е в размер на 3217.6 млн. лева. Външнотърговското салдо (износ FOB - внос CIF) на България с ЕС за периода януари-април 2018 г. е отрицателно и е на стойност 1161.8 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е в размер на 361.2 млн. лева.", "date": "2018.07.12", "title": "Общият износ на България се увеличава с 2% през януари - май"}
{"url": "https://www.24chasa.bg/novini/article/6959084", "text": "Министърът на здравеопазването Кирил Ананиев е на двудневно работно посещение в Румъния. В рамките на визитата Кирил Ананиев разговаря с министрите на здравеопазването и вътрешните работи, както и с държавния секретар Раед Арафат, ръководител на Оперативния център за спешни ситуации, съобщи правителствената пресслужба. Въпроси на двустранното сътрудничество, изпълнението и възможното актуализиране на Протокола за сътрудничество от 1996 г., координацията по въпросите на лекарствената политика и възобновяването на съвместната дейност на двете специализирани работни групи бяха във фокуса на срещата с министъра на здравеопазването на Румъния Сорина Пинтя. Двамата здравни министри обмениха и мнения по протичащата работа, свързана с евентуалните бъдещите промени в здравно-осигурителните модели в двете страни. От румънска страна бе отправена молба за споделяне на опита на страната ни от приключилото председателство на Съвета на ЕС, за което бе поет съответен ангажимент от министър Ананиев. От българска страна бе отправена покана към министър Пинтя да посети България. По време на срещата с министъра на вътрешните работи Кармен Дан бяха обсъдени основно теми, свързани с функционирането на Оперативния център за спешни ситуации, като част от системата на МВР. Констатирано бе отличното сътрудничество между двете министерства. Основен акцент в посещението беше представяне на структурата, организацията на работа и управлението на Оперативния център за спешни ситуации, който представлява успешен интегриран модел, включващ дейности по гражданска защита, спешна медицинска помощ, пожарна безопасност, действия при бедствия и аварии. На държавния секретар Раед Арафат бе връчен сребърният почетен знак на Министерството на здравеопазването на Република България. На всички срещи на здравния министър Кирил Ананиев в Румъния бяха отправени поздравления за успешното провеждане на първото българско председателство на Съвета на Европейския съюз. Визитата на министър Ананиев продължава с посещение на различните служби от Оперативния център за спешни ситуации и запознаване на българската делегация с натрупания опит от неговата дейност.", "date": "2018.07.12", "title": "Министър Ананиев пристигна на двудневна визита в Румъния"}
{"url": "https://www.24chasa.bg/novini/article/6959068", "text": "Бившият каталунски премиер Карлес Пучдемон тържествува днес въпреки решението на германски съд той да бъде екстрадиран обратно в Испания, предаде ДПА, цитирана от БТА. Съдът в Шлезвиг постанови, че Пучдемон следва да бъде предаден на испанските власти, които да го съдят за злоупотреба с обществени средства във връзка с произведения без разрешението на Мадрид референдум миналия октомври. Той обаче отхвърли обвинението на испанската прокуратура в бунт. \"Ние победихме основната лъжа, разпространявана от държавата. Германското правосъдие отрече референдумът от 1 октомври да е бунт\", написа в Туитър Пучдемон след обявяването на постановеното съдебно решение. \"Всяка минута, прекарана от нашите колеги в затвора, е минута на срам и несправедливост. Ще се борим до последно и ще победим!\", заяви бившият каталунски премиер, имайки предвид останалите лидерите на движението за независимост, които са задържани от властите в Испания.", "date": "2018.07.12", "title": "Пучдемон се радва: Германският съд отрече референдумът да е бунт"}
{"url": "https://www.24chasa.bg/novini/article/6959108", "text": "Полет на британската авиокомпания \"Бритиш еруейз\" (БЕ) от Лондон за Мумбай с 214 души кацна аварийно на летището в Баку. Няма пострадали, предаде Асошиейтед прес. Капитанът на полет 199 на БЕ кацна аварийно на летище \"Гейдар Алиев\" след неизправност в левия двигател на самолета \"Боинг-777\", съобщи летището. Авиокомпанията обясни, че решението самолетът да бъде отклонен е взето \"след технически проблем\". Самолетът кацнал благополучно към 06.30 ч. (7.30 ч. българско време). Пътниците били отведени в транзитната зона на летището и получили храна и напитки. БЕ заяви, че се опитва да осигури нов самолет за пътниците, за да направи така, че те да продължат пътя си възможно най-скоро.", "date": "2018.07.12", "title": "Полет на \"Бритиш еруейз\" кацна аварийно в Азербайджан"}
{"url": "https://www.24chasa.bg/novini/article/6958940", "text": "Да бъде свален имунитетът на депутата от Обединени патриоти доц.Милен Михов ще иска в писмо до Главния прокурор италианският проф. Джузепе Саконе - изпълнителен директор на консорциума от частни висши училища \"Пегасо\". Професорът по право е решил да търси отговорност от търновския народен представител и пом.-ректор на ВТУ \"Св. св. Кирил и Методий\" заради клевета, каза на пресконференция ректорът на ВТУ проф. Христо Бонджолов. Доц. Михов си позволил да нарече групата от най-големите частни американо-италиански университети \"Пегасо\" \"италианска мафия\" по повод скандала с обучението на италианци за учители в търновския вуз. \"Не коментирам\", бе лаконичен депутатът, потърсен от 24 часа. Миналата седмица на сайта на МОН бяха публикувани резултати от проверка във вуза, която констатирала, че ВТУ \"Св.св. Кирил и Методий\" е издал незаконни свидетелства за професионална квалификация \"учител\" на 170 италиански граждани. Проверяващите препоръчват на ректора да ги анулира. Още тогава ректорът определи проверката като преднамерена и целяща да провали акредитацията на Великотърновския университет. По думите на проф. Бонджолов атаката срещу университета започнала по сигнал на доц. Михов, когото той е уволнил, но съдът възстанови на работа. \"По негова погрешна информация на 5 юли Атестационният съвет е трябвало да разгледа оценката на ВТУ. Това е лицензията на университета за следващите 6 години. Ако получим високата оценка, която сме заслужили, ще имаме право да привличаме чужденци. Това е единственият начин да се дофинансира ВТУ\", обясни ректорът. Той показа писмото, което е получил от министъра на образованието Красимир Вълчев. В него се дава срок до 31 юли ръководството на вуза да информира министерството за предприетите действия относно направените препоръки.\"То не съдържа заплахи за даване на университета на прокурор, каквито се съдържат в становището, качено анонимно на сайта на МОН. Няма да анулираме свидетелствата на италианските учители, защото не сме извършили никакви нарушения. Ще се съобразим с някои от препоръките на министъра, които са адекватни за нас\", заяви проф. Бонджолов. И допълни, че дори ще запишат повечето от тях в магистърска програма, защото това е законно.", "date": "2018.07.12", "title": "Италиански професор иска имунитета на наш депутат"}
{"url": "https://www.24chasa.bg/novini/article/6959115", "text": "Кремъл отхвърли твърдението на президента на САЩ Доналд Тръмп, че Германия е \"заложник\" на Русия заради зависимостта си от руския природен газ, като каза, че Москва и Берлин са взаимнозависими, предаде Ройтерс, цитирана от БТА. На срещата на върха на НАТО в Брюксел вчера Тръмп обвини Германия, че плаща 11 милиарда долара за новия газопровод за доставки на руски газ през Балтийско море, а бавно повишава разходите си за отбрана, припомня агенцията. \"Що се отнася да зависимостта на Германия като голям купувач на газ, ние не можем да се съгласим с тази предпоставка\", каза на пресконференция днес говорителят на Кремъл Дмитрий Песков в отговор на въпрос. \"Доставките на таз по газопровод не водят до зависимост на една страна от друга, а до напълно взаимна зависимост. Това е гаранция за стабилността и бъдещото развитие\", добави той.", "date": "2018.07.12", "title": "Кремъл: Доставките на газ не водят до зависимост на една страна от друга"}
{"url": "https://www.24chasa.bg/novini/article/6959112", "text": "Държавният глава Румен Радев и президентът Доналд Тръмп разговаряха по време на дискусиите за бюджета на НАТО, съобщиха от прессекретариата на президента. Президентът представя България на срещата на върха на НАТО в Брюксел. По-рано днес той съобщи, че Тръмп е поискал от своите колеги от НАТО да увеличат незабавно до два процента от БВП на техните страни разходите за отбрана. Радев е придружаван от съпругата си  .", "date": "2018.07.12", "title": "Румен Радев разговаря с Доналд Тръмп по време на дискусиите за бюджета на НАТО"}
{"url": "https://www.24chasa.bg/novini/article/6959131", "text": "Временно е ограничено движението при км 133 на АМ \"Тракия\" в посока Бургас поради ПТП. Това съобщиха от пресцентъра на АПИ. Обходен маршрут: от п.в. \"Пловдив изток\" по път II-56 през гр. Раковски или с. Поповица.                                                                                                                                                                                                                                                                                                                       ", "date": "2018.07.12", "title": "Катастрофа ограничава движението при 133-и км на \"Тракия\" към Бургас"}
{"url": "https://www.24chasa.bg/novini/article/6959129", "text": "Северна Корея призова днес за военни преговори на равнище генерали със САЩ за обсъждане на връщането на тленните останки на американски войници, убити по време на Корейската война в периода 1950-53 г., предаде Ройтерс, като се позова на южнокорейската агенция Йонхап, съобщава БТА. Тя съобщи, цитирайки неназован южнокорейски официален представител, че севернокорейците искат да разговарят с американски генерал, евентуално още в неделя. Връщането на тленните останки на американски военни беше едно от ключовите споразумения, постигнати на срещата между президента на САЩ Доналд Тръмп и севернокорейския лидер Ким Чен Ун миналия месец в Сингапур. До момента съобщението на Йонхап не е потвърдено от представители нито от американските, нито на южнокорейските власти.", "date": "2018.07.12", "title": "Пхенян иска военни преговори със САЩ, за да върне тленните останки на US войници"}
{"url": "https://www.24chasa.bg/novini/article/6958531", "text": "Увеличаващата се средна класа играе все по-голяма роля в реформите в Китай, се казва в доклад на Търговската камара на Европейския съюз в Пекин, посветен на напредъка на страната в политиката за реформи и отваряне през последните 18 месеца. Основните области, на които се прави оценка са прилагане на законодателството, свързано с опазването на околната среда, местния бизнес климат, потреблението и иновациите, предава  Президентът на камарата Матс Харборн коментира, че по-добрата околна среда и по-конкурентните продукти за всекидневна употреба са индикация за увеличаване на средната класа и за нейните общи цели. „Засилващият се стремеж на средната класа към по-високо качество на живот и по-добра околна среда е нещо, което може да бъде видяно в сектора на потреблението. Така например, Шанхай е на челно място при прилагането на стандартите за безопасност на храните, и те започват да се доближават много до международните норми. При местните власти в Шънджън също сме свидетели на подобен подход при защита на потребителите\", обяснява той. Докладът предвижда бум във фармацевтичния сектор, тъй като китайските потребители се стремят към повече възможности за здравословен живот. Според експертите на търговската камара, усъвършенствания процес и правила за издаването на китайски разрешителни за работа привлича повече чужди специалисти в страната.", "date": "2018.07.12", "title": "Увеличаващата се средна класа играе все по-голяма роля в реформите в Китай"}
{"url": "https://www.24chasa.bg/novini/article/6959146", "text": "Пловдивският апелативен съд отмени условното предсрочно освобождаване от затвора на Георги Сапунджиев, който прегази с джипа си в пешеходната зона на Стара Загора 4-годишния Паоло. Определението е окончателно и не подлежи на обжалване или протест. В края на юни Окръжният съд в Стара Загора пусна условно предсрочно на свобода Сапунджиев, който излежава 6-годишна присъда, наложена му по съкратената процедура. Според старозагорските магистрати, в оставащите му от присъдата 1 година, 10 месеца и 10 дни осъденият трябваше да се среща с пробационен служител. Сапунджиев не излезе на свобода, тъй като Окръжната прокуратура в Стара Загора протестира определението на Окръжния съд. Апелативният съд в Пловдив реши днес Георги Сапунджиев да изтърпи зад решетките и остатъка от наложеното му наказание. Той призна вината си и бе осъден заради това, че на 2 юни 2014 г. при управление на МПС е нарушил правилата за движение и по непредпазливост е причинил смъртта на малолетното дете Паоло Иванов. Сапунджиев се възползва от законното си право и поиска сам да излезе на свобода, от администрацията на затвора в Стара Загора го подкрепиха с мотива, че имал добро поведение и работел. Въззивният съдебен състав обаче прие, че спазването на установения в затвора ред и трудовата ангажираност на осъдения по време на изтърпяване на наложеното му наказание не са достатъчни доказателства за неговото поправяне. За добро поведение на Сапунджиев бил променен режима на изтърпяване на наказанието от \"общ\" на \"лек\". Освен това за положителните си прояви зад решетките той постоянно бил поощряван с домашен отпуск до две денонощия, от пет денонощия и дори с годишна почивка извън затворническото общежитие от открит тип. Апелативните съдии били впечатлени от иначе рядко срещаната активност в това отношение на затворническата администрация - за трите години, откакто е реално в затвора, на осъдения били издадени 29 заповеди за награждаване с домашен отпуск, който в рамките на по-малко от три години е в общ размер от 102 дни. Пловдивските съдии намират, че в същото време в материалите към затворническото досие на Сапунджиев съществуват данни, че осъденият продължава да не приема в пълна степен вредите, които е причинил с деянието си, както и размера на наложеното му наказание. По тази причина те приемат, че с поведението си Георги Сапунджиев не е дал предвидените в закона доказателства за своето поправяне, за да ползва изключението и привилегията на условното предсрочно освобождаване.", "date": "2018.07.12", "title": "Пловдивски съдии отказаха свобода за шофьора, прегазил Паоло (Обновена)"}
{"url": "https://www.24chasa.bg/novini/article/6959148", "text": "12 години затвор при строг режим даде Великотърновският окръжен съд на мъж от село Паскалевец, община Павликени, който умишлено умъртвил съпругата си миналия юни. Във фаталния ден обвиняемият отишъл до с. Паскалевец, в жилището на майка си, която му казала, че жена му отново била много пияна и я карала да ходи да иска цигари от хората. Атанас се ядосал и тръгнал да търси съпругата си. Стигнал до стопанската постройката, където били животните и видял, че Веселина идва срещу него, като се подпирала на една летва. Била видимо пияна и посегнала към него с летвата, пише в обвинителния акт. Това още повече вбесило мъжа, който дръпнал летвата от ръката й и започнал безразборно да й нанася удари с нея, с ръце и крака по тялото и главата. След побоя пострадалата останала да лежи на плочките пред къщата до сутринта, когато била намерена починала. По отношение на обвиняемият е взета мярка за неотклонение \"задържане под стража\". Присъдата подлежи на обжалване пред Апелативен съд – Велико Търново.", "date": "2018.07.12", "title": "12 години строг затвор за съпруга, пребил жена си до смърт в Павликенско"}
{"url": "https://www.24chasa.bg/novini/article/6959177", "text": "Държавният секретар на САЩ Майк Помпейо призова американските съюзници да помогнат Иран да бъде поставен под икономически натиск и обвини Техеран, че продължава да продава оръжия в Близкия изток въпреки резолюциите на ООН, предаде Ройтерс. \"Трябва да прекъснем цялото финансиране, което режимът използва, за да финансира тероризъм и опосредствани войни\", написа Помпейо в Туитър преди среща в Брюксел с върховния представител на ЕС за външната политика Федерика Могерини, предава БТА.", "date": "2018.07.12", "title": "Помпейо: Съюзниците на САЩ да прекъснат финансирането за Иран"}
{"url": "https://www.24chasa.bg/novini/article/6959189", "text": "Френският президент Еманюел Макрон заяви днес, че НАТО излиза в много по-силни позиции след двудневната среща на върха в Брюксел, най-вече заради подновения ангажимент на Доналд Тръмп към организацията, предаде Франс прес, цитирана от БТА. На пресконференция след края на срещата Макрон каза, че докато тя е траела, Тръмп нито веднъж не е споменал, че Съединените щати може да се оттеглят от НАТО, противно на разпространените тази сутрин слухове. Френският президент също така отрече американският му колега да е настоявал военните разходи на държавите членки на алианса да бъдат увеличени до над два процента от брутния им вътрешен продукт, съобщи Асошиейтед прес. Макрон увери, че Франция ще изпълни ангажимента си за достигане на двата процента разходи за отбрана до 2024 г., предаде Ройтерс. Френският президент заяви още, че обсъжданията по време на срещата на върха на НАТО са били премерени и в дух на уважение, въпреки критичните публикации в Туитър на президента на САЩ Доналд Тръмп преди и по време на форума.", "date": "2018.07.12", "title": "Макрон: НАТО е с много по-силни позиции след срещата в Брюксел"}
{"url": "https://www.24chasa.bg/novini/article/6959194", "text": "ОДМВР  Бургас издирва 41-годишната полска туристка Александра Барбара Фулара,  която в 17.43 ч. на 30.06.т.г. напуска хотел “Иконгнито“ в Поморие, където била на почивка със семейството си и до момента е в неизвестност . Това съобщиха от полицията до медиите в Бургас току що. В прессъобщението се казва още, че жената е на видима възраст 40-45 г., пълно телосложение, височина около 160 – 162 см., чуплива светло-кестенява коса, бяло лице, с кафяви очи. Има татуировка на гърба от дясната страна на плешката под формата на жена със свити колене с големи криле и около нея няколко пеперуди, една от които е голяма. По време на изчезването Александра Фулара е била облечена с къса рокля на бели и сини цветя на черен фон, дълга до коленете. ОДМВР - Бургас призовава гражданите, разполагащи с някаква информация относно местонахождението на полска туристка Александра Барбара Фулара да съобщят незабавно на тел. 112 или в най-близкото поделение на МВР. . 16-годишният й син също тренирал.", "date": "2018.07.12", "title": "МВР официално издирва изчезналата полякиня - има татуировка на рамото"}
{"url": "https://www.24chasa.bg/novini/article/6959218", "text": "Изясняването на здравноосигурителните права е сред най-търсените услуги в офиса на НАП в Хасково, съобщиха от там. През лятото и в края на годината се наблюдава допълнително нарастване на интереса към тях заради завърнали се за отпуск и почивка работещи в чужбина българи, уточниха от офиса. По негови данни 12 000 души в Хасковска област са уточнили статуса си за осигуряването за здраве от началото на годината досега. По този повод от офиса на НАП напомнят, че проверката на здравния статус и на дължими вноски за здравно осигуряване са възможни също така с персоналния идентификационен код /ПИК/ и на националния телефон на Агенцията. През тази година са били издадени 3000 нови ПИК на жители на областта. Обслужените клиенти в офиса на НАП в Хасково са 47 400 за това полугодие. Близо 11 000 от тях са дошли, за да подадат декларации за дължими данъци или осигуровки, а 10 700 - да получат удостоверения и да уточнят публични задължения към бюджета, според съобщението на НАП-Хасково.", "date": "2018.07.12", "title": "Над 47 000 са обслужените клиенти в офиса на НАП в Хасково"}
{"url": "https://www.24chasa.bg/novini/article/6958686", "text": "15% от населението на възраст 20-65 години разполага с кредитна карта, като делът на небанковите от всички кредитни карти е 10%. Водещи позиции има Бяла Карта с над половината от издадените небанкови кредитни карти. Пазарът на кредитни карти остава ненаситен, но клиентският профил на потребителите е разнообразен както като демография, така и като начин на употреба на продукта. Небанковата кредитна карта е сравнително нов продукт, но навлизането й на пазара променя профила на типичния клиент на кредитната карта, тъй като гъвкавите условия за одобрение дават възможност на по-широк кръг от клиенти да използват продукта. Ако при банковите кредитни карти преобладават хората с висше образование (41%) и личен доход над средния, то при клиентите на небанковия продукт има превес на хора със средно образование (67%) и доход на средните и малко под средните за страната нива. Прави впечатление, че 7% от клиентите на небанковия продукт са хора със свободни професии. Според вътрешния анализ на Бяла Карта този клиентски сегмент използва картата си освен за обичайните цели, и за подпомагане на бизнес дейността си. Проучването показва, че както банковите, така и небанковите кредитни карти се използват за приблизително едни и същи цели. Най-голям е делът на ежедневните нужди: хранителните стоки (16% за небанковите и 24% за банковите карти) и плащане на месечни сметки (14% за небанковите и 18% за банковите). Картите се използват и за по-големи покупки като бяла и черна техника (14% и за двата сегмента), покриване на разходи за почивка (16 и за двата сегмента), както и за покупки на дрехи и обувки, зареждане на гориво, за забавления. “Употребата на кредитни карти в целия свят, както и в рамките на Европа варира значително и се обуславя от набор от фактори, сред които културни, социални и икономически”, уточнява Александра Калчева, Маркетинг Мениджър на Аксес Файнанс ООД. „В нашето проучване над половината от населението твърди, че доходите му едва стигат да се покрият разходите за месеца и не може да спестява. Това е един от факторите, който обуславя използването на кредитната карта като вариант за финансиране на всекидневни разходи, което е характерен начин за използване на този продукт не само у нас.” Средният отпускан лимит на небанковите кредитни карти е в рамките на 1200 лева. При банковите карти този лимит е с около 500 лева по-висок. Спрямо спецификите на нуждите си, различните потребители виждат и допълнителни ползи от продукта: за най-младите потребители (20-29 годишни)– пазаруването онлайн, за хората с над средните доходи – удобството на кредитната карта при пътуване в чужбина. 62% от анкетираните изтъкват като основно предимство на кредитната карта възможността винаги да имат финансови средства на разположение. „ Наблюденията на клиентската ни база показват все по-разнообразен профил на клиентите, които използват продукта, както и подобряване на културата на използване на кредитна карта и по-добро познаване на принципа на погасяване на вноските по нея“, допълва Маркетинг мениджърът на Аксес Файнанс ООД, „България е една от страните с нисък дял на ползватели на кредитни карти в Европа, пазарът има потенциал за развитие. С развитието на пазара употребата на кредитни карти също ще се развива и разнообразява. Проучването е представително за населението на страната на възраст 20-65 години и е проведено от GFK сред 1500 души през април 2018 г. по поръчка на Аксес Файнанс ООД, институцията предлагаща финансовия продукт Бяла Карта.", "date": "2018.07.12", "title": "Всяка десета кредитна карта вече е небанкова"}
{"url": "https://www.24chasa.bg/novini/article/6959238", "text": "59-годишният затворник Младен Младенов вече се издирва от МВР със снимката си. В сряда той напуснал болницата, където се лекувал, и не се завърнал. Сигналът в полицията е от 20,30 ч. вечерта. Гражданите, които разполагат с информация за местонахождението му, могат да сигнализират в дежурната част на ОДМВР – Пловдив на телефони 032/632210 и 032/932323, в най-близкото районно полицейско управление или на тел. 112.", "date": "2018.07.12", "title": "Вижте избягалия от пловдивска болница затворник (Снимка)"}
{"url": "https://www.24chasa.bg/novini/article/6959243", "text": "Автомобил изгоря на пътя Симитли - Банско, предаде NOVA. Инцидентът е станал малко преди 15:45ч.. В автомобила е пътувало семейство с две деца. За щастие няма пострадали.                                                                                                                                                                                                                                                                                                                       ", "date": "2018.07.12", "title": "Кола изгоря на пътя между Симитли и Банско"}
{"url": "https://www.24chasa.bg/novini/article/6959216", "text": "Пощенска банка бе отличена за най-добрата банка в банкирането на дребно в България за 2018 г. от престижния конкурс World Finance Banking Awards 2018 на World Finance Magazine. Това е единствената финансова институция от България, която получава отличие в тази категория от старта на наградите през 2010 г. Признанието е за постигнатите високи резултати от банката, благодарение на иновативния ѝ и устойчив модел на банкиране на дребно, разработените модерни продукти и услуги, широката клонова мрежа от удобни офиси в цялата страна и дългосрочната стратегия за развитие. През 2017 г. Пощенска банка постига високи резултати във всички сектори на своята дейност и отчита една изключително успешна година. Ръстът в продажбите на жилищни и потребителски кредити е над 50%, като кредитният ѝ портфейл за миналата година се повишава със 110 млн. лв. Увеличение от 78% има и при новите регистрации за интернет банкирането e-Postbank. Това спомага банката да реализира рекордна печалба от 136 млн. лв. От началото на тази година финансовата институция запазва отличните си резултати и отчита ръст от 37% в кредитирането на граждани и домакинства. Според световното издание банките, които имат най-доброто бъдеще, са тези, които могат да се възползват от иновациите, без да пренебрегват основните си услуги. Именно те са и носителите на отличията във водещия световен конкурс. Определят се след гласуване на читателите на списанието и след задълбочен анализ, като покриват различни критерии, сред които въведени иновации, постижения и стратегия за развитие. Носителите на тазгодишните награди в различните категории на конкурса са банки, които успешно използват новите технологии, за да направят услугите си още по-удобни за потребителите. „Един от основните ни приоритети в Пощенска банка е да сме партньори на гражданите и фирмите в България и затова тази награда е изключително ценна за нас. Тя е доказателство, че се развиваме в правилната посока, запазвайки доверието на своите клиенти и предоставяйки им услугите и продуктите, от които имат нужда, за да реализират своите планове. Залагаме на различни дигитални решения, но ще продължим да развиваме и клоновата си мрежа. Дългосрочната ни стратегия остава непроменена - да бъдем банката, дългосрочен финансов партньор на своите клиенти“, коментират от Пощенска банка. Финансовата институция продължава да предлага модерни банкови продукти и услуги, които са без аналог на пазара, даващи добавена стойност на клиентите. Те са част от дългосрочната ѝ стратегия за развитие на дигитални решения и иновативни канали на банкиране за удобство на потребителите. През 2017 г. Пощенска банка инвестира в изцяло нов подбранд за експресно потребителско кредитиране „Моменто“ и собствен проект за дигитализация на процесите и услугите в банката. Освен новите продукти, сред които кредитна програма „Повече днес“, с която клиентите могат да увеличат разполагаемия си доход с до 50%, банката предлага и редица други предимства - възможност за допълнителни отстъпки, парични бонуси чрез иновативната сметка за заплата „Супер сметк@”, преводи на Western Union директно на нейни банкомати, мобилни банкови експерти, които консултират клиентите в предварително заявено време и на място. Пощенска банка е член на Юробанк Груп, като от 2010 г. досега Групата многократно е печелила награди в категорията „Най-добра банка в частното банкиране“ и в категорията „Най-добра банка в банкирането на дребно“ от World Finance Magazine.  е тримесечно печатно и онлайн списание, което осигурява цялостен обхват и анализ на финансовата индустрия, международния бизнес и световната икономика от 2014 г. насам. Списанието, издавано от компанията World News Media в Лондон, е насочено към аудитория от професионалисти в областта на финансите, корпоративни и частни инвеститори, като обхваща широк спектър от теми за банковото и застрахователното управление.", "date": "2018.07.12", "title": "World Finance Magazine: Пощенска банка е най-добрата банка в банкирането на дребно в България за 2018 г."}
{"url": "https://www.24chasa.bg/novini/article/6959247", "text": "26-годишният Пенчо Ненов, който преди 2 дни уби баща си - също Пенчо, в столичния кв. \"Лозенец\", ще бъде настанен за 30 дни в прихиатричната клиника към затвора в Ловеч. Там ще проверяват дали мъжът може да носи наказателна отговорност, реши Софийският градски съд. Ненов бил шизофреник от 10 години. До скоро пиел редовно хапчетата си, но отскоро спрял, разказа след заседанието адвокатката му. Пушел и марихуана. В залата днес е била и майка му.", "date": "2018.07.12", "title": "Ще изследват в затвора в Ловеч шизофреника, убил баща си в София"}
{"url": "https://www.24chasa.bg/novini/article/6959317", "text": "Председателят на Народното събрание Цвета Караянчева връчи в пленарната зала на парламента почетни грамоти на доброволците, участвали в Парламентарното измерение на първото Българско председателство на Съвета на ЕС, съобщиха от пресцентъра на НС.  28 младежи бяха удостоени с грамотите за активната им доброволческа дейност и принос в организацията и провеждането на Председателството. Председателят на парламента благодари от името на народните представители за помощта и отбеляза, че без нея страната ни нямаше да се представи толкова добре и да постигне, и по оценка на нашите партньори, такъв успех. България вече е друга, тя показа, че може да бъде лидер и водеща сила на Балканите, подчерта Цвета Караянчева. Председателят на Народното събрание посочи, че младите хора са работили с българските и европейските институции, с администрацията и в рамките на шест месеца са придобили ценен опит, който могат да приложат в бъдещата си професионална реализация. Доброволците получиха и почетни плакети на Народното събрание.", "date": "2018.07.12", "title": "Караянчева награди доброволци, помагали по време на председателството (Снимки)"}
{"url": "https://www.24chasa.bg/novini/article/6959327", "text": "\"Софийска вода ще вложи тази година близо 14 млн.лева за отвеждането на отпадъчните води и за изграждане и рехабилитация на канализационната мрежа, съобщи пресцентърът на компанията. Това са близо 2 млн. лева повече от средствата за тази цел през 2017 г., и с 4 млн. лева повече от тези, дадени през 2016 г. , пише в съобщението. Софийска вода поддържа близо 1700 км канализационна мрежа и още 4000 км водопровод. Едни от най-важните инфраструктурни проекти през тази година са изграждането на канализация в кв.\"Симеоново\", в кв.\"Орландовци\" и започналата реконструкция на канал по ул.\"Граф Игнатиев\" и на пл. \"П.Славейков\". Много средства са предвидени и за реконструкция на канализация и водопровод в \"Красно село\", в \"Бенковски\", както и в други квартали на София. Изграждането на канализационната мрежа става с активното сътрудничество на Столична община. Съгласно допълнителното споразумение с нея са договорени допълнителните инвестиции от над 4 400 000 лева, посочват от компанията. Екипите на \"Софийска вода\" ежедневно извършват профилактика на канализационната мрежа, а графикът се изготвя въз основа на критичността на съоръженията. Редовно се прави обследване чрез комплексни практики, доказани по света, като видео заснемане чрез роботи - камери, ръчни камери, чрез изграждане на компютърен хидравличен канализационен модел и др. в ниските райони, където наклоните на мрежата са малки и се натрупват наноси, честотата на превантивните дейности е завишена, за да се избегне риск от наводнения. Организацията на нашата дейност основно залага на превантивната дейност, така че канализацията да е почистена и подготвена за лошо време и проливни дъждове. зА откриване на проблемни участъци в тръбите създадохме и специален \"Екип за физическо обследване, коментира Станислав Станев, директор \"Експлоатация и поддръжка\" на\"Софийска вода\". Всъщност това е единственият подобен екип в България, който на живо обхожда канализацията отвътре и неслучайно е наречен \"нинджите\". Екипът за обследване на големи колектори проверява и заснема в реално време и по този начин предотвратява бъдещи сериозни пропадания, включително на главни булеварди с интензивен трафик. Професионалистите са преминали специализирано обучение и са оборудвани със специално защитно облекло, тъй като в каналите работят във взривоопасна среда, и има риск от наличие на опасни газове. При придвижванията в канали има още една специфика - ако нормално човек се придвижва с 3-5 км/ч, в каналите това става много по-бавно, със скорост до 500 м/ч. Канализацията се почиства и със специализирана техника. Най-новата придобивка на екипа е каналопочистваща машина МАН на стойност близо едни милион лева без ДДС. \"СОфийска вода\" Разполага с техника и оборудване за почистване на системата, като освен11-те каналопочистващи машини, има и багери, камери, самосвали и други, на обща стойност близо 6 млн. лева.", "date": "2018.07.12", "title": "\"Софийска вода\" влага близо 14 млн. лева в ремонт на канализационната мрежа"}
{"url": "https://www.24chasa.bg/novini/article/6959331", "text": "Във връзка строителството на третия диаметър на столичното метро се въвежда промяна в организацията на движение в участък от бул. \"Пенчо Славейков\". Това съобщиха от пресцентъра на Столичната община, цитирани от БТА. От 16 юли до 16 септември се забранява влизането на пътни превозни средства по бул. \"Пенчо Славейков\" при кръстовището с ул. \"Свети Георги Софийски\". Движението ще се извършва двупосочно по ул. \"Свети Георги Софийски\" и между бул.\"Пенчо Славейков\" и ул.\"Константин Иречек\" и по съществуващата пътна връзка. Въведена е и забрана за движение по южната половина от пътното платно на ул.\"Свети Георги Софийски\" в участък от около 50 м преди бул.\"Пенчо Славейков\" и по южната половина от пътното платно на бул.\"Прага\" в участък от около 20 м след бул.\"Пенчо Славейков\". Движението ще се извършва двупосочно в по една пътна лента по северната половина от пътното платно по ул. \"Свети Георги Софийски\" и по бул. \"Прага\" в същия участък. Забрана има за движение и по крайните две пътни ленти от източната страна на пътното платно на бул.\"Пенчо Славейков\" между ул. \"Разслатица\" и съществуващата временна пътна връзка. От 4.30 часа на 16 юли до 24.00 часа на 16 септември се възстановява маршрутът на автобусна линия 604 в посока гара \"Искър\" по бул. \"Пенчо Славейков\" надясно по ул. \"Свети Георги Софийски\", наляво по бул. \"Акад. Иван Евстатиев Гешов\", наляво по бул. \"България\" по маршрута си. Променя се маршрутът на автобусна линия 72 в посока хотел \"Плиска\", която ще се движи по ул. \"Свети Георги Софийски\" надясно по съществуващата пътна връзка, надясно по бул. Пенчо Славейков\" и по маршрута си. В посока Западен парк автобусите от линия 72 ще се движат по бул. \"Пенчо Славейков\", наляво по съществуващата пътна връзка , наляво по ул. \"Свети Георги Софийски и по маршрута си. Тролейбусите от линии 2, 8 и 9 ще се движат по ул. \"Свети Георги Софийски\" към бул. \"Прага\" и от там към ул. \"Свети Георги Софийски\".", "date": "2018.07.12", "title": "Временно затварят за движение участък от столичния булевард \"Пенчо Славейков\""}
{"url": "https://www.24chasa.bg/novini/article/6959333", "text": "Срещата на върха на НАТО днес беше много искрена, коментира вицепремиерът Екатерина Захариева пред български журналисти в Брюксел, предаде БТА. Днес имаше наистина леко извънредна ситуация. В крайна сметка обаче съюзниците след днешната среща излизат с потвърждение на ангажиментите, които сме поели още в Уелс, с това, че трябва да споделяме и да носим обща отговорност за сигурността на всеки от съюзниците. Ангажиментите за два процента за отбрана от БВП трябва да се изпълнят от всеки от нас. България има план, утвърден от Народното събрание и бих казала, че стои доста добре на фона на някои от другите съюзници като процент от разходите за отбрана от БВП, добави Захариева. Тя поясни в отговор на въпрос, че целта остава достигането на два процента до 2024 година. Всички се обединихме, че процентът е много важен, но много по-важно е как ефективно ще изразходваме тези средства. Решенията са и за създаване на способности, и за участие в мисии. Голяма част от държавите посочиха, че участието в Афганистан е отговорност и към сигурността на САЩ, и съпричастност от страна на европейските партньори. Имахме много откровен и искрен разговор. Мога да кажа, че излязохме по-силни и по-обединени след този разговор, обобщи Захариева. Вицепремиерът Красимир Каракачанов каза, че президентът на САЩ Доналд Тръмп е направил днешното заседание много интересно. Разсъни залата със сутрешното си изказване, добави той. Всички сме заинтересувани НАТО да има сериозни възможности да си изпълнява задълженията, тази тема не касаеше нас, поясни Каракачанов с уточнението, че нашата страна има одобрен план за изпълнение на целите за разходи за отбрана. Основният въпрос, по който трябва да бъде поздравено българското правителство, е поканата към Македония (за преговори за членство в НАТО - бел. кор.). Именно с договора, изработен от министерството на външните работи и подписан на 1 август миналата година, се даде тласък за това днес Македония да има покана, това е успех преди всичко за българската балканска политика, коментира Каракачанов.", "date": "2018.07.12", "title": "Захариева: Срещата на върха на НАТО днес беше много искрена"}
{"url": "https://www.24chasa.bg/novini/article/6959329", "text": "Общински съветник от сръбския град Ужице почина вследствие на ужилване от стършел, предаде ТАСС. Националната телевизия съобщи, че 40-годишният Владан Макович, съветник от управляващата Сръбска прогресивна партия, веднага след ужилването е потърсил медицинска помощ, но лекарите не са успели да го спасят, предава БТА.  Всяка година на Балканите от ухапвания на стършел умират по няколко души. Лекарите твърдят, че стършелите по принцип не са опасни, а смъртните случаи са свързани анафилактичния шок, който предизвиква тяхната отрова. Смята се, че опасни могат да бъдат няколко ужилвания наведнъж или ухапване по шията, което води до задушаване.", "date": "2018.07.12", "title": "Общински съветник в Сърбия почина, след като го ужили стършел"}
{"url": "https://www.24chasa.bg/novini/article/6959340", "text": "Турската лира достигна рекордно ниски нива.Курсът падна до 4.97 за един долар - съвсем близо до психологическата граница от 5 към едно. Причината са изказвания на Ердоган, които притесняват инвеститорите. Президентът обяви високите лихви за \"майката и бащата на всичко зло\", предава NOVA.  Според експерти, захранваната от кредити турска икономика, прегрява. И централната банка трябва да въведе по-високи лихви, за да контролира инфлацията. Но независимостта на банката е под въпрос. Опасенията са, че Ердоган може да накара финансистите да действат нерационално. От началото на 2018-та турската лира е загубила 22 процента от стойността си.", "date": "2018.07.12", "title": "Изказванията на Ердоган свалиха курса на лирата"}
{"url": "https://www.24chasa.bg/novini/article/6959349", "text": "Опозиционната ВМРО-ДПМНЕ ще гласува за Декларацията за подкрепа на процеса на присъединяване на Република Македония към НАТО, която парламентарната комисия за отбрана и сигурност ще предложи на парламента, предаде агенция МИА, цитирана от БТА. \"Бих искал да подчертая, че тази декларация не е нещо ново. Такива декларации и резолюции, с които се подкрепя влизането на Република Македония в ЕС и НАТО са приемани винаги с консенсус от всички политически партии като надпартиен документ. ВМРО-ДПМНЕ винаги ги е подкрепяла, подкрепя ги и ще ги подкрепя в бъдеще\", каза депутатът Драган Данев от ВМРО-ДПМНЕ. Той напомни, че първата декларация за влизане на Република Македония в НАТО е внесена през 1993 г. от ВМРО-ДПМНЕ и гласувана с консенсус от всички политически партии в македонския парламент по онова време.", "date": "2018.07.12", "title": "Македонската опозиция ще гласува за Декларацията за присъединяване към НАТО"}
{"url": "https://www.24chasa.bg/novini/article/6959355", "text": "Британската министър-председателка Тереза Мей увери днес, че нейните предложения за Брекзит \"отговарят на вота на британците\", след съмнението, изразено от президента на САЩ, предаде Франс прес. \"Това, което правим, е в отговор на вота на британския народ. Това правим чрез нашите предложения\", подчерта Мей след срещата на върха на НАТО в Брюксел. Правителството на Мей, заплашено от вероятен бунт в собствената й партия, представи днес в парламента предложенията си за търговски отношения с ЕС след излизането си от общността, очаквани отдавна от Брюксел и предизвикали оставките на министъра на външните работи и на министъра за Брекзит, предаде Франс прес. По-рано днес на пресконференция в Брюксел президентът на САЩ Доналд Тръмп каза, че се съмнява, че предложенията на Мей отговарят на това, за което британците са гласували на референдума през юни 2016 г. \"Хората гласуваха за скъсване (на връзките на Великобритания с ЕС), заяви Тръмп. \"Предполагам, че ще направят това, но може би ще поемат по друг път. Не зная дали (британците) гласуваха за това\", изтъкна американският президент. \"В Обединеното кралство ме харесват много. Мисля, че са съгласни с мен за имиграцията\", продължи Тръмп и отбеляза, че \"затова се е стигнало до Брекзит\". Тръмп каза още, че ЕС трябва да обърне \"голямо внимание\" на имиграцията, която според него \"надделява в Европа\". \"Имиграцията е нещо много важно и днес казах на Европейския съюз, че би трябвало да й обърнат голямо внимание, защото имиграцията надделява в Европа... Казах им го силно и ясно\", натърти Тръмп. Британското правителство оповести подробен план за \"принципен, прагматичен и амбициозен\" Брекзит, който се очаква да се сблъска с вероятен отпор на ЕС, предаде Асошиейтед прес. Дългоочакваният документ цели да остави Великобритания в свободния пазар на общността за стоки, при по-хлабави отношения що се отнася до услугите. Планът обаче разгневи застъпниците на твърдия Брекзит в Консервативната партия на Мей, според които той ще ограничи свободата на Великобритания да сключва нови търговски договори по света. Новоназначеният външен министър Доминик Рааб каза, че планът призовава за \"иновативно и безпрецедентно икономическо партньорство\" между Великобритания и ЕС. В уводните думи на спорния документ, който предлага създаване на нов митнически съюз с блока на 27-е, Мей изтъква, че постигането на споразумение с Брюксел изисква \"прагматизъм и компромиси от всяка от страните\".", "date": "2018.07.12", "title": "Британското правителство представи \"Бялата книга\" за Брекзит"}
{"url": "https://www.24chasa.bg/novini/article/6959371", "text": "Президентът на Косово Хашим Тачи промени предишната си позиция, че няма червени линии в търсенето на решение на споровете със Сърбия и заяви днес, че Косово има свои условия в заключителната фаза на диалога с Белград, предаде агенция МИА, цитирана от БТА. Процесът /на преговори с Белград/ трябва да завърши с исторически договор, договор, който ще бъде задължителен и за двете стани и чийто окончателен резултат ще бъде признаването на Косово от страна на Сърбия, каза той. \"За косовската страна има ясна червена линия - този процес трябва да завърши с окончателен, исторически договор, с признаване от страна на Сърбия на косовската държава. Всеки друг договор няма стойност. Следователно договорът ще бъде окончателен и ще има взаимно признаване\", заяви Тачи. Той потвърди, че следващият кръг от диалога със Сърбия ще се състои на 18 юли в Брюксел, където той ще се срещне със сръбския си колега Александър Вучич.", "date": "2018.07.12", "title": "Хашим Тачи: Косово има червени линии в преговорите със Сърбия"}
{"url": "https://www.24chasa.bg/novini/article/6959367", "text": "Бившият държавен секретар на САЩ Джон Кери обвини президента Доналд Тръмп, че руши репутацията на страната в света. Вестник \"Вашингтон пост\" цитира изявление на Кери, публикувано от самия него в Туитър, в което той оценява като \"странно\" и \"контрапродуктивно\" поведението на Тръмп преди началото на срещата на върха на НАТО, когато на закуска в Брюксел той нарече Германия \"пленник на Русия\", защото получавала голяма част от енергийните си ресурси от Москва, а освен това продължи да хока съюзниците в алианса, че харчат твърде малко за отбрана. В необичайно остър тон за бивш шеф на американската дипломация Кери подчертава, че такова поведение на президента е \"жалко, деструктивно и противоречащо на фактическите интереси на САЩ\", предава БТА.  \"Президентът Тръмп прави от нашите приятели противници, а превръща нашия противник, който атакува американската демокрация в ухажван съюзник. Защо?\", пита риторично Кери в навечерието на срещата между лидерите на САЩ и Русия в Хелзинки. Според него поведението на Тръмп в Брюксел \"не беше поведение на силен, принципен и мъдър лидер\".", "date": "2018.07.12", "title": "Джон Кери: Тръмп превръща приятелите ни в противници, а противника ни - в съюзник"}
{"url": "https://www.24chasa.bg/novini/article/6959379", "text": "Италианският министър-председател Джузепе Конте каза днес, че не е обещавал да увеличи разходите на Италия за отбрана, след като американският президент Доналд Тръмп заяви, че е получил уверения от съюзниците от НАТО за повишаване на военните разходи, предаде Ройтерс, цитирана от БТА. \"Италия наследи ангажименти за разходи в НАТО, ангажименти, които не сме променяли, затова няма да има увеличение\", каза Конте пред репортери след срещата на върха на НАТО в Брюксел. \"Що се отнася до нас, днес не сме решавали да предложим по-голям принос, в сравнение с това, което беше решено преди време\", допълни той. В момента Италия изразходва около 1 процент от годишния си БВП за отбрана, докато от членовете на НАТО се очаква да заделят по 2 процента от БВП за тази цел. Конте каза също така, че би предложил на партньорите от ЕС разходите за отбрана да бъдат изключени от изчисленията на бюджетния дефицит.", "date": "2018.07.12", "title": "Италианският премиер: Не сме обещавали да увеличим разходите си за отбрана"}
{"url": "https://www.24chasa.bg/novini/article/6957972", "text": "Куп доказателства за външна намеса продължават да излизат 2 месеца след палежа на склада на “Аванти” в София въпреки удобната за всички версия за инцидентно самозапалване на обекта, показа проверка на “24 часа”. Разлята запалителна течност, която е подпалена, за да обхване по-голяма част от склада, заложени взривни устройства с часовников механизъм, чуждо присъствие в рамките на обекта са все възможни хипотези за извършено престъпление, което продължава да се разследва. 4 май, 20,00 ч. На 112 се получава сигнал за пожар в склад на бул. “Никола Мушанов” 120 в столичния кв. “Красна поляна”. Халето е над 2 дка. Наемател е търговската верига “Аванти”, която в последните 8 г. навлиза агресивно на пазара, като налага ниски цени в търговските си обекти и печели от големия оборот. В склада има тонове захарни изделия, цигари, кафе, алкохол и много други за над 4 млн. лв. Една от версиите в началото е за застрахователна измама или прикриване на оборот. Оказва се обаче, че застраховката за стоката е само за половината от стойността на наличната в склада.  “Аз така предложих на полицията - да започнат с мен и да ме разпитат на детектор на лъжата”, посреща ни на нож Татяна Попова, собственик на “Аванти”. После тя сама предлага да огледаме опожарения обект. Оказва се, че “Аванти” е наемател на склада, а собственик на терена и построеното хале върху него е друга фирма, която прави отделна застраховка за собствеността си. Още тогава е ясно, че става дума за планиран умишлен палеж. Огънят изпепелява всичко само за минути. 2 месеца след огромния пожар разследването продължава, но още няма обвиняеми като извършител и поръчител на престъплението. Не е готова и пожаро-техническата експертиза, която трябва да покаже как е възникнал пожарът. Проверка на “24 часа” по случая показа странни и мистериозни факти преди, по време на и след пожара, който е без прецедент в подобен обект като мащаби и щети.  Камерите “ослепяват” минути преди избухването на пламъците Около 15 мин преди първия сигнал за пожара охранителните камери от задната част на халето изгасват. Тогава, около 19,45, когато обектът вече е затворен, е и първата аларма от датчиците в склада. Пазачът, който наблюдава екраните от будка до входа на двора, звъни в централата на охранителната фирма. Идва патрул. Оглеждат главния вход на обекта, но не влизат вътре, нито минават от задната страна между склада и оградата, която го дели със съседния обект. Патрулът на охранителната фирма си тръгва. В 19,56 обаче датчиците от склада отново алармират за проблем. Идва втора кола на СОТ-а. Вече е ясно, че складът гори. Звънят на 112 за пожар. Един от тях вдига телефона си, за да прави клип, още преди огнеборците да се появят. На кадрите ясно се вижда, че гъст дим и огън излизат от задната част на огромния склад, която гледа на запад.  Пожарникарите пристигат на място след минути. Насочват усилията си в предната част на склада. Вече всичко е в гъст дим. Режат с флексове вратите на халето и започват да гасят в частта от склада, която е на противоположната страна от мястото, където първо излизат пламъците. Още преди огнеборците да пристигнат, се чуват няколко експлозии отвътре. Не е ясно дали са от взривни материали, които все още неизвестният злосторник е поставил вътре, или са от бутилките с газирани безлкохолни напитки или шишетата с алкохол, повечето от които са оцелели след стихията, но са негодни за консумация и продажба. Как огънят се разпространява из целия склад за броени минути, също остава загадка Стоката в склада не е от лесногоримите - шоколад, дъвки, бира, цигари. Както във всеки склад различните продукти са в отделни сектори и се съхраняват на метални стелажи. Според присъствали на огледа, както и очевидци на стихията, пламъците са обхванали целия склад за минути. Халето е преградено с метална стена, която го разделя на две половини, напълно независими една от друга. Унищожителната стихия обаче е обхванала и двете въпреки липсата на връзка. Според експерти, ако огнището е било само едно, пожарникарите биха се справили бързо, като се насочат към него. Когато те пристигат 10 минути след сигнала, вече всичко е в пламъци. На място в специално помещение в стената все още стоят непокътнати туби с масла за мотокарите, които са подреждали палетата със стока. Над тях е елтаблото с бушоните за захранването. Нито един не е реагирал по време на пожара, което изключва възможността за късо съединение. Огънят се разпростира в склада за минути, но 16 екипа на пожарната гасят 9 часа - до 5 сутринта на следващия ден. След това гледката е апокалиптична. Започва разследване, което се ръководи от Софийската градска прокуратура. Най-важната експертиза, пожаро-техническата, още не е готова. Неофициално се говори, че след стихията не са останали годни следи от запалителна течност и взривни вещества.  Странни дупки по конструкцията и оградата Наемателката Татяна Попова, чиято стока за 4 млн. лв. е унищожена, и нейни служители оглеждат няколко пъти щетите по сградата. И откриват дупка в металната конструкция в задната част на постройката - там, където започва първото огнище на пожара и където камерите ослепяват минути преди избухването на пожара. Тя очевидно не е направена от пожарникарите. За да влязат в склада, огнеборците режат вратите с флекс. Странният процеп не е направен с флекс - ламарината е огъната при сглобката между две отделни парчета. Дупката е достатъчна, за да се промъкне вътре човек. За проникване с взлом говори и още едно нарушение в конструкцията, този път на оградата. Тя е от метал, а най-отгоре има три реда бодлива тел. Най-долният ред от телта е повдигнат и поставен на държача на втория по такъв начин, че да се образува дупка за проникване през оградата.  От полицията и прокуратурата не дават официално информация за разследването, което не е приключило. Иззети са записите от камерите на обекта от 18 до 20 ч вечерта, когато е подаден сигналът за пожара. Липсват кадри от двете камери, които гледат към западната част на склада, защото устройствата изгасват минути преди това. Удар от конкуренти, които се целят в пазарния дял на “Аванти” също е възможен вариант за палежа на склада. Така например преди години Татяна Попова се разделила със свой съдружник, който зад гърба играел за друга верига от същия сегмент, макар и много по-малка. Собственикът на тази верига е стар приятел на Александър Захариев, който е представлявал фирмата на майка си при отдаването на изпепеления склад под наем. “Аванти” на Татяна Попова е наемател на склада. Бизнес дамата отказва да назове точната сума на месечния наем. Само посочва, че е петцифрено число. Наемодател е дружеството “Агростройтранс” ЕООД. Фирмата има имоти и печели от рентиерство, показват годишните финансови отчети в Агенцията по вписвания. Собственик е 75-годишната инж. Величка Захариева. Пълномощник по сделките обаче е синът Александър Захариев. Той е на 47 г., участва в акционерни дружества за производство на ток от възобновяеми източници, представител е на производители на електро, и строителна техника за България. “Имотът не е мой и не мога да коментирам”, казва Александър Захариев потърсен от “24 часа”, за да сподели своята версия за палежа. Той уточнява, че е имал делови отношения с Татяна Попова, но не може да помогне с информация. Все пак е сключвал договори за наем като пълномощник на “Агростройтранс” и с други фирми, които обитават бараки в същия двор, където е складът. Проверка на “24 часа” обаче показа, че Александър Захариев е движил делата на “Агростройтранс” с пълномощно от майка си и дори в началото на разследването на палежа са му предлагали да го тестват на детектора на лъжата в Института по психология. В началото отказвал, но след това се съгласил. Резултатът бил противоречив, а изводът - че не разкрива всички данни, които знае за инцидента. Няма и категорични такива, че е замесен. Татяна Попова също отказва да коментира дали е възможно наемодателите да са замесени в схема, за да я изгонят от обекта. Договорът за наем е бил без неустойки за предсрочното му прекратяване. “Не съм в течение на нещата. Имотът е мой, но там имаше наемател”, казва Величка Захариева, която е собственик и управител на “Агростройтранс” ЕООД. Тя не е разпитвана по случая с подпаления склад. Показания е дал само синът , който е действал като пълномощник. Бързо растящата търговска верига прави впечатление на сериозни бизнесмени още през 2012 година, твърдят хора от бранша. Един от тях е водил преговори за придобиването на търговската марка и всички активи. Това се случва след раздялата на Попова със съдружника , показа проверка на “24 часа”. Сделката пропада. Преговорите със същия човек се подновяват и през 2014 г. и дори се стига до споразумение за поверителност, но до окончателен договор отново не се стига. След това се появява и втори мераклия да стане собственик на “Аванти”, но сделката отново пропада. Отказът на Татяна Попова да продаде бизнеса си бързо се разнася в средите на търговците на едро и производителите. Татяна Попова е известна в бизнес средите като коректен платец и работодател до момента, в който я излъжат. Проверка на “24 часа” показа, че само в софийските съдилища се водят десетки дела срещу нейни бивши служители, които са начетени с пари или направо са ги откраднали. Така например месец преди палежа на склада бивша служителка на “Аванти” е осъдена на 1 г. условно в Софийския районен съд. През 2015 г. тя откраднала 6 хил. лв. от обекта на веригата до Южния парк в София и сега трябва да ги върне с лихвите, освен че е призната за виновна. Случаите като този са няколко, а много други пък водят граждански дела, защото според тях са незаконно уволнени. Освен със служителите си собственичката на веригата е активна и във фейсбук. Там тя защитава обществени каузи и често влиза в конфликти с дългогодишни свои приятели, след което късат отношенията си. Една от любимите теми на Попова са църковните имоти, които минават в частни ръце по различни схеми. Самата тя е благодетел на храмове и манастири и публично негодува при всяко съмнение за използване на църквата за печалбарство.", "date": "2018.07.12", "title": "Мистерии около палежа, който изпепели 4 млн. лв. в склада на “Аванти”"}
{"url": "https://www.24chasa.bg/novini/article/6959527", "text": "Британското правителство представи в парламента подробностите за бъдещите отношения между Великобритания и ЕС след Брекзита на заседание, което временно бе прекъснато заради протест на депутатите, предаде Франс прес. Планът, който бе одобрен от кабинета в петък, предизвика оставките на двама министри и подхрани опити за бунт в управляващото мнозинство. Когато министърът на Брекзита Доминик Рааб взе думата в Камарата на общините, за да представи Бялата книга за отношенията с ЕС след Брекзита, депутатите шумно протестираха, че не са получили копия от документа, което принуди председателя на парламента да прекъсне заседанието за няколко минути. След това Доминик Рааб представи плана, който нарече \"новаторски\", предава БТА.  Според тази Бяла книга Лондон иска да се създаде нова зона за свободен обмен на стоки за поддържане на търговия \"без търкания\" от двете страни на Ламанша. Тази зона за свободна търговия има за цел, чрез въвеждането на \"опростена митническа договореност\", да се избегне \"твърда граница между Северна Ирландия и Република Ирландия\". Такава граница е червена линия и за Лондон, и за Брюксел. Секторът на услугите пък ще е предмет на ново споразумение, което ще даде на Великобритания \"свободата да проправи собствения си път в най-важните отрасли на икономиката си\". Правителството обаче признава, че при услугите такова споразумение ще създаде \"повече бариери\" от сегашната ситуация и ще лиши финансовите институции от европейския им паспорт, който им позволява да работят без ограничения на континента. Лондонското Сити заяви, че това е тежък удар за този британски финансов център. Що се отнася до движението на хора, Лондон иска да се създаде \"нова рамка, която съблюдава британския граничен контрол\", като същевременно позволява на гражданите да отиват \"в съответните си страни\". Лондон прави и предложения за партньорство в областта на сигурността. Великобритания е готова да остане член на Европол и Евроюст и да изготви споразумения за координация по въпросите на външната политика и отбраната. Сега разгърнатите \"оперативни способности\" от двете страни на Ламанша ще се запазят. В рамките на срещата на върха на НАТО в Брюксел премиерът Тереза Мей увери, че тези предложения отговарят на вота на британците в подкрепа на Брекзита на референдума от юни 2016 г. Главният преговарящ на ЕС Мишел Барние заяви в Туитър, че се заема с анализа на британските предложения и очаква с нетърпение да преговаря с Лондон следващата седмица.", "date": "2018.07.12", "title": "Британското правителство представи плана си за бъдещите отношения с ЕС след Брекзит"}
{"url": "https://www.24chasa.bg/novini/article/6959593", "text": "Споразумението за новото име на БЮРМ няма да бъде приложено и тази страна никога няма да стане член на НАТО под името Република Северна Македония, заяви днес в Брюксел лидерът на партията Независими гърци Панос Каменос, цитиран от македонските медии. Каменос, чиято партия е коалиционен партньор в гръцкото правителство, смята, че споразумението няма шанс да мине нито в гръцкия парламент, нито на референдума тази есен в Р Македония. \"Могат да събират покани и да се снимат, но нямат шанс да влязат в НАТО, докато използват името Македония\", заяви Каменос, предава БТА.  Запитан кога в Гърция ще има избори, той отговори, че това ще стане на края на четиригодишния мандат на сегашните управляващи. Каменос подчерта, че няма да излезе от правителството на Алексис Ципрас, докато скопският въпрос не влезе в гръцкия парламент.", "date": "2018.07.12", "title": "Панос Каменос: Могат да събират покани, но няма да влязат в НАТО с името Македония"}
{"url": "https://www.24chasa.bg/novini/article/6959594", "text": "Утре - 13 юли, се отварят офертите за строителен надзор при проектирането и строителството на над 6 км от Софийския околовръстен път II-18 в участъка от км 35+260 до км 41+340. Това е отсечката от пътен възел „Цариградско шосе“ до пътен възел „Младост“. Индикативната стойност на обществената поръчка за строителен надзор е 2 091 000 лв. без ДДС, съобщиха от пресцентъра на Агенция \"Пътна инфраструктура\". Началото на проектния участък е при км 35+260, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при км 41+340, където ще се свързва с реконструирания през 2012 г. участък от СОП. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. С реализацията на проекта ще се улесни движението на транзитния трафик и връзката между автомагистралите „Струма” и „Тракия”. Индикативната стойност за изграждането на отсечката е 123 млн. лв. без ДДС. На 29 юни бяха отворени постъпилите осем оферти за изпълнение на строително-монтажните работи.", "date": "2018.07.12", "title": "Утре отварят офертите за строителството на участъка от АМ \"Тракия\" до \"Младост\""}
{"url": "https://www.24chasa.bg/novini/article/6959603", "text": "А1 е първият телеком у нас, който предоставя възможност на своите клиенти да използват превозни документи за градския транспорт в София с помощта на мобилна платформа, разработена от Центъра за градска мобилност (ЦГМ). Платформата дава възможност за безкасово закупуване на дневни и нощни карти за градския транспорт в столицата. А1 ще предостави на абонатите си безплатно първите закупени 1000 дневни и 1000 нощни карти, заявени през телекома. За да се възползват от услугата, A1 потребителите трябва единствено да се регистрират в мобилната платформа на ЦГМ с актуален имейл адрес и парола за достъп, като сумата за съответната карта се начислява към сметката на мобилния телефон. Освен през мобилно устройство картите за градския транспорт ще могат да се закупуват и с помощта на кредитна карта. Клиентът трябва да се регистрира на  . След вход в системата се избира как ще се закупи избраната карта: чрез А1, където се заплаща само цената на избраната карта, а СМС-ът се таксува по абонаментния план или чрез дебитна/кредитна карта. Клиентът получава QR код, който е неговата „карта”. Необходимо е той да се сканира на входа на метрото, за да се получи достъп до перона. За пътуване в наземния транспорт е необходимо да се покаже при проверка на контрольора или на кондуктора, който проверява валидността на картата.", "date": "2018.07.12", "title": "Клиентите на А1 ще могат да ползват \nградския транспорт в София през мобилно устройство"}
{"url": "https://www.24chasa.bg/novini/article/6959602", "text": "Отправените на срещата на върха на НАТО обвинения към Русия са \"недоказани и цинични\", докато алиансът засилва военната си активност в \"спокойните някога региони на Балтика и Северна Европа\". Това заяви днес говорителката на руското външно министерство Мария Захарова, цитирана от ТАСС. По думите й тези опити да се изопачава истината и да се обвинява Русия във всичко са \"непохватни, ужасни и глупави\". НАТО се представя за отбранителен съюз, а активизира покупките на настъпателни оръжия, добави тя. По повод поканата към Македония да започне преговори за членство в пакта Захарова каза, че \"механичното разширяване\" на НАТО не укрепва ничия сигурност, а \"задълбочава разделителните линии и засилва напрежението в Европа\". По думите на говорителката \"форсираното въвличане на Македония в НАТО\" е потвърждение, че политиката на отворени врати на алианса \"се е превърнала в самоцел и инструмент за усвояване на геополитическо пространство\", предаде БТА. На брифинга Мария Захарова обвини Вашингтон, че подстрекава украинските крайни националисти, вместо да съдейства за изпълняването на Минските споразумения за Източна Украйна. Тя направи това изказване по повод интервю на специалния пратеник на Държавния департамент за Украйна Кърт Волкър. В интервюто за германския вестник \"Билд\" от 6 юли Волкър бил видял, по думите й, намеса на Москва в докладите на наблюдателската мисия на ОССЕ в Източна Украйна, съобщи ТАСС.", "date": "2018.07.12", "title": "Захарова: Отправените от НАТО обвинения към Русия са недоказани и цинични"}
{"url": "https://www.24chasa.bg/novini/article/6959609", "text": "Три катастрофи затрудниха движението по автомагистрала \"Тракия\" при 134-тия километър в посока Бургас. Колите се отбиват по източнообходния път към селата Поповица и Плодовитово. При инцидентите няма сериозно пострадали, предаде  . Полицейски екипи са съсредоточени в района. Шофьорите да са внимателни и да карат със съобразена скорост, предупреждават от областната дирекция на МВР в Пловдив.", "date": "2018.07.12", "title": "Три катастрофи затрудниха движението по автомагистрала \"Тракия\""}
{"url": "https://www.24chasa.bg/novini/article/6959655", "text": "Турският парламент избра бившия министър-председател Бинали Йълдъръм за свой председател, предаде Асошиейтед прес. Депутатите в 600-местния Меджлис избраха 62-годишния Йълдъръм с 335 гласа от третия път при гласуването днес, предава БТА.  Турция тази седмица официално премина към президентска система на управление, която премахна поста на министър-председател и концентрира огромни правомощия в ръцете на президента. При новата система президентът ще може да управлява чрез укази, да подготвя бюджета и да налага извънредно положение, напомня АП.", "date": "2018.07.12", "title": "Бинали Йълдъръм стана председател на турския парламент"}
{"url": "https://www.24chasa.bg/novini/article/6959660", "text": "Сръбският президент Александър Вучич ще посети Франция на 17 юли по покана на френския държавен глава Еманюел Макрон, предаде ТАСС. Очаква се двамата президенти да обсъдят особеностите на европейската интеграция на Сърбия и възможностите за задълбочаване на икономическото сътрудничество между двете страни. Анализатори отбелязват, че срещата е планирана в труден за Сърбия момент, когато Белград е подложен на огромен натиск от Брюксел да признае независимостта на бившата си област Косово, предава БТА.  През септември миналата година по време на Общото събрание на ООН Вучич покани Макрон да посети Сърбия. Сръбският президент каза, че Макрон е приел поканата и посещението е било планирано през първото тримесечие на тази година, но то така и не бе осъществено. Сръбските медии посочват, че от 18 години не е имало диалог на високо равнище между Сърбия и Франция. Външнополитическият курс на Сърбия е насочен към членство в Европейския съюз при запазване на приятелските отношения с Русия и Китай и развитие на връзките със САЩ. Белград запазва и военен неутралитет, като отказва членство в НАТО или други военни блокове.", "date": "2018.07.12", "title": "Александър Вучич ще посети колегата си Еманюел Макрон във Франция на 17 юли"}
