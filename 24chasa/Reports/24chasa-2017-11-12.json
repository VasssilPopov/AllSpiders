{"url": "https://www.24chasa.bg/novini/article/6546490", "text": "1 млн. без ДДС е прогнозната стойност за проектирането и изграждането на Единната система за туристическа информация и на Система регистър за настаняване. Това се разбира от обявлението, което е пуснало Министерството на туризма в портала за обществени поръчки. Предвижда се двете системи да са свързани с данъчните, МВР и с всички хотели, така че да може се проследява дали хотелиерите отчитат коректно гостите си и дали плащат туристическия и останалите данъци. Единната система щеше да се изгражда още през 2016 г., но тогава обжалвания спряха процедурата, а по-късно бе създадена агенцията за електронно управление, което е наложило документацията значително да се преработи. Техническата оценка на офертите ще има 70% тежест в крайната оценка, а цената - 30%.", "date": "2017.11.12", "title": "1 млн. лв. ще струва туристическа система"}
{"url": "https://www.24chasa.bg/novini/article/6546647", "text": "Българинът живее по-скъпо през 2017 г. През есента на миналата година цените са били със средно 3% по-ниски отколкото са сега, разказва  . За последната година у нас най-много са се покачили цените в хранителния сектор. Млечните продукти са скочили с 10%, яйцата пък са с 29% по-скъпи и стигат до 40 стотинки за бройка. Може ли да се говори за покачване на инфлацията в този случай? Специалистите успокояват, че няма такава опасност, защото за сметка на храните, други сектори свалят цените. Самолетните билети, туристическият и ресторантьорският бранш поевтиняват. Доходът на Димитър Младенчов от Монтана не се е промени последната година. Цените в магазина обаче са се покачили. „Реално погледнато проблемът не са цените, а проблемът са доходите”, заявява Димитър Младенчов. „Ако вземем яйцата, можем да си обясним този скок на цените с проблема с фипронил. Буквално бяха унищожени милиони яйца в Западна Европа. И тъй като търсенето на този продукт си остава постоянно, кризата формира дефицит. И това се отразява върху цената”, обясни Богомил Николов от Асоциация „Активни потребители”. През 2017 г. портфейлът на българина се изпразва по-лесно, отколкото през изминалите няколко години, сочат анализаторите. „Последните години се радвахме на дефлация, което от гледна точка на потребителите е радостно, т.е. ти можеш със същите пари да си купиш повече неща. Вече не е така. Сега се очаква да минем към инфлация, умерена но инфлация. Това не би било проблем ако доходът расте по-бързо”, обясни Десислава Николова от Институт за пазарна икономика. През 2017 г. средната брутна работна заплата е 1064лв., което е ръст с малко над 11,5% спрямо миналата година. Въпреки това заплатите у нас остават далеч от средните за Европа. До края на годината се очаква цените на основните хранителни продукти да останат на сегашните си нива.", "date": "2017.11.12", "title": "Цените са със средно 3% по-ниски през 2016 г. отколкото сега"}
{"url": "https://www.24chasa.bg/novini/article/6546656", "text": "Десетки българи припечелват пари години наред, като карат рикши на едно от най-туристическите места в Париж – булевард „Шанз Елизе”, разказва  Френските власти обаче откриха нередности и спряха рикшите от движение. През лятото българите на булеварда са над 50. В момента са останали едва седем. Твърдят, че полицията спира от движение рикшите им, защото са български и отказват да си купят френски, които са поне два пъти по-скъпи. Моторите на нашите рикши обаче надвишават позволения капацитет. Оказва се, че мощността на електромоторите надвишава позволените 250 вата. Всеки от българските шофьори твърди, че редовно плаща данъците си във Франция. Оказва се невъзможно обаче да се определи на каква база се изчисляват те. Рикши се карат от българи, румънци, пакистанци и французи.", "date": "2017.11.12", "title": "Френските власти спряха българските рикши по \"Шанз Елизе\""}
{"url": "https://www.24chasa.bg/novini/article/6546425", "text": "Змии са плъзнали в някои от наводнените села в Бургаска област, алармират местни жители. Те все по-често виждали смоци, дълги над 1 метър, по улиците и в дворовете. “Този смок щях да го сгазя на шосето. Прибрах го и ще го нося вкъщи, жената не се страхува”, разказа 70-годишният дядо Иван от село Ливада. Според хора от селото най-вероятно леговищата на влечугите са останали затрупани под тинята и калта в наводнените села. Така змиите не можели да се приберат в тях и в момента търсели нови убежища в дворовете. “Засега не съм получил сигнали за нашествие на змии, може би хората не се оплакват”, каза обаче кметът на община Камено Жельо Вардунски. В тази община имаше четири жертви и тя бе най-тежко пострадалата. В село Черни връх загинаха възрастни мъж и жена му, която се издирваше цяла седмица. Тялото на 67-годишната Стоянка Димитрова бе намерено на 3 км от селото. В Ливада потопът удави възрастна жена, а в Полски извор - 80-годишен дядо. “Селата постепенно се възстановяват след бедствието. В Ливада имаше 20 наводнени къщи, а в Полски извор - 4. Ремонтите вървят, поставят се изолации, шпаклова се. До края на другата седмица ще има готови къщи. Те ще изглеждат дори по-добре отпреди”, сподели кметът на община Камено Жельо Вардунски. Възстановява се и наводненото бургаско село Равнец, което също даде жертва в потопа, а цяла махала бе потопена. “Не съм чул да има змии в селото, хората се успокояват, къщите вече са почистени от калта. Улиците също се ремонтират”, каза кметът на Равнец Христо Колев.", "date": "2017.11.12", "title": "Змии по метър плъзнаха в наводнените бургаски села"}
{"url": "https://www.24chasa.bg/novini/article/6546470", "text": "Руският телевизионен водещ Борис Ноткин беше намерен мъртъв в дома си в Подмосковието, съобщи РИА Новости. Според запознати 75-годишният журналист бил тежко болен от рак. Основната версия е самоубийство с огнестрелно оръжие. “Лента.ру” съобщи, че до тялото на Борис Ноткин е намерено писмо, което потвърждава версията за самоубийство. В него тв водещият пише, че си отива от живота доброволно, тъй като се е изморил от мъките. Руските сили за сигурност водят разследване. В полицията на разпит е извикана съпругата на Ноткин, която се натъкнала на тялото. От телевизията ТВ Център, в която работеше журналистът, потвърдиха за кончината му и изказаха съболезнования. Ноткин е част от екипа на медията от 20 години - от самото основаване на компанията. “Предаването му се радваше на голям успех сред зрителите. Той лесно намираше общ език с гостите си. Всички колеги го обичаха и уважаваха”, заявиха от телевизията.", "date": "2017.11.12", "title": "Руски тв водещ се самоуби"}
{"url": "https://www.24chasa.bg/novini/article/6546677", "text": "“Тези в парламента нито ги гледам, нито ги слушам.” С тези думи в неделя премиерът Бойко Борисов коментира обвиненията на лидерката на социалистите Корнелия Нинова, че е страхливец. Думите на Нинова бяха изречени заради отсъствието на Борисов от парламента при одобряването на новия здравен министър Кирил Ананиев. “Нека г-жа Нинова да покаже нещо, което е съградено по време на нейно управление. А ние строим всеки ден”, допълни Борисов, след като откри обновената зала “Фестивална”, където вече се провеждат и състезания по лека атлетика. “Не съм виждал одитния доклад на ВМА След като толкова рано е бил известен, защо служебното правителство на президента Румен Радев не е махнало генерал Петров от шеф на болницата? Нито съм го виждал, нито пък ми е бил предаван с документите”, отсече премиерът. “И все пак като морален акт той подаде оставка и го сменихме. А в парламента останаха хора, които са свързани с трафика на наркотици, купуването на гласове, и то от затворници, и такива, които наричат българите дебили”, допълни още премиерът. Той веднага бе контриран, че имал също така изказване, че българите са прости. “Това никога не съм го казвал. Това бе на една сбирка, на която хората ми казаха, че като аз им говоря, всичко разбират А при другите - нищо. Тогава отвърнах, че това е, защото всички ни смятат за прости, а те в кавички са по-умни. След това се смяхме доста”, каза още премиерът. Той заплаши да съди репортер на телевизия BiT, ако още веднъж спомене, че е казал, че в България има лош материал. “Имате аудиозапис. Имате всичко. Думата лош не съм я казвал. И това го знаете много добре. Задавате ми въпроса по начин, по който трябва да произведете фалшива новина и да изпълните поръчката”, категоричен бе Бойко Борисов. Той не употребявал епитети, въпреки че го наричали рунтава глава и какво ли не. “Вместо да се радвате на това, което видяхте - нова зала, пълна с деца, се опитвате да ме вкарате в интрига”, завърши премиерът и се качи в автомобила си. Премиерът Бойко Борисов обеща на младите атлети европейско първенство в зала в “Арена Бургас”. “Ще се опитаме да завършим строежа догодина, за да може федерацията да кандидатства. Ще започне и реновирането на стадион “Академик”, който да е само за атлетика”, каза той на откриването на възстановената зала “Фестивална”, която вече носи името “Асикс Арена”. Борисов и министърът на спорта Красен Кралев бяха отличени от европейската федерация по лека атлетика с най-високото отличие на организацията. Плакетите им бяха връчени от първия вицепрезидент на континенталната структура Добромир Карамаринов, който е и президент на родната централа. Той благодари на премиера и министъра, че са спазили мъжката си дума атлетиката да получи отново зала за зимна подготовка. Залата е построена през 1968 г. и от тогава не бе ремонтирана. Бойко Борисов лично покани две от големите имена в спорта - Ивет Лалова и Габриела Петрова да прережат лентата. Тя пък бе държана от младите ни надежди Александра Ничева и Лили Георгиева. “В тази зала се запалих по леката атлетика”, призна Ивет. На откриването бяха още легендата Йорданка Благоева, Ива Пранджева, Теди Наимова, Цветелина Кирилова, всички национали начело с Тихомир Иванов. Иванов вече е напълно възстановен и прави тренировки на Белмекен. Габриела Петрова пък отива в Италия, за да тренира заедно с Ивет Лалова и нейния съпруг Симоне Колио. “Базата на ЦСКА си е на ЦСКА и на никой друг”, отсече Бойко Борисов. “На всичко отгоре отборът им върви доста добре. Видяхте какви резултати има. Каквото зависеше от нас - да осигурим спокойствие, го направихме”, допълни премиерът. Според него ЦСКА навремето е можело да има и четири-пет отбора в елита. “Тогава национали бяха резерви на националите в ЦСКА”, допълни Бойко Борисов. За възстановяването на стадион “Академик” вече има осигурени 4 милиона лева.", "date": "2017.11.12", "title": "Бойко Борисов: Нека Нинова покаже нещо съградено (Обзор)"}
{"url": "https://www.24chasa.bg/novini/article/6546513", "text": "Лидери от цяла Азия се срещнаха с президента на САЩ Доналд Тръмп на галавечеря във филипинската столица, демонстрирайки приятелски отношения в регион, пълен с напрежение, предаде Ройтерс. Филипинският президент Родриго Дутерте зададе сърдечния тон преди двата дни срещи на върха, на които ще бъде домакин, като предложи лидерите да не обсъждат въпроса за Южнокитайско море, въпреки съществуващите различия, предаде БТА. \"Искаме да бъдем приятели, макар че други биха искали да се конфронтираме с Китай и останалия свят по толкова много въпроси\", заяви Дутерте на бизнесконференция, докато самолетите с държавни и правителствени ръководители кацаха в Манила. \"Най-добре е да не засягаме въпроса за Южнокитайско море, никой не може да си позволи да започне война\", добави Дутерте. Няколко часа по-рано, при посещението си във Виетнам, президентът Тръмп предложи да посредничи в спора за Южнокитайско море. Четири страни от Югоизточна Азия и Тайван оспорват китайските претенции към морския път, припомня Ройтерс. С изключение на Тайван всички те ще присъстват на срещата на върха. През следващите два дни Тръмп ще се срещне в Манила с лидери на страни от Източна и Югоизточна Азия. Самата продължителност на обиколката му, която е най-дългото посещение на американски президент в региона от повече от четвърт век, може да покаже, че въпреки политиката му \"Америка на първо място\", Вашингтон остава ангажиран с региона, който Китай смята за свой стратегически приоритет. Лидерите на 10-членната Асоциацията на страните от Югоизточна Азия (АСЕАН), Австралия, Индия, Китай, Нова Зеландия, Русия, Южна Корея и Япония пристигнаха на зрелищната галавечеря, на която ги забавляваха певци и танцьори. Всички мъже носеха кремави традиционни филипински ризи. Поднесено им беше меню от четири ястия от Филипините и цяла Азия. Полицията в Манила прибягна до водни оръдия, за да попречи на стотици протестиращи да достигнат посолството на САЩ преди пристигането на Тръмп. Левите протестиращи носеха лозунги с надписи като \"Отървете се от Тръмп\" и \"Долу американския империализъм\", но бяха спрени от полицаи в екипировка за борба с безредиците, преди да бъдат окъпани със струи от пожарен автомобил. САЩ и бившата им колония са стратегически съюзници от Втората световна война, припомня Ройтерс. Очаква се на срещата на върха Тръмп да укрепи тези отношения, които се обтегнаха поради известните антиамерикански чувства на Дутерте и ентусиазма му за подобряване на отношенията с Китай и Русия. Миналата седмица филипинският президент, известен като \"Тръмп на Изтока\" поради резкия си стил, заяви, че ако американският му колега повдигне въпроса за човешките права, когато се срещнат, ще му каже да млъкне. Над 3900 филипинци бяха убити от полицията при обявената от Дутерте \"война срещу наркотиците\". Критици заявяват, че предполагаемите екзекуции се извършват произволно, което полицията отхвърля. През май обаче Тръмп заяви, че Дутерте върши невероятна работа в борбата с наркотиците, припомня Ройтерс.", "date": "2017.11.12", "title": "Галавечеря прикрива напрежението в Азия в края на обиколката на Тръмп"}
{"url": "https://www.24chasa.bg/novini/article/6546512", "text": "Експерти за четвърти път ще проверяват дали 6-годишен първокласник сам се е блъснал в задницата на джип “Фолксваген Туарег” на бившия кмет на Трън Станислав Николов. След удара момченцето е без далак и с половин черен дроб. За новата експертиза е настоял адвокатът на Николов Георги Манолов, съдът в Трън е удовлетворил желанието му. Бившият градоначалник е подсъдим за катастрофа, при която по непредпазливост причинил тежка и средна телесна повреда на Ивайло Стоянов. На 13 ноември 2015 г. малчуганът минал зад автобус, когато задният ролбар на кметския джип го помел. Николов е шофирал с 25 км/ч, скоростта не му позволила на спре при появата на Ивайло, твърди прокуратурата. Пред магистратите бе разпитан и шофьор на Николов, който разказа, че фаталният „Фолксваген Туарег” бил негов. След катастрофата от джипа няма следа. Дело по случая можеше и да няма. Първоначално трънската прокурорка Бисерка Милушева бе на мнение, че Ивайло сам се е блъснал в колата. След намеса на главния прокурор Сотир Цацаров разследването бе поето от пернишки обвинители и те установиха друго. „На 13 ноември се навършват 2 г. от инцидента. Чакам справедливост за децата на България, те са ни най-скъпи”, каза пред „24 часа” майката на Ивайло Анита Гълъбова. Станислав Николов подаде оставка на 2 юни т.г. Той вече основно се занимава с картофен бизнес. За кмет на Трън бе избрана заместничката му Цветислава Цветкова (ГЕРБ). Местни разказват обаче, че в общината се очаква жената на Николов Милена Савова да заработи като зам.-кмет.", "date": "2017.11.12", "title": "Нова експертиза за блъснато дете от кметски джип"}
{"url": "https://www.24chasa.bg/novini/article/6546595", "text": "Земетресение с магнитуд от 7,6 по скалата на Рихтер е регистрирано на границата между Ирак и Иран, показва справка на официалната интернет страница на Европейския средиземноморски сеизмологичен център. Епицентърът на труса е бил на 204 километра североизточно от иракската столица Багдад и на 108 километра западно от Керманшах, Иран, с дълбочина от 10 километра под земната кора. Към момента няма приведени данни за пострадали, жертви или материални щети.", "date": "2017.11.12", "title": "Земетресение с магнитуд от 7,6 по Рихтер на границата между Ирак и Иран"}
{"url": "https://www.24chasa.bg/novini/article/6546603", "text": "Товарен влак с бежанци беше спрян на влизане в Централна гара-София, съобщи  . В композицията са открити чужденци, които са се качили на покрива на един от вагоните. Спряно е напрежението в мрежата, за да бъдат задържани мигрантите, обясниха от БДЖ. По думите на наш източник става дума за над 50 чужденци. Блокирането на гарата причини закъснения на над 10 пътнически влака с над час. Гарата е пълна с чакащи пътници. .", "date": "2017.11.12", "title": "Спряха товарен влак с 50 бежанци на покрива в София"}
{"url": "https://www.24chasa.bg/novini/article/6546585", "text": "Тежки катастрофи в страна взеха жертви в неделния ден, разказва \"Фокус\" По първоначални данни 15-годишен от село Кирчево, Ловешко, е управлявал лекия автомобил. Поради шофиране с несъобразена скорост, в близост до бензиностанция, неправоспособният водач е изгубил управлението над колата, която се е ударила в крайпътно дърво. От удара той и 16-годишен младеж, пътувал до него, са загинали на място. В тежко състояние в болница е откарана 14-годишна тяхна спътничка. С леки натъртвания е и 17-годишен младеж, също от с. Кирчево. По първоначална информация жената е изгубила контрол над автомобила и се е ударила в насрещно движещ се тежкотоварен автомобил. От удара тя е загинала на място. Движението в района е ограничено и бе въведен обходен маршрут по път III-181 Ковачевци – Железница – Бистрица – София. Пътнотранспортното произшествие е било между два автомобила, при него няма загинали. Заради катастрофата в района водачите трябваше да използват обходен маршрут - от разклон за с. Пъдарево - с. Чубра - с. Славянце - с. Сунгурларе - с. Балабанчево - с. Бероново - път II-48 и обратно.  Инцидентът е станал между два леки автомобила „Ауди” и „Тойота”. По първоначална информация водачът на „Ауди” излиза на път с предимство, където се е движил лекият автомобил „Тойота”. Двамата водачи са с отрицателна проба за употреба на алкохол.  В автомобила са пътували жена и нейното дете. Детето е без наранявания, а жената е с оплаквания за болки в ръката. Две катастрофи с леки автомобили на пътя Банско-Гоце Делчев, до разклона за село Кремен в местността \"Момини кули\", затрудниха движението в посока Гоце Делчев. При тях няма пострадали, но движението в района се регулираше от пътни полицаи.", "date": "2017.11.12", "title": "Черна неделя по пътищата (Обзор)"}
{"url": "https://www.24chasa.bg/novini/article/6546423", "text": "Крадци чупят и плячкосват позлатените декоративни елементи от фасадата на луксозния хотел “Мардан Палас”, построен в турския курорт Анталия през 2009 г. от руския олигарх Телман Исмаилов, съобщи РИА Новости, като се позова на турски медии.  Хотелът спрял да приема резервации през август заради липса на туристи. Заради неплатени сметки токът и водата в “Мардан Палас” били спрени, а персоналът си тръгнал. На поста си останали само няколко охранители, които се надяват някой ден да получат заплатите си. Според турския в. “Милиет” нощем започнали да се появяват крадци, които успели да задигнат най-малко 7 позлатени фрагмента от оградата, дълги по 2 метра, и декоративни елементи, поставени в градината. 7-звездният хотел струваше на Исмаилов $ 1,4 млрд. На церемонията по откриването му през 2009 г. присъстваха президентът на Казахстан Нурсултан Назарбаев, както и актьорите Ричард Гиър, Шарън Стоун, Моника Белучи и други известни личности.", "date": "2017.11.12", "title": "Плячкосват хотел на руски олигарх в Анталия"}
{"url": "https://www.24chasa.bg/novini/article/6546412", "text": "Увредените гори ще се възстановяват приоритетно. Това са горите, засегнати от болести и вредители, с потенциална опасност от възникване на ерозия. С предимство са и площи на границата с язовири, населени места, в защитени територии и около туристически обекти и маршрути. Това съобщиАгенцията по горите. Проблемът засяга основно изкуствените иглолистни гори в Родопите, като засегнатите площи се оценяват на 100 хил. до 300 хил. дка. ", "date": "2017.11.12", "title": "Увредените гори ще се възстановяват приоритетно"}
{"url": "https://www.24chasa.bg/novini/article/6546400", "text": "В понеделник /13 ноември/ в 13.00 часа в Брюксел, комисарят по цифровата икономика и общество Мария Габриел ще даде началото на обществената консултация на Европейската комисия относно фалшивите новини. Това е въпрос, с който комисарят се ангажира с встъпването си в длъжност. Това съобщиха от пресофиса на българския еврокомисар. Стартът на публичното допитване ще бъде даден на конференция със заинтересовани страни и ще продължи 6 седмици. Конференцията можете да проследите онлайн на http://ec.europa.eu/avservices/ebs/schedule.cfm? sitelang=en&page=3&institution=&date=11/13/2017.", "date": "2017.11.12", "title": "Мария Габриел дава старт на обществена консултация относно фалшивите новини"}
{"url": "https://www.24chasa.bg/novini/article/6546427", "text": "Три жени и двама мъже са получили различни наранявания, след взрив на газова бутилка в къща в Сапарева баня. Това съобщи за  „Фокус” д-р Анелия Георгиева, директор на „Спешен център” – Кюстендил. Сигналът за инцидента е подаден към службите в 17.00 часа. Веднага са предприети организационни и медицински дейности. Петимата пострадали са транспортирани от екипи на „Спешен център”. По преценка на лекарите трите пострадали жени са транспортирани към Клиника по изгаряне в София. Пострадалите жени са на възраст 53 г., 70 г. и 73 години. Двамата пострадали мъже са настанени в хирургичните отделения на болниците в Дупница. Единият от тях е на 40 години, а възрастта на другия се уточнява. Те са с леки наранявания и ще останат за наблюдение в лечебните заведения. Според кмета на Община Сапарева баня Калин Гелев, инцидентът е станал в дома на възрастно семейство, намиращ се в квартал „Гюргево”. На място са изпратени екипи на противопожарната служба и на Районно управление – Дупница.", "date": "2017.11.12", "title": "Три жени и двама мъже пострадаха при взрив на газова бутилка в Сапарева баня (Обновена)"}
{"url": "https://www.24chasa.bg/novini/article/6546421", "text": "Поддръжници на лидера на украинската партия \"Движение на новите сили\" Михаил Саакашвили поискаха от властите в Киев да приемат до 3 декември закон за импийчмънт на президента Петро Порошенко, предаде ТАСС, като цитира бившият заместник главен прокурор Давид Сакварелидзе. \"Даваме на властта време до 3 декември. Ако не приемат - събираме хора и обявяваме народен импийчмънт\", заяви Сакварелидзе на протест пред украинския парламент. Депутатът Юрий Деревянко, един от авторите на законопроекта за импийчмънт, съобщи, че неговият проектозакон е регистриран в парламента, предаде БТА. \"Трябва да поискаме законопроекта за импийчмънта да премине през профилната комисия следващата седмица и да бъде включен в дневния ред\", подчерта той. Пред сградата на украинския парламент се събраха около хиляда души. Преди протеста на площада на Конституцията Саакашвили и поддръжниците му се събраха на Михайловски площад и минаха край правителствените сгради. Пред президентството те поставиха надпис от кандила с думите \"Корупцията убива\", като символично напомняне към Петро Порошенко за необходимостта да се води борба с корупцията. Освен това участниците в акцията запалиха кандила пред стената в памет на загиналите в конфликта в Донбас и се отправиха към парламента, скандирайки \"Бандата вън!\" Саакашвили заяви пред медиите, че неговите поддръжници ще засилят протестните акции. Около 300 служители на киевската полиция охраняват протеста, за да се избегнат провокации и нарушения на обществения ред.", "date": "2017.11.12", "title": "Поддръжници на Саакашвили искат закон за импийчмънт на украинския президент"}
{"url": "https://www.24chasa.bg/novini/article/6546177", "text": "Комисията за защита на конкуренцията (КЗК) наложи глоба от 47 265 лв. за нелоялна конкуренция на компанията за онлайн продажба на техника \"Лаптоп.БГ\". Сумата представлява 0.5% от нетните приходи от продажби на дружеството, съобщи  Преписката е образувана по искане на компания \"Голдън грийн стоун груп\", която управлява онлайн магазина за компютърна техника evarna.com. Глобата е наложена заради видео на блогър в платформата YouTube, което според жалбоподателя уронва авторитета на компнията, като в същото време рекламира продуктите на \"Лаптоп.БГ\". Казусът е прецедент за българския пазар и поставя въпроса за това кой носи отговорност при комуникацията чрез партньорства с блогъри, влогъри или лидери на мнение и доколко те могат да изразяват личната си позиция в публикациите. Става въпрос за видео на блогъра Димитър Кожухаров в гейминг канала му Noobclever Gaming в YouTube с близо 39 хил. последователи. Във въпросното видео, публикувано в началото на годината, Кожухаров коментира спецификите на частите на професионален компютър за игри от сайта evarna.com, които според него не предоставят достатъчно и коректна информация, наричайки още фирмата измамна. В продължение на близо 12 минути той сравнява параметрите и цените на частите на комютъра от evarna.com с тези на други марки в различни платформи за електронна търговия. Накрая на видеото, гледано близо 20 хил. пъти, демонстрира на потребителите как би изглеждал подобен компютър със същите части, поръчани от сайта desktop.bg, който е собственост на \"Лаптоп.БГ\". Това не е и единственото споменаване на desktop.bg от гейминг блогъра. Често в своите видеа Кожухаров споменава или показва рекламен кадър на сайта на \"Лаптоп.БГ\" и по-конкретно на продуктите им G:RIGS, които могат да бъдат закупени с отстъпка, ако потребителите въведат промокод с името на YouTube канала му. Според жалбоподателя \"Голдън грийн стоун груп\" блогърът е извършил сравнителна реклама в полза на desktop.bg, уронвайки авторитета на evarna.com и умишлено, насочвайки поребителите към покупката на рекламираните продукти G:RIGS. В становището на \"Лаптоп.БГ\" пред КЗК се посочва, че фирмата няма договорни отношения с блогъра за рекламни услуги, нито контрол или отношение към съдържанието, което той публикува в личния си канал в YouTube. От компанията пишат още, че единствената им връзка с Димитър Кожухаров е, че той е сред няколкото стриймъра, в чиито канали в YouTube се промотира възможността техните последователи да пазаруват с отстъпка продукти от desktop.bg чрез промоционален код. Ползата за съответните стриймъри е също да получат отстъпка от цената на продуктите, които биха закупили от \"Лаптоп.БГ\". Видеоблогът в YouTube на Димитър Кожухаров с псевдоним Noobclever е създаден в края на 2014 г., като в него той представя и коментира основно компютърни игри и по-рядко професионална компютърна техника. Той е и професионален геймър в специализираната платформа за стрийминг на електронни спортове Twitch, собственост на Amazon. Тя популяризира играенето на игри и позволява да достигнат и до хора извън гейминг обществото. Макар да няма договорни отношения между Димитър Кожухаров и \"Лаптоп.БГ\", глобата от КЗК в размер на близо 50 хил. лв. е наложена заради липсата на намеса и предотвратяването на негативно влияние върху репутацията на конкурентна фирма от страна на компанията след публикуването на видеото. От \"Лаптоп.БГ\" коментираха пред \"Капитал\", че ще обжалват решението в предвидения законов срок от 14 дни.", "date": "2017.11.12", "title": "КЗК глоби с близо 50 хил. лв. \"Лаптоп.Бг\" заради съдържание в личен видеоблог"}
{"url": "https://www.24chasa.bg/novini/article/6546183", "text": "След извършената вчера мозъчна операция състоянието на щангиста Наим Сюлейманоглу се е стабилизирало и е по-добро в сравнение с вчерашния ден. Това заяви лекуващият лекар проф. д-р Ялчън Полат, предаде БТА. \"Смятаме, че има подобрение и ще се върви към положително развитие. Сякаш прескочихме кризата. Но Сюлейманоглу остава в реанимацията, продължаваме да следим с повишено внимание състоянието му\", каза лекарят. Сюлейманоглу вчера по спешност претърпя мозъчна операция. След продължилата час и половина операция проф. Полат бе заявил, че съществува опасност за живота на щангиста. По думите на професора операцията е била предприета по спешност поради оток вследствие на мозъчен кръвоизлив, за да се спре увеличението на отока, който създавал опасност за живота на щангиста. Наим Сюлейманоглу, наричан Джобният херкулес, бе приет на 26 септември в болница с диагноза цироза. Турският президент Реджеп Тайип Ердоган лично се ангажира с лечението на Сюлейманоглу, той бе преместен в частната болница Мемориал, която се смята за една от най-добрите в Турция. На 6 октомври екип, ръководен от професор Ялчън Полат, извърши животоспасяваща трансплантация на черен дроб, а донор стана негов близък приятел. Ердоган бе и първият посетител на Сюлейманоглу в болницата след трансплантацията. По думите на професор Полат трансплантацията е била успешна и няма усложнения. Сюлейманоглу остава в интензивното отделение на болницата Мемораил под постоянно лекарско наблюдение, не се допускат посетители.", "date": "2017.11.12", "title": "Състоянието на Наим Сюлейманоглу е стабилно след спешната мозъчна операция"}
{"url": "https://www.24chasa.bg/novini/article/6546162", "text": "В навечерието на официалното начало на преговорите за съставяне на новото коалиционно правителство на Германия подкрепата за партията на канцлера Ангела Меркел падна до най-ниските си нива за последните шест години, съобщава вестник Bild am Sonntag. Според проучване на института „Емнид“, направено за изданието, едва 30 на сто от германците биха гласували за Съюза (ХДС/ХСС), ако изборите за Бундестаг бяха през настоящата седмица. Данните показват спад от един процент спрямо предходната седмица и бележат най-слабите нива на подкрепа за партията на Меркел от октомври 2011 г. насам, предаде \"Фокус\". Германската социалдемократическа партия (ГСДП) може да разчита на подкрепата на 22 % от гласоподавателите, което е с един процент повече, в сравнение с последното проучване на общественото мнение. С един процент нагоре е подкрепата за Свободната демократическа партия (СвДП) (11 %) и „Алтернатива за Германия“ (13 %). „Зелените“ на Джем Йоздемир губят един процент (10 %). Подкрепата на гражданите за„Левица“ остава на същите нива от предходната седмица (10 %).", "date": "2017.11.12", "title": "Рейтингът на партията на Меркел падна до най-ниски нива за последните шест години"}
{"url": "https://www.24chasa.bg/novini/article/6546168", "text": "Бившият директор на Централното разузнавателно управление (ЦРУ) на САЩ Джон Бренън упрекна американския президент Доналд Тръмп заради критиките му към предходните ръководители на службата, предава AFP. Съгласно думите на Бренън, Тръмп би трябвало да се „засрами“ от „политическите удари“ срещу бившите директори на разузнаването, които са стигнало до заключението, че Русия се е намесила в президентските избори в САЩ от 2016 г, предаде \"Фокус\". „Лично аз намирам за особено осъдително факта, че в Деня на ветераните Доналд Тръмп атакува Джим Клепър, който е служил в униформа 35 г. Мисля, че Тръмп трябва да се засрами\", заяви бившият шеф на ЦРУ.", "date": "2017.11.12", "title": "Бивш директор на ЦРУ: Тръмп трябва да се „засрами“ от критиките си"}
{"url": "https://www.24chasa.bg/novini/article/6546219", "text": "Съвсем скоро шофьорите ще имат директна връзка от Северната скоростна тангента до АМ Тракия по нов 8-лентов път, написа премиерът Бойко Борисов в официалната си страница във фейсбук. \"Днес проверих напредъка на ремонта на източната част на Околовръстното шосе. Разпоредих още тази вечер да се поставят камери за наблюдение, защото ме информираха, че вече са започнали да се правят гонки\", пише още Борисов.", "date": "2017.11.12", "title": "Борисов: Разпоредих още тази вечер да поставят камери на Околовръстното шосе"}
{"url": "https://www.24chasa.bg/novini/article/6546230", "text": "В съдебната зала влязохме с мисълта за справедлива присъда, за нас това е доживотен затвор без право на замяна.Това казаха родителите на зверски пребитата Виола Райна и Валери пред Би Ти Ви. \"Искам да изкажа дълбока благодарност към всички оперативни работници. Ако там не беше свършена работата както трябва, той щеше да избяга и да се укрие\", заяви майката Райна. \"След влизането в съдебната зала на мен ми направи впечатление, че съдиите някак много странно ни гледаха. Започна процесът, но се усещаше едно бързане. Да може набързо това да се разгледа, обсъди и процесът да приключи бързо\", разказа за делото тя. \"Процесът започна с процедурните неща. След това съдийката го попита дали се признава за виновен, като обясни, че това ще намали присъдата. Мина се по съкратеното производство\", разказва бащата. \"Когато излезе присъдата, не разбрахме за колко и защо е осъден. Ние искахме и неговите права да са спазени\", допълва той. \"Разигра се един театър. Той разиграваше актьорска игра, която допадна на съдийката. Започна да съжалява, без да влага никакви чувства и мисли. Огорчения, съжаления. Ние счетохме неговите извинения за подигравка, цинизъм\", обясняват родителите. \"Беше театрална сцена, за това нещата, които каза, не ги приемам. Искам нов съдебен състав и дело на нова инстанция. Държим на присъдата от 30г.\", каза още майката на Виола - Райна.", "date": "2017.11.12", "title": "Родителите на Виола: Убиецът й разиграваше актьорска игра, която допадна на съдийката"}
{"url": "https://www.24chasa.bg/novini/article/6546198", "text": "Липсата на гъвкавост от страна на САЩ беше причината да не се състои двустранна среща между руския президент Владимир Путин и американския му колега Доналд Тръмп, която можеше да се организира във Виетнам, заяви говорителят на Кремъл Дмитрий Песков, цитиран от Ройтерс. Тръмп и Путин се срещнаха за кратко в кулоарите на срещата на върха на Азиатско-Тихоокеанското икономическо сътрудничество (АТИС) във Виетнам и приеха обща декларация за Сирия, но не водиха съществени двустранни преговори, припомня Ройтерс. Песков подчерта, че САЩ са предложили само едно възможно време и място за срещата на президентите, след което не са направили други предложения, информира БТА. Президентът Тръмп заяви, че вярва както на американските разузнавателни агенции, които твърдят, че Москва се е намесвала в президентските избори през 2016 г., така и на искреността на руския си колега Владимир Путин, който заяви, че неговата страна не е правила нищо подобно, предаде Асошиейтед прес. \"Вярвам, че той смята, че той и Русия не са се намесвали в изборите\", заяви Тръмп в Ханой на пресконференция с виетнамския президент Чан Дай Куанг. \"Аз съм на страната на нашите агенции\", добави американският президент. \"Тъй като те в момента са водени от отлични хора, вярвам много на нашите разузнавателни агенции\", подчерта той. \"Всеки път, когато ме види, Путин казва: \"Не съм правил това\". И аз вярвам - наистина вярвам - че когато ми казва това, го мисли\", обясни Тръмп. Според него няма смисъл да обсъжда подробно този въпрос, когато Русия може да помогне на САЩ за Северна Корея, Сирия и по други проблеми. Вчера Тръмп порица бивши ръководители на американските разузнавателни служби, като заяви, че има много причини за подозрения към техните разкрития, припомня АП. В отговор американският сенатор Джон Маккейн, който през 2008 г. беше номиниран от Републиканската партия за кандидат за президент, заяви, че доверието на Тръмп в Путин е наивно. \"Приемането на думата на полковник от КГБ вместо тази на американската разузнавателна общност няма нищо общо с \"Америка на първо място\", заяви сенаторът, напомняйки за предишната кариера на руския президент в разузнаването. \"Владимир Путин не приема присърце американските интереси\", подчерта Маккейн. В разговора с руския президент Тръмп задал директно въпроса дали Москва се е намесвала в изборите в САЩ миналата година, предаде Ройтерс, като цитира руската агенция \"Новости\". \"Тръмп попита дали тази информация би могла да бъде вярна и до каква степен и президентът Путин обясни своята позиция - че Русия не се е намесвала в никакви избори и това не би могло да се е случило\", заяви Песков, цитиран от \"Новости\". Освен това руският президент добавил, че не разбира \"неоснователните изявления по въпроса, които се правят в САЩ\", каза говорителят.", "date": "2017.11.12", "title": "Кремъл: САЩ са виновни, че Тръмп и Путин не успяха да се срещнат във Виетнам"}
{"url": "https://www.24chasa.bg/novini/article/6546262", "text": " Много трудно човек се вижда отстрани. Първо се виждам като човек, работил в една от най-големите организации 8 години. Виждам се човек, който е разтревожен от това, което се случва по света. Това заяви Ирина Бокова пред Би Ти Ви. \"Най-важното в кабинета ми е иконата на св.св. Кирил и Методий. Ще ми липсва гледката, но аз ще прекарам още време тук, така че се считам свързана с Франция\", разказа Бокова. \"Правилата са човек да вярва в това, което прави, да бъде самият себе си. Мисля,че е важно, когато човек води някаква битка, да вярва в себе си и да защитава някакво виждане\", отговаря на въпрос Бокова. \"Това, към което съм се стремяла винаги и което казвах в няколко декларации е, че ние трябва отново и отново да сближаваме, дори и в моменти на конфликти. Ние не трябва да забравяме, че Йерусалим принадлежи на 3 религии и ако ние почнем да делим културата на парчета, ние няма да отговорим на Конвекцията за културно наследство. Тогава изпаднахме в една доста голяма финансова криза, преодоляхме я\", обясни Бокова. \"Аз изцяло бях съсредоточена да направя една достойна кампания. Съжалявам за това, което се случи, защото смятам, че и авторитета на България пострада. Най-важното беше да достигна до един сполучлив резултат и да спечеля доверието на партньорите си, както и да не обидя държавата си. Беше ми болно, но го преодолях. Това е зад гърба ми\", коментира ситуацията с двете български кандидатури за ООН от лятото на 2016г. \"Аз смятам, че имаше опит да бъда уязвена. Имаше опит да бъде уязвен и Калин. Авторитетът ми тук не пострада. Смятам, че всичко ще си дойде на мястото, след като преминат всякакви проверки. Това го приемам, като опит за вътрешнополитически дебати. Така Бокова коментира скандала с Калин Митрев.", "date": "2017.11.12", "title": "Ирина Бокова за ООН: Беше ми болно, но го преодолях. Това е зад гърба ми"}
{"url": "https://www.24chasa.bg/novini/article/6546255", "text": "Група от 25 мигранти от Еритрея, Етиопия и Судан, които бяха блокирани в Либия в силно уязвимо положение, бяха евакуирани в Нигер в първата операция от този тип, обяви ООН, цитирана от Франс прес. Евакуацията е била организирана вчера, предаде БТА. Групата мигранти се състои от 15 жени, шестима мъже и четири деца. \"Те ще бъдат настанени в къща в Ниамей докато се разглеждат молбите им за пренастаняване\", заяви специалният пратеник на Върховния комисариат на ООН за бежанците за Централното Средиземноморие Венсан Коштел. \"Надяваме се, че ще можем да извършваме други такива евакуации в бъдеще. Те обаче ще са ограничени, докато няма достатъчни ангажименти за пренастаняването\" на бежанците, уточни той. Либия е потопена в хаос след народното въстание, което свали от власт режима на Муамар Кадафи през 2011 г. Тя се е превърнала в разпределителен център за заминавания на мигранти към Европа. Много от тези мигранти стават жертва в Либия на тежки издевателства от трафиканти на хора, отбелязва АФП.", "date": "2017.11.12", "title": "ООН започна да евакуира африкански мигранти от Либия в Нигер"}
{"url": "https://www.24chasa.bg/novini/article/6546435", "text": "Стотици каталунски сепаратисти демонстрираха в Брюксел с призив към ЕС \"да защити демокрацията\" в Каталуня в името \"на ценностите, на които е основана Европа\", предаде Франс прес. \"Засрами се, Европа\", пишеше на табелите на протестиращите в парк на Брюксел близо до европейските институции. Други надписи призоваваха за освобождаване на задържаните \"политически затворници\", предаде БТА. Отстраненият каталунски лидер Карлес Пучдемон, който сега е в Брюксел, не се включи в демонстрацията, организирана от сепаратистки групи от Белгия, Холандия и Люксембург. \"Европа, бъдещето ти зависи от това, което ще направиш с Каталуня!\", заяви Антони Комин, един от четиримата министри на бившето каталунско правителство, които от 30 октомври са в изгнание в Белгия заедно с Пучдемон. \"ЕС бе изграден, за да се гарантира, че тоталитаризмът и фашизмът никога няма да се завърнат\", добави Комин под ръкоплясканията на присъстващите. \"Демокрацията в Испания не само е болна, ами на практика е мъртва\", заяви европейският депутат Жозеп-Мария Терикабрас след вчерашната внушителна демонстрация в Барселона в подкрепа на освобождаване на задържаните в Испания сепаратистки лидери. \"Ужасно е, че европейските институции не разбират, че когато се атакува демокрацията, не може да се аплодира (испанския премиер Мариано) Рахой и институциите в Испания, които действат извън закона\", добави каталунският парламентарист. Освен каталунските знамена, на демонстрацията се развяваха знамена на Фландрия като знак за подкрепа от фламандските сепаратисти, както и валонски, баски и уелски знамена. Срещу Пучдемон и другите четирима сепаратистки лидери е издадена европейска заповед за арест от Испания. Те са оставени на свобода в очакване на първо съдебно изслушване по същество на 17 ноември в Брюксел, на което ще се разгледат заповедите за задържането им.", "date": "2017.11.12", "title": "Стотици демонстранти в Брюксел с призив към ЕС да защити демокрацията в Каталуня"}
{"url": "https://www.24chasa.bg/novini/article/6546489", "text": "Сделката между Турция и Руската федерация за доставка на зенитно-ракетните системи С-400 е финализирана. Това съобщи турският министър на отбраната Нуретин Джаникли, предава Deutsche Welle в руската си редакция. „С-400 са придобити, останалото са само детайли“, заяви Джабакли в ефира на местна телевизия, цитира \"Фокус\". Междувременно военният министър на Анкара разкри, че към настоящия момент Турция води предварителни преговори с френско-италианския консорциум Eurosam за придобиване на технология за строителство на система за противовъздушна отбрана. На 8 ноември в Брюксел Джаникли подписа меморандум за разширяване на сътрудничеството между Турция, Италия и Франция по проекти в областта на отбраната, припомня медията.", "date": "2017.11.12", "title": "Турция финализира сделката за доставка на руските С-400"}
{"url": "https://www.24chasa.bg/novini/article/6546501", "text": "Германският външен министър Зигмар Габриел нарече важна стъпка плана за засилване на отбранителното сътрудничество между няколко страни от ЕС, предадоха  ДПА и БТА. \"От години знаем, че инвестициите с чисто национален фокус вече не се оправдават\", казва Габриел в изявление, което ще бъде публикувано от германски медии. \"Средства на данъкоплатците, възлизащи на милиарди, се пропиляват всяка година за отбранителни разходи, които не отговарят на изискванията на драстично променената обстановка в сигурността\", добави той. Габриел и германската министърка на отбраната Урсула фон дер Лайен ще подпишат утре в Брюксел нотификацията за Постоянно структурирано сътрудничество в отбраната, която трябва да постави основата за създаване на европейски отбранителен съюз. Очаква се този процес да започне официално през декември.", "date": "2017.11.12", "title": "Зигмар Габриел: Планът за засилване \nна отбраната в ЕС е важна стъпка"}
{"url": "https://www.24chasa.bg/novini/article/6546133", "text": "Виетнамски и американски компании днес подписаха споразумения за общо 12 милиарда долара при посещението на президента на САЩ Доналд Тръмп в Ханой, предаде ДПА. Договорите включват две авиационни сделки, оценявани на 2,1 милиарда долара, в които участват двете най-големи виетнамски авиокомпании - Виетнам еърлайнс (Vietnam Airlines) и Виетджет еър (Vietjet Air), информира БТА. По-рано днес Тръмп разговаря с виетнамския премиер Нгуен Суан Фук, пред когото се оплака от търговския дисбаланс, достигнал 28,6 милиарда долара към края на септември тази година, по данни на американското Бюро за преброяване на населението. \"Трябва да се грижим са нашите американски компании и за американските работници и вероятно правителствата преди мен не са харесвали темата, не са разбирали темата - нещо не беше наред - тъй като има толкова много проблеми, свързани с търговския дисбаланс'', каза Тръмп. Той предложи на Виетнам да купува американски ракети и друга военна техника, за да намали търговския дисбаланс. \"Ние правим най-добрата военна техника и самолети и всичко, което може да се назове\", отбеляза Тръмп и добави, че качеството на ракетите е особено добро. \"Ракетите са в категория, до която никой дори не се доближава\", подчерта американският президент. Той се срещна с виетнамските лидери тази сутрин, след което излетя за Манила за срещата на високо равнище на Асоциацията на държавите от Югоизточна Азия (АСЕАН) и в Източноазиатската среща на върха.", "date": "2017.11.12", "title": "Тръмп сключи сделки за 12 милиарда долара при посещението си във Виетнам"}
{"url": "https://www.24chasa.bg/novini/article/6546033", "text": "Лидерът на Лейбъристката партия Джереми Корбин призова външният министър Борис Джонсън да бъде свален незабавно от поста заради случая със затворената в Иран британска гражданка Назанин Загари-Ратклиф, писаха вестниците \"Обзървър\" и \"Индипендънт\". Корбин обвини Джонсън, че вреди на Великобритания и излага на риск нейни граждани. По-рано този месец външният министър заяви, че Загари-Ратклиф, която прекара последните 18 месеца в ирански затвор, е обучавала журналисти, предаде БТА. В изявлението за \"Обзървър\" лейбъристкият лидер изброява серия от дипломатически грешки и зле подбрани изрази на Джонсън, който беше назначен за външен министър миналото лято. \"Търпяхме достатъчно дълго Джонсън да поставя страната в неудобно положение, да й вреди и да излага на риск наши граждани със своята некомпетентност и отживели възгледи от колониалната епоха. Време е да си върви\", подчертава ръководителят на основната опозиционна партия. Към неговия призив се присъедини и кметът на Лондон Садик Хан. Той заяви в шоуто на Андрю Мар по Би Би Си, че външният министър трябва да бъде уволнен, защото не е изпълнил главното си задължение - да прави дипломация в полза на Великобритания, съобщава в. \"Индипендънт\". Кметът подчерта, че Джонсън трябва да изясни изказването си, което иранската държавна телевизия сметна за доказателство, че Загари-Ратклиф е била в Иран като част от заговор за сваляне на режима. Хан припомни, че в един или друг момент изявления на британския външен министър са били обидни за САЩ, Либия, Испания и сикхите. Изявленията на Корбин и Хан засилват натиска над Тереза Мей да уволни Джонсън, чиято политическа съдба виси на косъм, докато иранският съд решава дали да увеличи срока на присъдата на Загари-Ратклиф, отбелязва в. \"Индипендънт\". Британката с двойно гражданство беше в Иран на посещение при роднини с дъщеря си. Тя беше арестувана при опит да се качи на самолета. Семейството й, включително съпругът й Ричард Ратклиф, беше изключително недоволно от коментарите на Джонсън, които според тях са неоснователни и излагат арестуваната на допълнителна опасност.", "date": "2017.11.12", "title": "Поискаха оставка на външния министър на Великобритания Борис Джонсън"}
{"url": "https://www.24chasa.bg/novini/article/6546064", "text": "Повече от хиляда полицейски служители са били задействани за гарантиране на обществения ред при откриването на традиционния карнавален сезон в рейнския град Кьолн, пише националният ежедневник Die Frankfurter Allgemeine Zeitung. Съгласно разпространените данни, в първия ден от карнавала правоохранителните органи са провели няколко операции, в рамките на които са арестували около 50 души по различни обвинения – включително за сексуално насилие и нападение. Две жени са настанени в болница, след като неизвестно лице е хвърлило срещу тях халба, която ги е ударила по главата, предаде \"Фокус\". Движението по централните улици на града остава затруднено заради множеството хора, включили се в карнавалните празненства.", "date": "2017.11.12", "title": "Засилват мерките за сигурност в Германия, заради карнавал в Кьолн, около 50 арестувани"}
{"url": "https://www.24chasa.bg/novini/article/6546147", "text": "Полицията в София задържа млад мъж, който стрелял два пъти с въздушен пистолет пред хипермаркет в столичния квартал \"Гоце Делчев\", предаде . Инцидентът е станал в ранния следобед. Няма пострадали. Скандал с друг мъж е причината за стрелбата. Участниците в инцидента са откарани от пристигналия полицейски патрул в столичното 4-то Районно полицейско управление. На място са призовани и свидетелите на случилото се. Мъжът е отведен за разпит в Районното полицейско управление. ", "date": "2017.11.12", "title": "Задържаха мъж, стрелял с въздушен пистолет пред хипермаркет в София"}
{"url": "https://www.24chasa.bg/novini/article/6545803", "text": "Митничари задържаха близо 7000 литра гориво без документи за произход и платен акциз в Русе. Това съобщиха от митницата. Случаят е отпреди няколко дни. Митничарите спират автоцистерна, която се насочвала към намираща се наблизо бензиностанция. При проверката се установява, че возилото и обектът за продажба на гориво са на един собственик. Доставката била извършена от местност в близост до града. От шофьора били изискани наличните за превозваната стока документи. Той представил единствено товарителница за обществен автомобилен превоз, в която бил посочен различен регистрационен номер, както и пътен лист, указващ, че превозното средство пътува до сервиз. Нямало и документи, удостоверяващи плащането, начисляването или обезпечаването на дължимия акциз. Общото количество на задържаната стока е 6833 литра дизел, а дължимият акциз е 4414,12 лева. От митницата информират, че за подобно нарушение законът предвижда санкция - двойният размер на дължимия акциз или 8828,24 лева, както и отнемане на горивото в полза на държавата.", "date": "2017.11.12", "title": "Митничари задържаха близо 7000 литра нелегално гориво в Русе"}
{"url": "https://www.24chasa.bg/novini/article/6545785", "text": "Гръцката полиция съобщи, че е арестувала трафикант, който превозвал 90 мигранти в камиона си, предаде Асошиейтед прес. Превозното средство е било проверено край град Солун в петък сутринта, съобщи днес полицията. Шофьорът на камиона - 55-годишен грък, е арестуван, предава БТА. Мигрантите, сред които 21 непълнолетни, са били предимно от Ирак, но също от Еритрея, Етиопия, Конго и Иран. Те са влезли в страната от Турция, като за услугата да бъдат отведени до Атина всеки от тях платил по 1800 евро. При друг случай край гръцката граница с Турция полицията е арестувала 39-годишен сириец, превозващ в колата си десетима мигранти - деветима сирийци и един иракчанин. /", "date": "2017.11.12", "title": "Гръцката полиция е задържала трафикант, с 90 мигранти в камиона му"}
{"url": "https://www.24chasa.bg/novini/article/6545165", "text": "Средната заплата на програмистите в София е четири пъти над средната за страната по данни за 2015 г. На практика занимаващите се с тази професия в българската столица печелят колкото колегите си в Лондон, като се вземе предвид стандартът на живот в британската столица и цените там. Това се казва в специално изследване на Института за пазарна икономика, направено по поръчка на Столичната общинска агенция по приватизация и инвестиции. Средната брутна месечна заплата варира значително между различните сегменти на ИТ отрасъла в София. Например средното за сектора ниво е 2688 лева месечно, но средното заплащане на програмистите е 3372 лева месечно през 2015 г. Най-ниска е заплатата при уебпорталите - 1306 лева, но трябва да се има предвид, че в този подсектор са най-малка част от заетите в ИТ бранша. В консултантската дейност средната заплата е 2695 лева, а при обработката на данни и хостинга - 1816 лева. Има голяма разлика и в производителността. Например при програмирането един зает произвежда средно 57 хил. лв. добавена стойност, докато при уеб порталите тя е 19 хил. лв. ", "date": "2017.11.12", "title": "Програмистите в София разполагат с пари колкото колегите им в Лондон"}
{"url": "https://www.24chasa.bg/novini/article/6545811", "text": "Посолството на Турция в Съединените щати отхвърли като \"напълно неверни, нелепи и безпочвени\" твърденията, че Анкара може да действа по начини извън закона за екстрадицията на издирван от нея ислямски проповедник, съобщава в. \"Хюриет\". В изявление на посолството се изтъква, че живеещият в САЩ проповедник Фетхуллах Гюлен е истинският организатор на опита за преврат на 15 юли м.г. и Анкара продължава да очаква той да й бъде предаден от Вашингтон, предава БТА. \"Това, че (Гюлен) все още намира убежище в САЩ, предизвиква дълбоко безпокойство и изумление сред турското общество\", отбелязва посолството. \"Всички твърдения, че Турция може да се насочи към други пътища, различни от върховенството на закона, за екстрадицията на Гюлен, са напълно неверни, нелепи и безпочвени\", се допълва същевременно в съобщението. В петък вестник \"Уолстрийт джърнъл\", позовавайки се на осведомени източници, писа, че американски прокурор разследва предполагаемо предложение, според което бившият съветник на президента Доналд Тръмп по национална сигурност Майкъл Флин и синът му щели да получат до 15 милиона долара, ако отвлекат от дома му Фетхуллах Гюлен и го предадат на властите в неговата родина. Адвокатът на Флин отрече спекулациите, че клиентът му е бил замесен в подобен план.", "date": "2017.11.12", "title": "Турското посолство в САЩ отхвърли твърдения, че Анкара може да търси пътища\nизвън закона за връщането на Гюлен"}
{"url": "https://www.24chasa.bg/novini/article/6545794", "text": "Специалисти от Нова Зеландия създадоха интернет робот, който е предназначен да общува с измамници онлайн, като отвлича вниманието им от потенциалните жертви, съобщи Нюзру. За да започне компютърната програма \"Re: scam\" разговор с измамника, е необходимо да изпратите негов имейл на адреса на електронната поща, посочен в сайта на организацията \"Нетсейф\". След това ботът избира една от тактиките си за поведение (една от своите \"личности\") и изпраща на престъпника съобщение с въпрос. Системата е програмирана така, че разговорът да продължи до безкрай, като така отклони вниманието на измамника от настоящата му жертва, предава БТА. По време на комуникацията \"Re: scam\" събира информация за събеседника и се научава как да води разговор. Ботът вече е написал 16 хиляди писма, като е загубил 26 дни от времето на престъпниците. ", "date": "2017.11.12", "title": "Специалисти създадоха бот за борба с измамниците в интернет"}
{"url": "https://www.24chasa.bg/novini/article/6545820", "text": "Тричленен състав на Върховния административен съд (ВАС) е отменил уволнението на бившия прокурор по делото „Октопод” и ексшеф на спецпрокуратурата Светлозар Костов. Решението на върховните съдии Георги Георгиев, Тодор Тодоров и Росен Василев е от 17 октомври т.г. На Костов бе наложено най-суровото дисциплинарно наказание от Висшия съдебен съвет (ВСС) на 26 октомври м.г. заради медийни изяви и нарушения при случайното разпределение на дела в спецпрокуратурата, които уронили авторитета на съдебната система. Общо срещу него имаше 4 дисциплинарки. Върховните съдии откриват съществени административнопроизводствени нарушения по дисциплинарното дело на Костов. Те се позовават на Тълкувателно решение № 7 на ВАС, в което пише, че членове на ВСС, които са предложили срещу магистрат да бъде образувана дисциплинарка, нямат право след това да решават делото му. С Костов обаче е станало това. Бил е предложен за наказание от съдебните кадровици Милка Итова и Ясен Тодоров, които след това били негови дисциплинарни съдници. „ВАС няма правомощието след отмянана решението на ВСС, с което е наложено дисциплинарно наказание да върне преписката на органа за ново произнасяне”, пишат съдиите. Решението може да се обжалва пред печленен състав на ВАС, когато окончателно ще стане ясно дали Костов ще се върне в съдебната система.", "date": "2017.11.12", "title": "ВАС отмени уволнението на прокурора на Октопод"}
{"url": "https://www.24chasa.bg/novini/article/6545162", "text": "Тази година голямата награда “Джон Атанасов” получи Васил Денчев. Тя му бе връчена на специална церемония от президента Румен Радев. Държавният глава раздаде 15 отличия на млади български учени в областта на компютърните науки в 4 категории. Отличието се присъжда за изключителни постижения в областта на компютърните науки в национален и световен мащаб на българи до 35 г., независимо къде развиват научната си и изследователска дейност. Младият учен Васил Денчев е роден във Враца през 1984 г., където минават и ученическите му години. Завършва тогавашния техникум по механоелектротехника. Висшето си образование получава в САЩ, където придобива бакалавърска, магистърска и докторска степен. Сега младият мъж е доктор по компютърни науки и главен архитект на квантов софтуер в “Гугъл”. Според собствените му признания научните му интереси и професионален опит са предимно в сферата на квантовата информатика, която привлича неговия интерес по време на следването му. Първите му научни постижения включват успешно разработена система за контрол и стабилизация на оптически интерферометър, позволяваща сигурно разпространение на квантови криптографски тайни ключове, както и успешно разработена компютърна система за автоматична характеризация на източници и детектори на единични фотони. Веднага след награждаването си Денчев се завърна в родната си Враца и заяви, че такова признание от президента на България го мотивира да работи още по-усърдно. “Церемонията по награждаването беше прекрасна - допълни Денчев. - Беше в Гербовата зала на президентството, аз се почувствах много специален, когато прозвуча химнът на България. Бях впечатлен от портретите на Левски и Ботев, които видях там. Почувствах се много горд, че съм част от тази атмосфера и това събитие.” В техникума, където Васил е завършил, сега професионална гимназия, той се срещна с ученици, пред които изнесе интересен урок за новостите в сферата на квантовата информатика. Пред днешните възпитаници на гимназията Денчев сподели радостта си, че помним Джон Атанасов, който е роден и израснал в Америка, но е от български произход и това е причина да се гордеем с него. Според него паметта ни държи жива за неговия принос в изобретяването на компютъра.   “Чувствам се много горд с тази награда - каза Денчев. Тя означава, че може би и аз съм допринесъл нещо за развитието на информационните технологии. Когато бях ученик в техникума, бях амбициран да отида в чужбина да продължа образованието си. Не знам защо точно така реших, може би ми се струваше, че има големи перспективи за обучение в чужбина. Много се интересувах от информатика, компютърни науки и впечатлението ми беше, че образованието в Америка или в Западна Европа е доста по-съвременно и по-напреднало, отколкото образованието в България. Въпреки че то също е много добро, но просто такава ми беше амбицията. От друга страна, исках да видя и света, да попътувам извън България, това също ми беше мотивация.” Амбициозният Васил установява, че светът е много предизвикателен и пълен с красиви места Като истински патриот обаче смята, че родният му град е най-красивият. За него Врачанският Балкан е несравним с нищо видяно. Денчев заминава за Щатите, когато е на 18 г., и вече 15 г. живее и работи там. Личи му, че изпитва носталгия по родния край - спомня си за ученическите походи до водопада Скакля, до пещерата Леденика и още много красиви места в Балкана. Сблъсквайки се пък с чуждото образование, разбира, че в техникума се е обучил на много добро ниво, въпреки че не бил сред смятаните за елитни училища във Враца. “Тогава имах интерес към техническите науки и се записах в специалност “Радио- и телевизионна техника” - разказва Васил. - Просто ми беше страшно интересно да уча тези неща и мисля, че това също ме насочи впоследствие към компютърните науки, да уча програмиране и алгоритми и софтуер. Механотехникумът във Враца ми даде този старт да развия интересите си още от тази ученическа възраст и след това да продължа в бакалавърската степен с информатика.”   Сигурно е прав - когато започва да учи в САЩ, там му признават някои от курсовете, които е вземал в техникума. При това ги признават на нивото на бакалавърската степен и отпада необходимостта да полага подобни изпити повторно. Когато си спомня за онова време, младият учен не забравя да спомене учителката си по математика Здравка Александрова “Много я уважавам, защото тя поддържаше високо академично ниво, имаше големи изисквания към всички ученици. Преподаваше материала добре, много добре обясняваше математиката и аз много научих от нея. Тя ми е любимата учителка за прекараните в техникума години”, категоричен е Васил. Сега Денчев е напълно удоволетворен, защото естеството на работата му съвпада с интересите му. Споделя, че в известен смисъл дори не смята извършваното от него за истински труд, защото му доставя удоволствие. “Дори да не ми плащаха за него, пак бих работил такова нещо по собствена инициатива - казва Васил. - И най-хубавото е, че тази изследователска научна работа, която правим с нашия екип, е в авангарда на световната наука и технология. Това, което ние правим, има възможност наистина да промени света един ден. Когато построим квантови компютри, с тях ще можем да решаваме трудно решими задачи по информатика, изкуствен интелект, машинно самообучение, физика, химия, биология, дори бизнес и финанси. Това би имало голям ефект върху различни области на световната наука, технологии и бизнеса.” Носителят на наградата “Джон Атанасов” е впечатлен, че и у нас се дискутират дебнещите опасности от разрасналата се мрежа на интернет. Категоричен е обаче, че интернет е повече благо за човечеството, отколкото опасност. Като посветен в съвременните изследвания разбира, че във всяка напреднала технология има известни опасности, ако не се използва правилно. Но в никакъв случай никой не трябва да съжалява за развитието им, защото именно тези технологии подобряват живота на хората по света. Васко казва още, че познава и общува с много българи, живеещи и работещи в САЩ. Убедил се е, че са много удовлетворени, че имат добра работа и живеят според интересите си. Повечето българи обаче не са преживели носталгията си към България и съжаляват, че в страната си нямат възможности за перспективна работа. “Всеки от тях би искал да се върне тук, ако условията бъдат подобрени, уверен е младият учен. - Винаги се радвам, когато чувам добри новини от България, а когато не са толкова добри, ми става мъчно.”", "date": "2017.11.12", "title": "Българин е главен архитект на квантов софтуер в “Гугъл”"}
{"url": "https://www.24chasa.bg/novini/article/6545824", "text": "Предвидили сме 6 основни срещи, свързани с туризма, по време на председателството на България на Съвета на ЕС. Това каза министърът на туризма Николина Ангелкова в предаването „Неделя 150“ по БНР. „Изключително важна е срещата, която проведохме начело с министър-председателя на България Бойко Борисов и председателя на Европейската комисия Жан Клод Юнкер. Те се убедиха, че сме готови за председателството и можем да поемем абсолютно всички ангажименти, с които сме се ангажирали“, каза тя, като уточни, че по отношение на туризма са били представени 6-те основни срещи, които ще се проведат в България по време на председателството й на Съвета на ЕС, предава Фокус. „Първата ще бъде още на 13 февруари – неформално посрещане на министрите на туризма, която ще бъде под мотото „Туризъм и икономически растеж“. След това веднага, на 15-ти, провеждаме конференция на тема „Дигитализацията в туризма“, която е изключително важна предвид новостите, които следим в дигиталния маркетинг и онлайн рекламата. На 23 май също ще има много важна среща на тема „Туризъм и енергетика“, която е в рамките и на Дунавската стратегия, чието председателство България приема през 2018 г. След това имаме специална среща на тема „Културно-исторически туризъм“ във Велико Търново. Имаме и среща на министрите от Организацията за черноморско икономическо сътрудничество във Варна. Това са шест ключови събития, като успоредно това по време на цялото председателство ние ще рекламираме България, която не е само дестинация, желана за зимен и летен туризъм, но разполага и с културно-историческо наследство. Все пак ние сме на 3-то място след Италия и Гърция по брой открити исторически артефакти и на 2-ро място след Исландия по минерални извори. За това и залагаме на разширяването на крилата на сезона основно с културно-историческия и балнео и спа туризма“, обясни Ангелкова. По думите й според данни на Световния съвет за туризъм и пътувания туризмът заема 12% от БВП на България с преките и непреки индустрии, свързани с него. „Като потвърждение на това само за първите 8 месеца приходите от международен туризъм са над 5 млрд. лева, което е почти 11% ръст от миналата година. А броят на чуждестранните туристи е над 7 млн., което е 8% ръст. А над 80% от туристите се връщат отново в страната ни. Т.е. само за първите 8 месеца имаме почти 11% ръст на приходите от туризма, което показва, че България все повече започва да се разпознава като дестинация, която предлага качество и професионализъм“, каза още министърът. Заедно с МОН ще създадем Център за квалификация и преквалификация на изпълнителските професии в туризма. Това каза министърът на туризма Николина Ангелкова в предаването „Неделя 150“ по БНР. По думите й този пилотен проект ще стартира съвсем скоро. „Той е по примера на подобни центрове в Франция, Португалия и Испания, защото най-голяма липса има именно на изпълнителски кадри – сервитьори, рецепционисти, камериери и т.н.“, обясни Ангелкова и уточни, че кадрите са едно от най-големите предизвикателства в туризма. „ Неслучайно още по времето на кабинета „Борисов 2“ приехме измененията в Закона за трудовата мобилност и трудовата миграция и в правилника за прилагане към него. А в началото на този мандат допълнително се облекчиха изискванията за наемане на сезонни работници от трети страни. Всъщност през изминалия сезон може би около 3 хил. бяха само сезонните работници от Украйна, а още над 3 хил. - съответно от Молдова и от Беларус. Със сигурност работодателите на прага на зимния туристическо сезон също работят и в посока наемане на сезонни работници от трети страни, но това е краткосрочното решение“, каза тя. Министърът обясни, че неслучайно в Междуведомствения съвет за кадрите в туризма, който беше създаден преди 2 години, са начертани три основни направления – краткосрочно, средносрочно и дългосрочно. Първото вече сме изпълнили, а вторите две са изцяло свързани с пряката връзка между нуждите на бизнеса и образованието. За това и заедно с министъра на образованието и науката променяме учебните планове и програми, особено онези, свързани със стажовете на учениците, които завършват професионалните гимназии по туризъм. За да може тези, които имат желание да се реализират в професията, чрез практическата насоченост да бъдат отрано полезни за бизнеса“, каза още Ангелкова.", "date": "2017.11.12", "title": "Ангелкова: Предвидили сме 6 основни срещи за туризма по време на председателството на Съвета на ЕС"}
{"url": "https://www.24chasa.bg/novini/article/6545780", "text": "Диамант с тегло 476 карата бе открит в Сиера Леоне, осем месеца след намирането на подобен скъпоценен камък с извънредни параметри в източната част на страната, съобщиха снощи властите, цитирани от Франс прес. Новото откритие в диамантената провинция Коно било направено вчера от компанията за минни проучвания Мея (Meya), регистрирана в Сиера Леоне през 2015 година, уточни генералният директор на Националната агенция за мините (NMA) Сар Уондей, предава БТА. Малко над половината (51 процента) от компанията са собственост на Тръстко рисорсис (Trustco Resources) с централа в Намибия, а останалите 49 процента се държат от дружеството Джърминейт Сиера Леоне (Germinate Sierra Leone). В комюнике Тръстко отбелязва, че \"според първоначалната оценка това е 29-ият по големина диамант, намиран някога\", но пазарната му стойност все още е \"чиста спекулация\", преди да бъдат консултирани експертите. \"Правителството позволи на компанията да изнесе диаманта в съответствие със закона за правата на проучвателните компании\", добави Уондей. Той посочи, че камъкът ще бъде продаден на международни търгове с минимална цена, за да може Сиера Леоне да извлече възможно най-добри приходи.", "date": "2017.11.12", "title": "Диамант 476 карата бе открит в Сиера Леоне"}
{"url": "https://www.24chasa.bg/novini/article/6545819", "text": "Дубайската авиокомпания за полети на дълги разстояния Емирейтс (Emirates) се споразумя днес да купи 40 самолета Боинг 787-10 Дриймлайнър (Boeing 787-10 Dreamliner) на обща стойност 15,1 милиарда долара, предадоха Асошиейтед прес и Франс прес. Съобщението направи главният изпълнителен директор на превозвача Ахмед бин Саид ал Мактум през първия ден от Дубайското авиоизложение. Новината дойде след неколкочасово отлагане от Емирейтс на фона на слухове за възможна продажба от Еърбъс (Airbus), включваща модела А380. Журналистите попитаха директора Ал Мактум за европейския конкурент на Боинг, предава БТА. \"Сравняваме две ябълки\", но установихме, че Боинг 787 е \"най-добрият вариант\" за Емирейтс, отговори той, цитиран от АП. Доставките започват през 2022 година. Емирейтс е най-големият клиент на Боинг 777 (Boeing 777). Той има 165 такива машини във флотилията си и твърди поръчки за още 164, припомня АФП. В началото на авиосалона, продължаващ до 16 ноември, Емирейтс, най-голямата авиокомпания в Близкия изток, представи нови, модерни и първокласни частни апартаменти, които ще бъдат на разположение в Боинг 777.", "date": "2017.11.12", "title": "Емирейтс купува 40 самолета Боинг 787\nза 15,1 милиарда долара"}
{"url": "https://www.24chasa.bg/novini/article/6545832", "text": "Нека г-жа Нинова покаже нещо, което е съградила под нейно ръководство. Ние това правим всеки ден, заяви премиерът Бойко Борисов по повод  , че е страхливец. Няма да ми развалите настроението с въпроси за госпожата, отсече Борисов на откриването на изцяло обноявната от държавата зала \"Фестивална\", която вече се нарича \"Асикс Арена\". \"След като са знаели за този одитен доклад, служебното правителство на президента Радев да бе уволнило генерал Петров от ВМА. Аз нито знаех за него, нито ми е бил предаван с документите, но ние като морален жест приехме оствката му. В същото време в парламента стоят хора, които са замесени в наркотрафик, купуване на гласове и то от затворници и които наричат българите дебили\", допълни премиерът.  \"Каквото се изисква от нас по отношение на базата на ЦСКА сме го направили, заяви Борисов по повод предстоящият търг за стадион \"Българска армия\". \"Отборът им се развива много добре и играе страхотно. Вижда се, че битката за титлата в първата тройка е доста сериозна. ЦСКА е отбор, който може да подържа 3-4 клуба. Навремето национали бяха резерви на националите в ЦСКА\", каза още премиерът на въпрос, че имало и втори отбор с тази абревиатура. Той отстъпи правото да прережат лентата на новата зала на топатлетките ни Ивет Лалова и Габриела Петрова. \"За първи път в тази зала видях лекоатлетическо състезани и заради това се развълнувах толкова днес. Тогава се заплаих по този спорт.\", заяви Ивет Лалова.  Премиерът Борисов и министърът на спорта Красен Кралев получиха най-високите отличия на европейската асоциация по лека атлетика от нейния първи вицепрезидент Добромир Карамаринов, който е шеф и на родната централа по този спорт. \"Благодаря ви много, че спазихте мъжката си дума и възтановихте тази зала, която от 60 години не беше ремонтирана, заяви Карамаринов. \"От догодина започва възстановяването и на близкия до залата стадион \"Академик\", който ще бъде изцяло за лека атлетика. За това са предвидени 4 млн. лева\", обясни Красен Кралев. До момента правителството на Бойко Борисов са инвестирали 300 млн. лева в спортна инфраструктура. Ударно ще бъде завършена и \"Арена Бургас\", за да може федерацията да кандидатсва за европейско първенство в зала. Очаква се да приключи през 2018 г. ", "date": "2017.11.12", "title": "Бойко Борисов: Нека г-жа Нинова покаже нещо, което е съградила"}
{"url": "https://www.24chasa.bg/novini/article/6545833", "text": "Искрено разчитам виновните за оскверняването на Альоша в Пловдив да бъдат подведени под отговорност. Това призова посланикът на Русия у нас Анатолий Макаров. \"Жал ми е за хора, които изразяват своето политическо становище чрез свастики\", допълни дипломатът, който участва в церемонията по отбелязване на 60 г. от вдигането на съветския воин в Пловдив. В петък паметникът осъмна нашарен с пречупени кръстове и нецензурни надписи. Макаров предупреди, че \"такива престъпления не трябва да бъдат допускани занапред\". \"Радвам се, че смутните 90-те години на миналия век, когато искаха да бутнат Альоша, отминаха и пловдивчани не допуснаха този позорен акт\", допълни посланикът. Макаров завърши словото си с думите: \"Нека Альоша винаги се извисява над Пловдив и вечна да е българо-руската дружба\". Около 300 души се изкачиха на хълма, за да отбележат годишнината. \"Жалко, че толкова малко хора дойдоха\", каза социалистка. До Макаров застанаха посланикът на Беларус Владимир Боронкович и почетният консул на Русия Георги Гергов. Пловдивският митрополит Николай отслужи заупокойна молитва. На 5 ноември 1957 г. гранитният монумент е открит от писателя Димитър Димов. \"Альоша ще надживее всеки\", заяви арх. Антоанета Топалова, чийто баща Иван Топалов участва в авторския колектив по изграждането на монумента. Според нея бутането му е почти невъзможно за разлика от мавзолея на Георги Димитров. \"Първо, този паметник е на върха на един сиенитен хълм. В него е приложен т.нар. циклопски строеж. В самата фигура са вградени дебели стоманени колони. Да не говорим какво огромно количество бетон е излято\", каза Топалова. Според нея ако монументът се събори, ще се разруши цялата архитектоника на тепето. Паметникът е построен след пет национални конкурса. Имало е различни идеи. Една от тях е била на върха на хълма да се направи античен храм с колонада и вътре да се експонира руският воин. Другият вариант бил на Бунарджика да се извиси многофигурна композиция подобна на паметника на съветската армия в София. Дори на върха бил поставен бутафорен макет 1:1, за да се оцени въздействието й. Оказало се, че силуетът е нечетлив и губи смисъла си. \"Тогава се спряха на еднофигурната скулптура. Баща ми е съавтор. Проектът е на архитект Борис Марков, който е тъст на Гунди. По-късно той става архитект на републиката\", обясни Топалова. Тя допълни, че всяка композиция трябва да има добро изложение. Затова Альоша гледан на югоизток.", "date": "2017.11.12", "title": "Макаров: Наказание за вандалите на Альоша!"}
{"url": "https://www.24chasa.bg/novini/article/6545855", "text": "Президентът на САЩ Доналд Тръмп днес пристигна във филипинската столица Манила, където ще участва в годишната среща на върха на Асоциацията на страните от Югоизточна Азия, предаде Ройтерс. Тръмп пристигна от Виетнам, където участва в срещата на върха на организацията Азиатско-тихоокеанско икономическо сътрудничество и за кратко се срещна с руския си колега Владимир Путин, предава БТА. Филипините са последния етап от азиатската обиколка на Тръмп, която включи също Япония, Китай и Южна Корея. Часове преди пристигането му в Манила филипинската полиция използва водни оръдия, за да попречи на стотици антиамерикански демонстранти да стигнат по посолството на САЩ в столицата.", "date": "2017.11.12", "title": "Тръмп пристигна във Филипините за участие\nв срещата на върха на АСЕАН"}
{"url": "https://www.24chasa.bg/novini/article/6545912", "text": "Учени, работещи по проект за минимализиране на нежелания улов, хванаха край Алгарве праисторическа мантиева акула, която още живее в океанските дълбини, съобщи Интернешънъл бизнес таймс. Мантиева акула е колкото страховита, толкова и рядка. Обикновено я наричат \"живо изкопаемо\". Тя живее на планетата ни от 80 милиона години, като е едно от малкото оцелели животни от древността, предава БТА. Учените са уловили акулата с траулер. Тя е дълга 1,5 м и има 300 остри като игли зъби, наредени в 25 реда. Мантиевите акули обитават Тихия и Атлантическия океан. Броят им не е малък, но срещите с тях са изключително редки, защото живеят близо до дъното. Учените от Института по моретата и атмосферата са уловили \"живото изкопаемо\" на дълбочина 700 м срещу курорта Портимао. Мантиевата акула има някои примитивни черти - тъмнокафявото й тяло е като на змиорка, а гръбната, коремната и аналната перки са много назад. Тя улавя храната си, като извива тялото си и се стрелва като змия.", "date": "2017.11.12", "title": "Акула от времето на динозаврите беше уловена край Португалия (Видео)"}
{"url": "https://www.24chasa.bg/novini/article/6545928", "text": "Политиката на САЩ не допринася за осигуряването на мира и стабилността в Близкия изток. Това заяви днес турският премиер Бинали Йълдъръм, цитиран от ТАСС. Кюрдската работническа партия (ПКК) и свързаните с нея сирийски кюрдски Сили за защита на народа (СЗН) и Партия на демократичния съюз (ПДС) представляват пряка заплаха за националната сигурност на Турция. В рамките на борбата срещу \"Ислямска държава\" САЩ си сътрудничат именно с тях. Не смятам, че сегашната политика на Вашингтон способства за мира и стабилността в региона, каза Йълдъръм, информира Анадолската агенция. По време на посещението на Йълдъръм в САЩ от 7 до 11 ноември той заяви още, че \"Турция се надява Вашингтон скоро да прекрати сътрудничеството със сирийските кюрди\", предава БТА. Турция е недоволна от политиката на САЩ за въоръжаване на сирийските кюрди, припомня ТАСС.", "date": "2017.11.12", "title": "Йълдъръм: Политиката на САЩ не допринася за мира и стабилността в Близкия изток"}
{"url": "https://www.24chasa.bg/novini/article/6545872", "text": "Пожар избухна на френски ферибот в Средиземно море, след като отплавал от Марсилия за Алжир, съобщи Асошиейтед прес. Фериботът бил принуден да спре извънредно на испанския остров Майорка, където трима пасажери били откарани в болница. Други 26, пострадали от вдишване на дим и с леки наранявани, са получили медицински грижи на място, предава БТА. На борда на ферибота имало близо 500 пътници.", "date": "2017.11.12", "title": "Пожар на френски ферибот в Средиземно море, трима пасажери са в болница"}
{"url": "https://www.24chasa.bg/novini/article/6545315", "text": "Обвиняемият за убийството на Георги Игнатов в Борисовата градина е повикан за разпит в столичната полиция в петък и в присъствието на адвокатката му е запознат с материалите по делото. Досега това беше невъзможно, защото защитникът на Йоан Матев и майка му Сребра отказваха да получат доказателствата, което стана формална причина разследването да не бъде приключено за 8 месеца. Така Матев беше освободен от ареста от Софийския градски съд с мярка подписка. Прокуратурата обжалва пред апелативния, който ще гледа делото във вторник. С връчването на обвинението на Йоан Матев прокуратурата ще може да внесе обвинителния акт в съда в понеделник, още преди мярката за неотклонение на Матев да се разгледа на втора инстанция. Екип на “Телеграф” е видял как Матев е доведен в сградата на полицията в петък следобед, а майката Сребра, която се укривала от разследващите докарала адвокатката Стоянка Маркова. След това потеглила, без да влезе с нея. Трикът с разпита на арестанта, за да бъдат доведени адвокатите му и да им се връчат материалите от разследването биха предотвратили негово бягство, ако бъде освободен и от втората инстанция на съда. Йоан Матев ще поиска свобода и във вторник.", "date": "2017.11.12", "title": "Осуетиха бягството на Йоан, връчиха обвинението на адвокатката му в петък"}
{"url": "https://www.24chasa.bg/novini/article/6543935", "text": "Кухнята във всеки дом е много важна, защото в нея цялото семейство прекарва голяма част от времето си. Дали ще ремонтирате вече съществуваща, но остаряла кухня, или ще правите изцяло нова, винаги е добре да планирате предварително нещата. С един чертеж, на който да отбележите всичко необходимо - и размерите на шкафовете, и елуредите, ще си помогнете твърде много и ще си спестите неприятни изненади. При планирането и обзавеждането на кухнята е важно да се съобразите с основните дейности в помещението, които се групират около 3 основни работни места. В зависимост от формата на помещението и архитектурните дадености целта е работните места да се разположат така, че да се намалят излишните движения. За извършване на тази работа, за поставянето на съдовете и хранителните продукти е необходим удобен работен плот. Подходящото място се намира между кухненската печка и мивката. Приемливата дължина е 120 cм при стандартна за кухненските шкафове и плотове широчина - 60 cм.   При липса на място плотът може да бъде и по-къс, особено когато домакинството е малко. Възможно най-близо трябва да се намира и хладилникът, където се съхраняват повечето от хранителните продукти. Всичко в кухнята се върти около готварската печка. Около нея обаче е добре да има свободни плотове, поне по 30 см, за поставяне на съдове и продукти, които се използват по време на готвенето. Ще ви е по-удобно, ако плотът, който се намира откъм по-близката страна за поставяне на съдовете, бъде по-дълъг. Когато печката е вградена в плота, това изискване се постига по-лесно. Точното определяне на мястото за готварската печка трябва да се съобрази и с възможността за монтиране на аспиратор. Повече от желателно е той да има тръба за изхвърляне на засмукания въздух и водни пари извън помещението. От двете страни на мивката е добре да има помощни плотове. Още по-добре е, когато самият умивалник има едно или две крила за отцеждане на водата от съдовете. Изборът на най-различни по форма и изпълнение мивки вече е твърде богат в специализираните магазини и можете да избирате най-подходящите според вашия проект. Шкафът под мивката е подходящ за подреждане на миещи препарати, на кофата за отпадъци, за монтиране на електрически нагревател за течаща вода или за съхраняване на зеленчуци. Някои модерни умивалници имат и мелачка за растителни и други отпадъци, което прави възможно изхвърлянето им в канала. Тъй като при работа в кухнята домакинята непрестанно обхожда тези 3 центъра, много важно е да са разположени така, че изминаваният път да бъде възможно най-кратък и в максимална степен да се избегнат излишни движения и използваните съдове и продукти да бъдат подръка. В наложилата се практика има четири начина на подреждане на мебелите и уредите в кухнята според предназначението им: l Едностранно разполагане, или в една редица. В този случай всички работни места са подредени по дължината на едната стена на помещението. Тогава най-удобната последователност е първо да има помощен плот, след него кухненска печка, място за приготвяне на храната, мивка, място за поставяне на съдове и продукти, хладилник и шкафове за продукти.   Над плота за приготвяне на храната, както и над мивката може да се монтират окачени на стената шкафове до тавана. Те обикновено се монтират на височина 50-60 cм над плота на мивката. Подобно подреждане се използва най-вече при дълги и по-тесни помещения. l Двустранно разполагане - при този начин на подреждане кухненското обзавеждане е разпределено по дължината на двете срещуположни стени на кухнята. Работните места - за готвене, приготвяне на храната и мивката, са разположени на едната стена, като кухненската печка се постави вдясно. На отсрещната страна се подреждат шкафовете за съхраняване на продуктите. При положение че кухненската печка е разделена на плот с котлони, а фурната и грилът са отделно, практично е фурната да се постави между шкафовете на отсрещната страна на височината на очите, за да се избегне навеждането. Това е желателно не само при възрастни хора, но удобството ще бъде оценено и от по-младите, защото физическото натоварване при навеждане е неколкократно по-голямо, отколкото при работа в изправено положение. На същата страна може да се монтират окачени шкафове, да се поставят високи шкафове, а така също и високи хладилници. Плотовете на разположените върху пода шкафове предоставят достатъчно голяма площ за обработка на хранителни продукти, а така също и за поставяне на кухненски машини - кафемашина, тостер и кухненски роботи. l Разполагане под прав ъгъл, или Г-образно - тогава на едното рамо се поставя печката, а близо до нея, на другото рамо е добре да е мивката. Помежду им е най-удобното работно място за приготвяне на храната. Това разположение минимизира ежедневно изминавания от домакинята път. То е приложимо при кухненски помещения с квадратна форма. l П-образното разполагане е разновидност на двустранно разположена кухня чрез напречно свързване и е приложимо, когато разстоянието между срещуположните стени не е голямо. Ако разстоянието е по-голямо от 150 cм, по-добре е трите работни места да бъдат разположени по продължение на дългата и на съседната напречна стена. При проектирането на кухнята трябва да се премисли и мястото на комина например, както и разположението на наличните електрически контакти, а ако е необходимо - да се изведат и нови. l Мястото на шкафовете - при разполагане на кухненските прибори и мебели, трябва да се съобрази и с посоката на отваряне на вратите им, както и оставащата пролука между отворената врата и срещуположно разположените мебели. Пред шкаф с дълбочина 60 cм е наложително да има свободен коридор с минимална широчина около 110 см, за да може човек спокойно да бръкне в шкафа и да мине покрай него при отворена врата. Следователно при помещения с широчина 2 м или по-малка двустранното подреждане не е подходящо, защото между срещуположно разположените шкафове ще остане коридор с широчина 70 cм, в който двама души не могат да се разминат свободно.", "date": "2017.11.12", "title": "От кухнята започва всичко в дома"}
{"url": "https://www.24chasa.bg/novini/article/6545491", "text": "Президентът на САЩ Доналд Тръмп отговори на критиците на неговата среща с руския държавен глава Владимир Путин и на коментарите му направени след това, питайки кога „глупаците“ ще разберат, че добрите отношения с Русия са добро нещо, пише The Hill. „Кога ли глупаците ще разберат, че хубавите отношения с Русия са нещо добро“, написа Тръмп на профила си в социалната мрежа туитър, след като заяви на репортери, че вярва на Путин, който отрече Москва да се е месила в президентските избори в САЩ през 2016 г. Тръмп проведе няколко кратки разговора с Путин във Виетнам по време на срещата на високо равнище на АТИС във Виетнам, по време на които двамата обсъдиха гражданската война в Сирия и ядрената заплаха на Северна Корея. Неговите коментари предизвикаха критика в САЩ, включително от политици. Сенаторът-републиканец от щата Аризона Джон МакКейн заяви, че действията на Тръмп „не поставят Америка на първо място“, предава Фокус. Президентът на САЩ Доналд Тръмп заяви, че никога не би нарекъл лидера на Северна Корея Ким Чен- ун „нисък и дебел“, след месеци размяна на лични обиди и заплахи за война с него, предава АФП. „Защо ли Ким Чен-ун би ме нарекъл „стар“, след като никога не бих го нарекъл „нисък и дебел“? Опитвам се да бъда негов приятел и може би някой ден това ще се случи“, написа Доналд Тръмп на своя профил в социалната мрежа „Туитър“ по време на посещението си в Ханой – последната спирка от неговата обиколка в страните от Азия. Тръмп заяви, че подкрепя разузнавателните агенции в страната си, които достигнаха до извода, че Русия се е месила в президентските избори през 2016 г., но повтори, че вярва в искреността личните опровержения на руския президент Владимир Путин. „Вярвам ли на това или не, аз съм с нашите агенции. Вярвам в нашите разузнавателни агенции“, заяви Тръмп пред репортери в Ханой, където е на официално посещение. По-рано директорите на разузнавателните служби на САЩ заявиха, че Русия се е месила в изборите, но Путин отрича категорично това.", "date": "2017.11.12", "title": "Тръмп: Кога ли глупаците ще разберат, че хубавите отношения с Русия са нещо добро"}
{"url": "https://www.24chasa.bg/novini/article/6545505", "text": "Глобалният въздушен трафик не е на път да изпълни самоналожените си екологични цели. Това е установило публикувано днес изследване на организацията Атмосфеър (Atmosfair), чиято дейност е свързана със \"зелените\" пътувания, предаде ДПА. Групата с централа в Германия планира да представи заключенията си на конференцията за климата на ООН в Бон, която се провежда в момента. Организацията е стигнала до извода, че трите авиокомпании, които са най-благосклонни към климата в света, са в Европа и Китай, предава БТА. Две германски компании - Туйфлай (Tuifly) и Кондор (Condor) - са в топ 10, като в цялостната класация са с най-малко емисии на въглероден диоксид на човек на километър, според данните на Атмосфеър.", "date": "2017.11.12", "title": "Изследване: Глобалният авиотрафик няма да да изпълни \"зелените\" си цели"}
{"url": "https://www.24chasa.bg/novini/article/6545507", "text": "Френският президент Еманюел Макрон призова за запазване на независимостта и стабилността на Ливан в телефонен разговор с ливанския си колега Мишел Аун, предаде Франс прес. Двамата обсъдиха ситуацията в Ливан след обявяването на оставката на премиера Саад Харири, съобщи Елисейският дворец. Макрон напомни необходимостта от запазване на стабилността, независимостта и сигурността в Ливан и уверил президента Аун в подкрепата на Франция за ливанския народ. Ливанският президент по-рано вчера поиска Саудитска Арабия да обясни причините, които пречат на връщането в ливан на премиера Харири, чиято неочаквана оставка хвърли страната в политическа криза, предава БТА. Макрон отново призова за свобода на движението на ливанските политически лидери, Той наблегна на необходимостта от запазване на приемствеността на политическите институции и запазване на суверенитета и стабилността на Ливан. Френският президент ще се срещне в Париж с ливанския външен министър във вторник, съобщи Елисейският дворец.", "date": "2017.11.12", "title": "Макрон призова за запазване на независимостта на Ливан"}
{"url": "https://www.24chasa.bg/novini/article/6545526", "text": "Искаме да премахнем животинския холокост, робството на животни, защото е несправедлово, заяви по   председателят на веганския съюз Никола Донев. Повод бе веганския протест по централните улици на София с пърформанс какво причиняваме на животните, в който с огромни ножове се имитира рязане на тела на участници в протеста, които се поливат с олио и подправки, а от телата им тече кръв. Тов не е начинът, отговориха представители на друго веганско общество. Ние не правим панаири, а фестивали. Веганството за нас не е диета, а движение за социална справдливост. Вярваме в свободата на избора кой как да живее, казаха \"мирните\" вегани.", "date": "2017.11.12", "title": "Председателят на веганския съюз: Искаме да премахнем животинския холокост (Видео)"}
{"url": "https://www.24chasa.bg/novini/article/6545514", "text": "Футболни фенове, празнуващи класирането на Мароко за световното първенство през 2018 г., предизвика снощи безредици в центъра на Брюксел, предаде Франс прес, като цитира агенция Белга. Полицията използва водно оръдие, за да разпръсне тълпата от около 300 души. Една кола е била подпалена. Видеоклипове в социалните мрежи показаха как полицията блокира феновете на път към площада пред борсата на Брюксел, традиционно място за отбелязването на спортни победи. Белгийската столица има много жители от марокански произход. Към 20,30 ч. по Гринуич спокойствието и редът бяха възстановени, предава БТА. Мароко се класира за Мондиал-2018 в Русия, като победи вчера Кот д'Ивоар в Абиджан с 2 на 0. Ммарокански фенове празнуваха и на Шанз-Елизе в Париж, но до безредици не се стигна, предаде ТАСС. Стотици хиляди ликуваха по улиците на Рабат, Танжер, Фес, Маракеш и други градове в Мароко. След мача крал Мохамед Шести лично поздрави играчите от националния отбор за \"огромното постижение\". Той разговаря по телефона с треньора Ерве Ренар и капитана Мехди Бенатия. За последен път Мароко участва във фгиналния стадий на световното по футбол през 1998 г. във Франция.", "date": "2017.11.12", "title": "Безредици в Брюксел след класирането на Мароко за Мондиал-2018 (Видео)"}
{"url": "https://www.24chasa.bg/novini/article/6545548", "text": "Няма официална информация, че ЧЕЗ е продадена на индийски консорциум, но е много да е вярно, каза енергийният министър Теменужка Петкова по  . По повод информацията, че зад консорциума стои бьлгарски продавач на еленергия, един от най -големите - Валентин Христов, Петкова каза, че при всички случаи ще бъдат проврени купувачите на ЧЕЗ. По думите й няма проблем с Русия за газовия хъб \"Балкан\". Без нея няма как да стане, заяви Петкова. Но за да се получи проектът, трябват минимум 3 източника на газ. Имаме опция да удължим живота на АЕЦ Козлодуй още три пъти по 10 години. Колкото до АЕЦ Белене сга мислим как да се използва оборудването, което струва близо 2 милиарда. Към проекта има интерес от китайската компания СNC, каза Петкова. Няма да закриваме тецове - те дават 43 на сто от енергията. Готвим дерогация т.е. да сме изключение от по- високите изисквания на ЕК към тецовете. Без руския газ няма как да бъде реализирана концепцията за газоразпределителен центъра на територията на България, каза още Петкова. „Този проект се ползва с безрезервната подкрепа на ЕК, ние получихме и финансиране, на базата на което в момента се извършва обществена поръчка с избор на изпълнител, който да изготви предпроектното проучване за проекта“, отбеляза министър Петкова. По думите й реализацията му ще бъде много важна и приоритетна не само за нас, а и за ЕС. На въпрос дали реализирането на газовия хъб „Балкан“ би „бръкнало“ в руските интереси тя отговори: „Русия снабдява 42% от природния газ за Европа. Така че без руския газа няма как да бъде реализирана концепцията за газоразпределителен центъра на територията на България. Но за да бъде реализиран такъв хъб, трябва да са на лице поне три различни източника. И ние работим именно в тази посока“. Министър Петкова подчерта, че проектът ще се реализира изцяло при спазването на европейското законодателство. . По думите й диверсификацията на източниците и маршрутите на природен газ ще даде повече опции и по-конкуренти цени за страната ни.", "date": "2017.11.12", "title": "Теменужка Петкова: Без руския газ няма как да бъде реализиран газов хъб в България (Обновена)"}
{"url": "https://www.24chasa.bg/novini/article/6545518", "text": "Искането на репарации от Германия за действията й в Полша по време на Втората световна война е въпрос на чест за Варшава, заяви лидерът на управляващата партия \"Право и справедливост\" Ярослав Качински, цитиран от Ройтерс. \"Платиха на французите, на евреите, на много други страни за загубите, понесени през Втората световна война. Не и на поляците. Не става въпрос само за материални средства, а за нашия статут, за честта ни. И това не е театър, това е напълно сериозно искане\", продължи Качински, предава БТА. Шест милиона поляци, сред които три милиона евреи, са убити по време на войната, а столицата Варшава е изравнена със земята през 1944 г. след неуспешно въстание, в което загиват 200 000 цивилни граждани, припомня Ройтерс.", "date": "2017.11.12", "title": "Качински: Военните репарации от Германия са въпрос на чест за Полша"}
{"url": "https://www.24chasa.bg/novini/article/6545111", "text": "Специални разузнавателни средста са записали как братовчедите Николай и Сергей Николови мамят по телефона столичен пенсионер да им даде 116 хил. лв., научи “24 часа”. Видеокамера пък е заснела как мулето им Георги Георгиев прибира парите. Тримата бяха арестувани в четвъртък след като мулето Георгиев вземал 2700 лв., оставени до кофа за боклук от възрастна жена до Александровска болница в София. Жертвата била измамена, че помага на “генерал Георгиев” от полицията за залавяне на престъпници. Всъщност 40-годишният циганин от Горна Оряховица Николай Николов бил \"генерал Георгиев\", а братовчед му Сергей контролирал куриера Георгиев. Всички са криминално проявени. Освен тримата са арестувани и още 2-ма техни съучастници, за които обаче няма достатъчно доказателства. Преди година синът на Сергей Николов - Станислав, беше отвлечен за откуп от 3-ма криминално проявени от региона. Полицията ги разкри и вече са осъдени. Безработните баща и син живеят в палат в горнооряховския кв. “Калтинец”, който е меката на телефонните измамници. Тарторът на задържаните ало измамници Николай Николов, братовчед му Сергей и мулето Георги са уличени и за още една телефонна измама от началото на октомври, научи “24 часа”. Тогава от дома си Николай навъртал поредния стационарен номер от австрийска симкарта. Същия ден вече опитал 24 пъти да излъже случайни хора. Този път обаче телефонът дал свободно, а след секунда се чуло “добър ден”. Благият глас на слушалката бил на 73-годишен софиянец, работил като пиар в чужбина. “Обясни ми, че издирвана група телефонни измамници ще се свърже с мен”, разказа тогава измаменият мъж пред “24 часа”. По думите на Николай бандата била от чеченец, българин, циганин и руснак. Малко след като разговорът прекъснал, телефонът иззвънял пак. Плачеща жена искала пари, но била заглушена от странни шумове. След това отново се обадил мнимият полицай. “Каза ми, че измамниците ще влязат вкъщи, затова трябва да занеса всички пари на безопасно място”, обясни мъжът, пожелал анонимност. Събрал парите, с които разполагал вкъщи, включително служебни и на сестра му, взел още 3 златни пръстена и кръстче. Обяснил на ало измамника, че има и влог в банка от продаден отдавна апартамент, наследен от баща му. Той го инструктирал веднага да изтегли всичко, което има. Банковите служители отказали да дадат всички пари накуп, въпреки че той ги излъгал как парите му трябват за покупка на апартамент. “Пий една ракия и от нас. Ще се почерпим, когато всичко приключи”, казал му гласът в слушалката, за който жертвата още си мислил, че е полицай. На следващата сутрин пенсионерът изтеглил и останалата част от спестяванията си - общо 110 хил. лв., навил ги на пачки и ги сложил в голям плик, който хвърлил в кашон до кофа край Евангелистката църква. През това врме братовчедът на Николай – Сергей, също говорел. Преди дни той бил пуснал обява за шофьор и на нея се отзовал Георги Георгиев. Сергей решил, че младежът е точен, и го пратил да прибере парите на дядото. Когато измаменият мъж се прибрал, с него се свързал Сергей, представящ се за полковник Василев. Обяснил, че хванали 3-ма, но 2-ма успели да избягат. “Каза ми да не споделям с някого, дори със сестра ми, иначе неговото семейство може да пострада”, добави мъжът. Последвало ново обаждане на сутринта: “Не бой се, ще ги хванем до 2-3 дни и ще ти върнем парите”. За негово щастие всички разговори на измамниците са записани на СРС-та и експертиза ще трябва да потвърди, че това са гласовете на Николай и Сергей. Георгиев е с чисто съдебно минало. Двамата братовчеди обаче имат присъди за измами, включително телефонни. Тримата са задържани за 72 часа, Софийската районна прокуратура ще им иска постоянен арест. В дома на Геориев полицаите открили безспорни доказателства, че той е мулето, взело парите на дядото през октомври. Камери са заснели мъжа и видеоекспертиза ще доказва, че това е той. СРС-тата пък уличават братовчедите. Открити са и техни австрийски и унгарски симкарти. Тепърва ще ги проверяват и за редица други телефонни измами. ", "date": "2017.11.12", "title": "Циганинът Николай е \"генерал Георгиев\", който излъга по телефона пенсионер, и прибра 116 хил."}
{"url": "https://www.24chasa.bg/novini/article/6545598", "text": "Вече не съм министър, от два дни съм безработен. Дори и да имах покана да остана - аз харесвам новия здравен министър Кирил Ананиев, нямаше да остана, защото се чувствам част от екипа на министър Петров, каза д-р Мирослав Ненков. Той сподели, че с него е имало разговор да стане министър на здравеопазвнето, но отказал. \"Видя ли как с един вестникарски удар бе свален един достоен министър?\", риторично обясни отказа си на водещата на сутрешния блок на   Лора Крумова. Един факт не беше изнесен обаче - за обществената поръчка, за която бе набеден министър Петров, че уж е прибрал в джоба си 1,7 млн лв., а ВМА е платила 300 хил. лева, каза Ненков. Разликата е огромна, а и тази поръчка е от преди Петров да стане шеф на ВМА. Тече проерка на прокуратурата и ако се окаже, че няма престъпление, кой ще му се извини, попита Ненков. Вероятно министър Ананиев ще продължи линията, която следвахме - да се затворят още някои кранчета, по които изтичаха наши общи пари, каза още Ненков. Не става въпрос за мафията в бели престилки  - 99,8% от моите колеги си работят най-добросъвестно по кабинетите. Това е една много малка шайка мишоци, които умеят да използват слабостите на системата, каза Ненков. Легалният път е да се продава излишъкът от нужни на страната лекарства - ако са внесени 140 единици, а сто с ни необходими за пазара, 40-те да се изнасят за западни страни и да се печели от това, защото у нас цените на лековете са ниски. Нелегалният начин е да внасяш 200 единици и лекарството да го няма, каза Ненков. Става дума за реекспорт на лекарства за около 300-400 милиона годишно неофициално и 200 млн. официално. Как се изправяш срещу такъв бизнес с името си на генерал, при това сам, попита Ненков. Предстоят промени в закона за лекарствата в този план. Името на Жени Начева от екипа на Кирил Ананиев е кристално чисто. Вероятно ще помоля шефа на ВМА да ме вземе обратно на работа като анестезоилог там, каза Ненков.", "date": "2017.11.12", "title": "Мирослав Ненков: 99,8% от моите колеги си работят най-добросъвестно по кабинетите"}
{"url": "https://www.24chasa.bg/novini/article/6545602", "text": "„Това беше показна акция”. Така един от българските медици, задържани по време на хуманитарна инициатива в Босилеград, коментира  . Пред   д-р Цветанка Цолова разказа, че около 20-има полицаи обградили Българския културно-информационен център в сръбския град, докато тя и двама нейни колеги преглеждали хора вътре. „Там ни чакаха около 50-има души от българската общност, които се нуждаеха от квалифицирана медицинска помощ. В Западните покрайнини те явно нямат достъп до такава”, коментира д-р Цолова. Тя разказа, че след като отвели нея и колегите й в полицейския участък, ги държали там без никакви обяснения. Взели им и личните документи. Впоследствие, след намесата на консула ни в Ниш Едвин Сугарев, лекарите били освободени. Въпреки преживения стрес, д-р Цолова е категорична, че отново би се включила в подобна хуманитарна кампания.", "date": "2017.11.12", "title": "Един от медиците ни, задържани в Сърбия: Беше показна акция (Видео)"}
{"url": "https://www.24chasa.bg/novini/article/6545625", "text": "Навсякъде има по света завист но тук е начин на живот, защото не се научихме като народ някога да кажем добра дума за другия, каза Вежди Рашидов по  . Майка ми загина в катастрофа и умря в ръцете ми. Аз имах един лош късмет - и баща ми, и майка ми и брат ми умряха буквално в ръцете ми, разказа Вежди Рашидов. „Аз съм единствения, който отказва да стане доносник. Имам документи за това. Накрая полковника каза: Махнете го този идиот, той и по време на война е негоден. Другите ставаха, за да правят кариера и на нещастието на другите, строяха своето щастие…\", сподели Рашидов. Говори глупости Местан - така бившият министър на културата, сега депутат, отговори на въпрос за искането за признаване на турско малцинство. Това са тъпи политически игри. Ако това предаване го правехме от Кърджали, щяхте да видите как добре живеят българи и турци. Този проблем не съществува между обикновените хора, заяви Рашидов. Бойко Борисов е заложил на инфраструктурата, което наистина събужда определени области. Ако направи магистралата до Видин, Видин ще си стъпи на краката, даде пример той. И добави - като пътувам до Бургас за два часа и половина си казвам: Благодаря ти Бойко, че си направил този път. Властта ме разболя. Влязох здрав, излязох болен. Обидно е да излязат едни добре нахранени хора от чужди пари, грантаджии... Бях на ръба да си отида, но ако Всевишния ми е дал шанс ще продължа, каза той по повод на това, че премина през тежко заболяване. Ако съпругата ми я нямаше, нямаше да съм жив. Тя е лекар, много добър. Всеки ден е била при него по време на лечението.", "date": "2017.11.12", "title": "Вежди Рашидов: Ако съпругата ми я нямаше, нямаше да съм жив"}
{"url": "https://www.24chasa.bg/novini/article/6545627", "text": "Четиридесет депутати от управляваваща във Великобритания Консервативна партия се договориха да подпишат писмо за недоверие към премиера Тереза Мей, съобщава в днешния си брой в. \"Сънди таймс\", цитиран от ДПА и ТАСС. Макар че броят на \"заговорниците\" представлява само 8 процента от общия брой депутати консерватори в долната камара на парламента, достатъчни са само още 8 подписа за предизвикването на нови избори за председател на партията и евентуалната замяна на Мей на премиерския пост, отбелязва вестникът. Недоволството на депутатите е предизвикано от затягането на преговорите за Брекзит от страна на Мей и липсата на ясна позиция по основните въпроси, предава БТА. Според вестника някои министри в правителството на Мей също не са съгласни с позицията й по въпроса за излизането на Великобритания от ЕС. \"Страшно е да се каже, но ние се приближаваме все повече към момента, когато за известно време ще трябва да излезем в опозиция, за да се прегрупираме\", цитира \"Сънди таймс\" неназован член на британското правителство.", "date": "2017.11.12", "title": "40 депутати от Консервативната партия искат оставката на Тереза Мей"}
{"url": "https://www.24chasa.bg/novini/article/6545641", "text": "Президентът на САЩ Доналд Тръмп похвали растежа на Виетнам и рекламира американския бизнес на пресконференция с виетнамския си колега Чан Дай Куанг при посещение в Ханой, предаде ДПА. Тази сутрин Тръмп бе официално посрещнат от Дай Куанг на церемония в президентския дворец в Ханой с развяване на американския и виетнамския флаг, предава БТА. \"Ентусиазирани сме за икономическите реформи, насърчаващи икономическото благоденствие за всички виетнамски граждани, когато виждаме нарастващата средна класа като ключов пазар за американските стоки и услуги\", каза Тръмп и добави, че би приветствал премахването на търговските бариери от Виетнам. \"Сигурен съм, че американската енергия, земеделие, финансови услуги, авиация, дигитална търговия и отбранителни продукти са способни да покрият всичките ви търговски нужди и всъщност не само да ги покрият, но и по-добре от всеки друг\", добави президентът на САЩ. Преди срещата бе разпространен списък с нови търговски сделки, включващи петролни и газови проучвания, авиация и транспорт, но паричната им стойност не бе разкрита. След брифинга Тръмп разговаря с генералния секретар на ЦК на Виетнамската комунистическа партия Нгуен Фу Чонг и с премиера Нгуен Суан Фук, след което замина за Манила. Там той ще участва в срещата на високо равнище на Асоциацията на държавите от Югоизточна Азия (АСЕАН) и в Източноазиатската среща на върха. ", "date": "2017.11.12", "title": "Тръмп рекламира американския бизнес във Виетнам"}
{"url": "https://www.24chasa.bg/novini/article/6545669", "text": "Забраната за тютюнопушене в заведения на закрито у нас като цяло се спазва. Но докато в Европа през 2014-17 г. се наблюдава намаление на публичните места, където се пуши - в ресторантите с 5%, в баровете с 3%, в България от 2014 г. се нарушава тази забрана с 3% повече в ресторанти и 5% в барове, каза началникът на онкологията в София и бивш здравен министър д-р Стефан Константинов по bTV. Има заведения, които вероятно са на тарикати или на близки до определни структури, които явно смятат, че са недосегаеми и в тях се пуши. Освен това обаче наредбата не е достатъчно ясна в дефиницията си за закрит обект и с това се злоупотребява, каза Константинов. Маша Гавраилова от сдружение „България без тютюнев дим” пък каза, че неправителственият сектор от 2012 г. насам предлага конкретни мерки – например при влезли в сила наказателни постановления и продължаващо нарушение обектът временно да се спира или да се глобяват не само пушачът и юридическото лице, но и конкретният служител допуснал тютюневия дим.", "date": "2017.11.12", "title": "Стефан Константинов: Има заведения на тарикати, които смятат, че са недосегаеми за забраната за пушене"}
{"url": "https://www.24chasa.bg/novini/article/6545667", "text": "Недопустимо е лекари да бъдат задържани само защото са дошли да помогнат на наши сънародници. Това каза в интервю за „Фокус“ вицепремиерът и министър на външните работи Екатерина Захариева по повод на задържането на български лекари в Босилеград, Сърбия. „Веднага след като в Генералното консулство в Ниш е получена информацията за задържането на тримата лекари, генералният консул Едвин Сугарев установява контакт с местните полицейски власти в Босилеград. Проведени са няколко телефонни разговора и медиците са освободени, без да са разпитвани, без да е предявено каквото и да е обвинение към тях и без да е съставен протокол за задържането им“, обясни министър Захариева. „След като бях запозната със случая, веднага разпоредих на посланика на България в Белград Радко Влайков да постави въпроса и да реагира пред сръбската страна. Премиерът Бойко Борисов също лично следи въпроса“, допълни тя. По думите й днес или най-късно утре се очаква чрез разговорите на посланик Влайков да бъда получени нужните обяснения. „В зависимост от тях ще определим и нашата позиция“, поясни външният министър. По думите й обаче още на този етап е очевидно, че става въпрос за една непремерена реакция на полицията в Босилеград. „Недопустимо е лекари, към които няма конкретни обвинения, да бъдат държани с часове само защото са дошли да помогнат на сръбски граждани от български произход като им дават медицински консултации“, каза още министър Захариева. „Със сръбската държава и с централната власт днес имаме такива отношения, които изключват прилагането на действия от миналото към малцинството\", подчерта тя.", "date": "2017.11.12", "title": "Захариева: Недопустимо е лекари да бъдат задържани само защото са дошли да помогнат на наши сънародници"}
{"url": "https://www.24chasa.bg/novini/article/6545688", "text": "Две момчета от ловешкото село Кирчево, намериха смъртта си в тежка катастрофа в събота през нощта. Трагичният инцидент станал в района на с. Сопот минути преди настъпването на новия ден. 15-годишният Мишо управлявал лекия автомобил на баща си, който взел без разрешение. Заедно с него пътували Мариян, на 16 години, още едно момче на 17 и 14-годишната Фатиме - всичките от Кирчево. Тъй като неправоспособният Мишо шофирал с несъобразена скорост, в близост до бензиностанция изгубил контрол над управлението и забил колата в крайпътно дърво. От удара той и Мариян, седящ на предната седалка до него, загинали на място. Спътничката им Фатиме била откарана в ловешката болница. С леки натъртвания се оттървал само 17-годишният младеж. \"Момичето е настанено в реанимация. Състоянието му е относително стабилно, без опасност за живота му. Има фрактури на две ребра, пневмоторакса, таза и други. Колегите са действали бързо и адекватно - правим всичко необходимо за детето\", каза зам. директорът на МБАЛ-Ловеч д-р Снежина Митова. В селото с над 1200 жители чакат родителите на Мишо да се завърнат от Белгия, където били на гурбет, за да могат да направят двойното погребение. Той учел в гимназията в гр. Угърчин, а Мариян - в техникума по ветеринарна медицина в Ловеч. Майката и бащата на Фатиме също са в чужбина, от общината в Угърчин са поели грижите за нея до пристигането им. По всяка вероятност в Кирчево ще бъде обявен траур в памет на невинните жертви, това ще бъде решено в понеделник, каза пък кметът на родното им село Данаил Асенов.", "date": "2017.11.12", "title": "Двама тийнейджъри загинаха в тежка катастрофа (Обновена)"}
{"url": "https://www.24chasa.bg/novini/article/6545700", "text": "Тежка катастрофата е възникнала по пътя София – Самоков в района на летовище „Мечката” – има загинал. Това съобщиха за „Фокус” от пресцентъра на МВР. Засега няма повече информация за пътнотранспортното произшествие. Към мястото на инцидента пътуват екипи на полицията.                                                                                                                                                                                                                                                                                                                       ", "date": "2017.11.12", "title": "Тежка катастрофа по пътя София – Самоков, има загинал"}
{"url": "https://www.24chasa.bg/novini/article/6545163", "text": "Над 300 участници в VIII национален конгрес по интервенционална кардиология наблюдаваха на живо в реално време 10 сложни коронарни и некоронарни интервенции, извършвани от водещи специалисти и гостуващи интервенционални кардиолози в университетските болници “Св. Георги” и “Пълмед” в Пловдив и в болница “Тракия” в Стара Загора. Това дава възможност за обсъждания на момента по техниките и използваните подходи. При тези минимално инвазивни процедури пациентите са в съзнание, под анестезия, която според лекари е по-малко, отколкото използваната при вадене на зъб например. Залата чуваше операторите да общуват с пациентите и техните отговори, че са добре и нямат оплаквания. Във форума, който тази година се провежда в Пловдив, участват и лектори от Швеция, Швейцария, Германия, Израел, Гърция. Оценката на гостуващите кардиолози за българските им колеги е, че работят на европейско ниво и пренасят в клиничната си практика най-новите методи, докладвани на международни конгреси. “Преди семица аз и д-р Гелев бяхме на едно от най-значимите събития в нашата област - в Денвър, САЩ, и това, което беше представено като постижения там, видях приложено от българските лекари в катеризационните днес тук”, каза проф. Джордж Сианос от Гърция. В рамките на националния форум ще бъдат извършени повече от предвидените процедури, случаите са малко по-сложни, подбрани по медицински показания след обсъждания, обясни д-р Валери Гелев, председател на Българското дружество по интервенционална кардиология. Конгресната програма обхваща новостите в интервенционалното лечение на сърдечносъдови заболявания с фокус върху реваскуларизацията при стволови стенози (стеснения), но и за възможностите за неоперативно лечение при сруктурни заболявания на аортната клапа. “Бъдещето на нашата специалност е усъвършенстване на миниинвазивното лечение на артериите на сърцето, в което през последните години се отбелязва значителен напредък. Следващото предизвикателство пред инвазивната кардиология са клапните заболявания, при които също можем да бъдем много успешни. В цял свят се разширява тенденцията за неоперативно лечение на аортната клапа. Това са скъпи методи и по тази причина при нас навлизат по-бавно, но вече се случват. Прогнозите са, че структурни заболявания ще заемат все по-голяма част от времето на инвазивните кардиолози. Ако сега почти изцяло са заети с лечението на коронарните артерии, то вероятно след 10-ина години това ще са само около 50% от тяхната работа. В останалите случаи ще лекуват структурни сърдечни заболявания – интервенции върху клапите и други проблеми на сърдечносъдовата система”, обясни д-р Гелев.", "date": "2017.11.12", "title": "Инвазивни кардиолози лекуваха 10 пациенти пред 300 колеги"}
{"url": "https://www.24chasa.bg/novini/article/6545717", "text": "Броят на продадените винетни стикери тази година надвишава продадените за цялата 2016-та, считана за рекордна в това отношение. Продадени са над 6 млн. 608 хиляди стикера от различните видове и за различните категории превозни средства, предаде  . Най-много са постъпленията от винетки за леки автомобили - 234 млн. лв. Към края на септември най-предпочитани от шофьорите са годишните винетки. Продадени са над 1 млн. и 900 хиляди бр. за около 185 млн. лв. На второ място по търсене са седмичните винетки. От тях досега са закупени близо 2 млн. и 300 хиляди броя за над 34 млн. лв. Продадените месечни винетки са близо 495 хил. на стойност почти 15 млн. лв. На дирекциите „Социално подпомагане“ пътната агенция е предоставила безплатно 222 хил. винетки за леки автомобили за над 21 млн. лв. Приходите от продажбата на винетки за тежкотоварни камиони са над 89 млн. лв. От шофьорите на тежкотоварни превозни средства най-предпочитана е дневната винетка. Продадени са 1 380 962 бр. за близо 29 млн. лв. Следващи по търсене са месечна, седмична и годишна винетка. Повече по темата - в предаването \"Хора, пътища, автомобили\" в неделя следобед.", "date": "2017.11.12", "title": "Броят на продадените тази година винетки надвишава този за цялата 2016-та"}
{"url": "https://www.24chasa.bg/novini/article/6545748", "text": "Няма предпоставки за искане на вот на недоверие на правителството. Това заяви в ппред БНР председателят на парламентарната група на ГЕРБ Цветан Цветанов. По думите му, целта на опозицията е да се дискредитира държавата преди предстоящото Председателство на България на Съвета на Европейския съюз. \"Това е единственият мотив, повярвайте, това е единственият мотив - да се дискредитира държавата ни и да се дискредитира правителството във връзка с предстоящото Председателство. Никой от тези, които искат този вот, нямат смислени аргументи. На никой от тях няма как да обясниш, че държавата ти върви икономически, финансово, системата за сигурност работи Премиерът Борисов прави успешна политика, която се одобрява и се подкрепя от ЕС. България става все по-добро място за живеене и за инвестиции. Имаме и голям туристически поток\", подчерта Цветанов. Резултатите от някои стъпки ще бъдат усетени на по-късен етап, добави той.", "date": "2017.11.12", "title": "Цветанов: Целта на опозицията е да дискредитира държавата и правителството преди Председателството"}
{"url": "https://www.24chasa.bg/novini/article/6545755", "text": "22-годишна жена е загинала при катастрофата в района на летовище „Мечката”, съобщиха от пресцентъра на МВР. Сигнал за тежка катастрофа на пътя Самоков - София, в района на летовището, е получен днес към 11.20 часа. По първоначална информация 22-годишна, управлявала лек автомобил, е изгубила контрол над автомобила и се е ударила в несрещно движещ се тежкотоварен автомобил. От удара тя е загинала на място. Районът е отцепен, извършва се оглед. Временно движението в района е ограничено, обходният маршрут е по път III-181 Ковачевци – Железница – Бистрица – София.", "date": "2017.11.12", "title": "Млада жена е загиналата на пътя за Самоков, изгубила контрол и се блъснала в ТИР"}
{"url": "https://www.24chasa.bg/novini/article/6545761", "text": "От началото на годината Българската агенция за безопасност на храните е направила повече от 300 проверки на предлаганото месо на пазара и не е открила наличие на забранени вещества в него. Това съобщи министърът на земеделието Румен Порожанов пред  . Употребата на антибиотици върху животните в българските ферми се извършва под стриктен надзор като има срок, в който продукти от третираните единици не могат да се предлагат на пазара, категоричен беше Порожанов. Така той коментира доклада на Европейската агенция за лекарства, според който българското месо е сред месата с най-високо съдържание на антибиотици. \"Темата с антибиотици в храните категорично искам да кажа, че не съществува. Това, което се произвежда първо в България, това, което се внася и това, което се предлага на българския потребител на пазара е под строг контрол от гледна точка на всички изисквания за качество\", каза Порожанов. Министърът обясни още, че според него няма битка между производителите и търговците от големите вериги и цените на храните нарастват не заради търговски договори. Според него просто има дефицит на мляко и яйца. \"От една страна цените леко се повишават, от друга страна обаче това дава възможност на самите производители да не изпадат, да бъдат в едно сравнително добро финансово състояние\", добави той. Порожанов допълни, че се работи в посока по-доброто разпределение на печалбата по цялата верига - така че да не остава само в търговците. Министърът се обяви и срещу предлаганите промени в закона за храните, според които повечето минерални води на пазара трябва да се прекръстят. Министърът обясни поправката с бизнес интереси.", "date": "2017.11.12", "title": "Порожанов: Храните у нас са под строг контрол за качество"}
{"url": "https://www.24chasa.bg/novini/article/6545772", "text": "Служители на ГДНП и ОДМВР-Пловдив разкриха схема за изработка и разпространение на неистински документи. В операцията са участвали и служители на СДВР, действията са наблюдавани от Софийската районна прокуратура, съобщава пресцентърът на МВР. Специализираната полицейска операция е реализирана на територията на София и Пловдив. Задържани са петимата участници в престъпната схема - Т. Г. /51 г./, М. С. /38 г./, Г. Б. /28 г./, А. К. /30 г./и В. Г. /19 г./. Установено е, че единият от тях се е занимавал с производството на неистинските документи, други трима изпълнявали ролята на посредници, сред задържаните е и техен клиент. Действията по разследването са започнали в София. При обиските и претърсванията на адреси и автомобили са намерени и иззети неистински документи. Операцията продължила на територията на Пловдив. При процесуално-следствените действия на частни адреси е открита и печатница за неистински документи. Оттам са иззети голяма количество неистински документи и фалшива валута - лични карти, шофьорски книжки, чужди паспорти, разрешителни за превоз на опасни товари. Намерени са и материали и техника за изработването им. Работата по изясняването на случая продължава под надзора на Софийската районна прокуратура, се посочва в съобщението. Отбелязва се, че схемата е разкрита с участието на отдел \"Криминална полиция\", \"Икономическа полиция\" и \"Разследване\" при Главната дирекция \"Национална полиция\", \"Икономическа полиция\" при ОДМВР - Пловдив, и СДВР.", "date": "2017.11.12", "title": "Разкриха схема за фалшиви документи в София и Пловдив"}
{"url": "https://www.24chasa.bg/novini/article/6545777", "text": "Главният преговарящ на ЕС по Брекзит Мишел Барние заяви днес, че се подготвя за вероятността да не бъде постигнато споразумение с Лондон, макар това да не е предпочитания от него сценарий, съобщи Франс прес. \"Това не е моята опция, която би представлявала връщане с 44 години назад /датата на влизане на Великобритания в ЕС - бел.АФП/. Но това е възможно\", посочи Барние в интервю за френския седмичник \"Журнал дю диманш\", предава БТА. \"Всеки трябва да се подготви за това, както държавите, така и предприятията. Самите ние се подготвяме технически\", добави той. Без споразумение Обединеното кралство ще се върне на 29 март 2019 г., датата на излизането му от ЕС, \"в режима на общото право на Световната търговска организация, с отношения подобни на тези, които поддържаме с Китай\", предупреди Барниe. В петък ЕС даде на Лондон две седмици да изясни ангажиментите си по условията на развода, поставяйки това изискване като условие за започването на преговори за бъдещите търговски връзки с Великобритания.", "date": "2017.11.12", "title": "Барние: ЕС се готви за възможността да не бъде постигнато споразумение по Брекзит"}
{"url": "https://www.24chasa.bg/novini/article/6545788", "text": "Излизащият следващата седмица доклад за напредъка на страната ни по механизма за сътрудничество и проверка ще е обективен и ще вземе предвид изпълнението на дадените до момента препоръки, заяви в сутрешния блок на телевизия Европа ръководителят на представителството на ЕК в България Огнян Златев. Преди няколко дни председателят на Европейската комисия Жан-Клод Юнкер обяви, че докладът ще е много положителен и подкрепи категорично България за Шенген. Златев също подчерта, че страната ни е изпълнила всички критерии и след положителния доклад остават само няколко крачки до приемането ни в Шенген. \"Това, което остава да се случи, е българското правителство да успее да убеди правителствата на тези страни-членки, които все още имат някакви съмнения относно готовността на България и Румъния да станат членове на шенгенското пространство, аз лично се надявам това да се случи\", каза Огнян Златев. С добрите си икономически показатели, стабилността, ниския дефицит, както и факта, че валутата ни е вързана към еврото, страната ни изпълнява до голяма степен критериите за влизане и еврозоната, подчерта още Златев. Нещо, за което страната ни също получи категоричната подкрепа на Юнкер. Златев опроверга твърденията на някои експерти у нас, че приемането ни във валутния съюз може да доведе до сътресения в икономиката. \"Прибалтийските републики, ако щете страните от Централна Европа, които се присъединиха. Всяка една от тях е показала много добри резултати след влизането си в еврозоната, тоест икономиката се развива с много добри темпове, няма банкови кризи, валутата е стабилна, така че аз не виждам защо трябва да имаме ние някакви поводи за опасения\", допълни още Златев. Във връзка с българското европредседателство догодина страната ни ще е домакин на един от най-очакваните форуми по отношение на интеграцията на Западните Балкани. За първи път от 14 години насам председателстваща страна ще събере на едно място ръководителите на страните от този регион и на държави-членки на Европейския съюз. \"Има големи очаквания от една страна, от самите страни от Западните Балкани, но също така и от нас, тук, пък и на следващите две страни -Очаквания за какво? -За постигане на някаква по-голяма конкретика в този процес, защото очевидно това е процес, който ще продължи още няколко години, именно процесът на приемането на тези страни-членки\", каза още той. Златев подчерта, че страните от Западните Балкани трябва да убедят евросъюза, че реформите, които са предприели, са необратими.", "date": "2017.11.12", "title": "Огнян Златев: Мониторинговият доклад за България ще е обективен и справедлив"}
{"url": "https://www.24chasa.bg/novini/article/6545944", "text": "Турските сили за сигурност са свалили дрон, оборудван с бомба, който бил пуснат във въздуха от бойци от Кюрдската работническа партия (ПКК) в югоизточния турски окръг Диарбекир, съобщи турската телевизия НТВ. Дронът е бил свален в района на планината Тендюрек, недалеч от град Догубаязът, предава БТА. Силите за сигурност са предприели антитерористична операция с подкрепата на бойна авиация. ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2017.11.12", "title": "Турските сили за сигурност са свалили дрон,\nоборудван с бомба в Диарбекир"}
{"url": "https://www.24chasa.bg/novini/article/6545973", "text": "Да си върнем демократична и свободна Каталуния, призова испанският премиер Мариано Рахой днес в Барселона. Той посети главния град на Каталуния за първи път откак правителството пое пряко управлението над автономната област, предаде Франс прес. На митинг на неговата консервативна Народна партия преди насрочените от централното правителство регионални избори на 21 декември, Рахой прикани бизнеса да не напуска Каталуния, а испанците - да не бойкотират каталунските стоки. От началото на кризата 2400 компании са се изтеглили от областта, предава БТА.", "date": "2017.11.12", "title": "Испанският премиер: Искаме да си върнем демократична и свободна Каталуния"}
{"url": "https://www.24chasa.bg/novini/article/6545975", "text": "Учени откриха в Китай около 500 костици от пръсти на ръцете и краката на древни примати, съобщи ЮПИ. \"Фосилите са с изключително малки размери, но това е най-голямото количество костици от пръсти на ръцете и краката на ранни примати, откривано някога\", заяви Дан Гебоу от университета на Северен Илинойс, предава БТА. Много от костиците са малко по-големи от оризово зърно, но дават възможност на учените да хвърлят поглед върху живота на най-древните примати. Става въпрос за костици от разнообразни семейства примати и от най-малко 25 вида ранни примати, включително от първия известен на учените антропоид, кръстен Eosimias. Най-ранните примати, появили се в средата на еоцена, преди 45 милиона години, били с тегло между 10 и 1000 грама. Те живеели в короните на дърветата в древните джунгли и се хранели с плодове и насекоми. Намерените фосили от тези примати разкриват способността им да улавят с двета си ръце и с двата си крака - нужна предпоставка за живот в короните на дърветата. \"Резултатите от новото изследване навеждат на мисълта, че ранните антропоиди са били миниатюрни създания, чиито размери били сходни с тези на мишка или по-малки - поясни Гебоу. - То сочи Азия като първия континент, свързан с еволюцията на примати. Докато маймуните и фосилите от хоминиди идват от Африка, предците им идват от Азия.\" Костиците са открити в кариера близо до селището Шанхуан в провинция Цзянсу. Варовикът в кариерата датира от триаския период, отпреди около 220 милиона години, когато са се появили първите динозаври. Под въздействието на ерозията се образували цепнатини в скалата, в които били уловени като в капан пластове от богати на фосили седименти от еоцена, когато бозайниците започнали да доминират в отсъствието на динозаврите. Резултатите от изследването са публикувани в Journal of Human Evolution.", "date": "2017.11.12", "title": "Учени откриха голямо количество костици от древни примати в Китай"}
{"url": "https://www.24chasa.bg/novini/article/6546010", "text": "Лек автомобил е катастрофирал на главен път Е-79 между Ботевград и с. Скравена, няма пострадали. Това съобщиха за \"Фокус\" от МВР. В автомобила са пътували жена и нейното дете. Детето е без наранявания, а жената е с оплаквания за болки в ръката. Пътният инцидент е стана на стеснен участък. На място има полиция и пожарна. Призоваваме шофьорите да карат внимателно и със скорост, съобразена с пътните условия.                                                                                                                                                                                                                                                                                                                       ", "date": "2017.11.12", "title": "Кола катастрофира на главен път Е-79 между Ботевград и с. Скравена (Обновена)"}
{"url": "https://www.24chasa.bg/novini/article/6546025", "text": "В рамките на антитерористична операция, проведена в ранните часове на неделя, полицията в Истанбул е задържала най-малко 34 чуждестранни граждани, заподозрени във връзки с близкоизточната радикална групировка „Ислямска държава“, съобщава турският вестник Daily Sabah. Съгласно разпространените данни, заподозрените са планирали да извършат атаки. По-рано те са се били в редиците на терористичната групировка, предаде \"Фокус\". Турските сили за сигурност са задържали чужденците, чиято националност не се уточнява, след претърсване на седем различни адреса в Истанбул. Очаква се задържаните да бъдат депортирани в страните им на произход.", "date": "2017.11.12", "title": "Най-малко 34 предполагаеми терористи от „Ислямска държава“ са задържани в Турция"}
{"url": "https://www.24chasa.bg/novini/article/6546131", "text": "Да си върнем демократична и свободна Каталуня, призова испанският премиер Мариано Рахой днес в Барселона. Той посети столицата на Каталуня за първи път откак правителството пое пряко управлението над автономната област, предаде Франс прес. На митинг на неговата консервативна Народна партия преди насрочените от централното правителство регионални избори на 21 декември, Рахой прикани бизнеса да не напуска Каталуня, а испанците - да не бойкотират каталунските стоки, съобщи БТА. \"Искам да кажа на всички испанци да не спират да купуват и да консумират каталунски стоки\", заяви той. От началото на кризата 2400 компании са се изтеглили от областта, напомня АФП. Премиерът заяви, че е възстановил законността и демокрацията, като е поставил Каталуня под прякото управление на Мадрид. \"Искаме Каталуня - разумна, предприемчива, динамична, приветлива и отворена, сигурна и надеждна. Каталуня е Испания и Испания е Каталуня\", добави той. Рахой призова каталунците да изгонят сепаратистите от регионалния парламент на насрочените от него избори на 21 декември, предаде Асошиейтед прес. Той каза пред присъстващите на митинга на Народната партия: \"Искаме масово участие (в изборите), за да поставим началото на нов период на нормалност. Важно е да възстановим чувството за нормалност в Каталуня, и то възможно най-бързо, за да намалим социалните и икономическите напрежения\". Двама от всеки трима каталунци са на мнение, че излизане на Каталуня от Испания е невъзможно в относително близко бъдеще, сочат резултати от анкета, публикувани в испанския вестник \"Паис\" и цитирани от ТАСС. Освен това 76 на сто от анкетираните смятат, че решението на Мадрид да свика предсрочни регионални избори в автономната област е разумно, показва социологическото проучване.", "date": "2017.11.12", "title": "Мариано Рахой: Каталуня е Испания и Испания е Каталуня"}
{"url": "https://www.24chasa.bg/novini/article/6546053", "text": "В Мездра археолозите от врачанския исторически музей започват спасителни разкопки в двора, в който беше намерено уникалното сребърно имане от монети, събирани цели три века. Археолозите ще работят най-малко в продължение на две седмици. Заради метеорологичните условия обаче срокът най-вероятно ще бъде удължен. Основната цел на проучването е да се разкрият структури от римското населено място, което се е намирало там в началото на новото летоброене. Данните сочат, че историята на железничарския град е поне от петото хилядолетие пр. Хр. Предположенията на учените са, че в близост до крепостта „Калето” е съществувало населено място и сега те ще положат усилия да потвърдят тази научна хипотеза. Тя се поддържа обаче и от факта, че по време на строителство хората в града не веднъж са попадали на различни образци на материалната култура от онова време. Средствата за проучването са осигурени от общината. „Откритата преди месец колективна находка на сребърни римски монети в Мездра е с изключителна културно-историческа стойност, заяви директорът на исторически музей във Враца Георги Ганецовски. - Гърнето със сребърни монети бе открито при изкореняване на старо дърво в частен имот в Мездра. Съкровището бе в керамичен съд в корените на дървото. В музея във Враца бяха предадени 183 монети, а по-късно са дадени още четири монети.” След първичната обработка на сребърните монети в лабораторията на музея и след първоначалното проучване от археолога Йоана Нанкова, данните сочат за събирано в продължение на 200 години съкровище - от средата на 1-ви век до средата на 3-ти век. Най-ранните монети - римски императорски денари и антониани, са от времето на императорите Нерон, Галва, Витерий и Веспасиан и са изключително редки. В находката се срещат денари от 2-ри век на император Клодий Албин, както и такива сечени в Сирия. Установена е интересна последователност в императорските емисии на събираните монети, както и много монети, посветени на императорски съпруги. Според археолозите най-вероятно съкровището е скрито в средата на 3-ти век, тъй като последните монети в него са от времето на император Север Александър и на първото голямо готско нашествие. Това се потвърждава и от находките при археологическите проучвания на крепостта „Калето” до Мездра. Потвърждава се и че край крепостта е имало селище, а съкровището вероятно е закопано в сграда от този период.", "date": "2017.11.12", "title": "Археолози ровят около сребърното имане, открито в Мездра"}
{"url": "https://www.24chasa.bg/novini/article/6546152", "text": "Полицията в София задържа след издирване 48-годишен мъж, нападнал полицай в пернишко село. Извършителят се опитал да се скрие в столицата след инцидента, предаде  . Сигналъте подаден тази сутрин в полицията в Перник. Пристигналият на място екип на областната дирекция на МВР е установил, че извършителят на нападението е избягал. Причина за станалото е скандал между двамата мъже. От полицията в Перник са подали сигнал до софийските си колеги, че е възможно 48-годишният нападател да се скрие в столицата при свои познати. В ранният следобед днес при операция на СДВР в района на \"Овча купел\", извършителят е задържан. От МВР обясняват, че той е с психични проблеми.", "date": "2017.11.12", "title": "Задържаха мъж, нападнал полицай в Пернишко"}
