{"url": "https://www.24chasa.bg/novini/article/7303389", "text": "Бразилският миннодобивен гигант \"Вале\" (Vale) информира, че е евакуирал близо 200 души. Мярката е взета, след като инспектори са установили, че намиращият се в близост язовир, в който има минни отпадъци, може да се срути, предаде Асошиейтед прес, цитирана от БТА. Преди евакуацията в събота вечер бразилската полиция арестува в петък осем служители на компания \"Вале\" за срутването на стена на хвостохранилище през януари, довело до смъртта на най-малко 166 души, уточни АП. \"Вале\" поясни в изявление, че евакуацията е разпоредена поради съображения за сигурност в района на Макакос, на около 26 километра южно от Бело Оризонте, столица на щата Минас Жераис. Компанията съобщи, че не е ясно кога евакуираните ще могат да се завърнат по домовете си. ", "date": "2019.02.17", "title": "Бразилският гигант \"Вале\" евакуира близо 200 души заради опасен язовир"}
{"url": "https://www.24chasa.bg/novini/article/7303275", "text": "Израел реши днес да блокира 138 милиона долара (122 милиона евро) от данъците, които събира от името на Палестинската автономна власт, предаде БТА. Мярката е в отговор на помощите, които палестинските власти изплащат на семействата на палестински затворници, лишени от свобода заради насилствени действия срещу Израел.  Това съобщи офисът на израелския премиер Бенямин Нетаняху, цитиран от АФП и Ройтерс. Според данните на силите за сигурност, палестинските власти са изплатили през 2018 година тази сума на терористи затворници, на техните семейства и на бивши затворници. Именно поради тази причина ние решихме да блокираме тази сума, се уточнява в комюникето.", "date": "2019.02.17", "title": "Израел блокира 138 милиона долара от фонда за палестинците"}
{"url": "https://www.24chasa.bg/novini/article/7303323", "text": "Част от дерайлиралата товарна композиция в Пловдив все още се намира на жп линията на Централната гара в града. Цяла нощ аварийно-спасителните екипи работиха по разчистването на трасето. Последни ще бъдат изтеглени дерайлиралите локомотиви. Преди това от гарата бяха изведени цистерните с газ пропан бутон. Денонощие след инцидента двата локомотива бяха изправени на железопътните линии. Предстои изземане на черните кутии на локомотивите, предаде  Композицията е с два локомотива и е превозвала 2100 тона от горивото. Проверка на прокуратурата установи, че първата машина е същата, която е теглила композицията, взривила се при инцидента на гара Хитрино през декември 2016 г. Премиерът Бойко Борисов кацна директно в Пловдив на връщане след участието си в Мюнхенската конференция по сигурността, за да се запознае лично и на място със ситуацията около инцидента. Въпреки че машината все още е на втори коловоз на Централната гара, това не затруднява движението на останалите влакове и няма закъснения в графика на пътническите композиции.", "date": "2019.02.17", "title": "Вдигат дерайлиралия влак в Пловдив"}
{"url": "https://www.24chasa.bg/novini/article/7303334", "text": "Здравословното състояние на бившия полковник на руското Главно разузнавателно управление (ГРУ) Сергей Скрипал, преживял опит за отравяне през март миналата година, се е влошило. Това съобщи днес британският в. \"Сънди таймс\", цитиран от ТАСС и БТА. Изданието, което се позовава на добре информиран източник от разузнаването, пише, че във връзка с влошеното здраве на Скрипал лекарите отказват медицинска помощ в дома му, но уточнява, че състоянието му не е критично. Същият източник обаче даде да се разбере, че никой не може да прогнозира как ще се промени състоянието на бившия полковник от ГРУ, защото информациите за това какви могат да бъдат дългосрочните последици от отравяне с нервно-паралитично вещество са оскъдни. Друг източник на вестника, който не е от специалните служби, а от лондонската полиция, припомня, че Скрипал, за разлика от дъщеря си Юлия, не е в разцвета на годините си и в такова здравословно състояние, че да може да понесе подобни отравяния. Юлия, по думите на втория източник, сега е в добро здраве. В отговор на молба на ТАСС да коментира тази информация и да съобщи дали лондонската полиция е получила някаква информация за здравословното състояние на Скрипал говорител на Скотланд Ярд днес заяви: \"Не разполагаме с никаква информация по този въпрос\". На 4 март 2018 година Сергей Скрипал, който в Русия е осъден за шпионаж в полза на Великобритания, и неговата дъщеря Юлия, според официален Лондон, са били отровени с вещество \"Новичок\" в град Солсбъри, припомня ТАСС.", "date": "2019.02.17", "title": "Здравето на Сергей Скрипал се е влошило"}
{"url": "https://www.24chasa.bg/novini/article/7303350", "text": "Денонощните аптеки продължават да намаляват. Броят им вече падна под 1%. В София те са най-много. Колко точно обаче - не е ясно. Данни липсват за цялата страна, казват отговорните институции. Според регистър, който вече е изгубил актуалност, денонощни са под 1% от всички аптеки у нас - или около 30 цяла България, посочва  Вече 10 години над 30 000 души в Нова Загора нямат денонощна аптека. Такава няма и да има, смята Стоянка Кавръкова, фармацевт от 40 години. В тази ситуация семействата с малки деца се стараят да се презапасяват. Заради липсата на денонощна аптека Спешна помощ търсят и пациенти, които могат да се лекуват вкъщи. Никой не знае колко са градовете в тази ситуация. Данни има само за аптеките с договор с НЗОК. Дори в София, където денонощните аптеки са около 20, според данни на Здравната каса недостигът е осезаем и дори стават опашки. От Здравното министерство обясниха, че регистър на денонощни аптеки няма, защото собствениците не са длъжни да уведомяват дали работят на 24-часов режим. Фармацевтите обясняват, че за да поддържат денонощна аптека, на практика работят на загуба. Дори и в големите градове.", "date": "2019.02.17", "title": "Денонощните аптеки - вече под 1%"}
{"url": "https://www.24chasa.bg/novini/article/7303264", "text": "Награда за уреждането на десетилетния спор между Атина и Скопие получиха премиерите Алексис Ципрас и Зоран Заев на Мюнхенската конференция по сигурността, предаде ДПА. “Искам да обявя, че споделям тази награда с моя скъп приятел и премиер на България Бойко Борисов. Благодарение на договора, който постигнахме с България, по-късно стана по-лесно да стигнем до добре известното споразумение с Гърция”, каза македонският лидер в благодарствена реч. Заев и Ципрас бяха отличени с наградата “Евалд фон Клайст”. Тя почита личности с особени заслуги за решаване на конфликти. Нейни носители досега са Хенри Кисинджър, Хавиер Солана, Хелмут Шмид, Валери Жискар д'Естен, Йоахим Гаук и Джон Маккейн. Заев подчерта, че няма руска намеса за смяна на името на Северна Македония. Алексис Ципрас от своя страна заяви, че в началото не мислел, че споразумение е възможно, но добави: “Никога не казвай никога!” Германската канцлерка Ангела Меркел призна, че се била отказала от надеждата, че Атина и Скопие някога ще постигнат решение, и поздрави двамата лидери за куража да го сторят. “Спорът не беше просто за име, а за идентичност”, каза германският външен министър Хайко Маас.", "date": "2019.02.17", "title": "Ципрас и Заев споделят награда с Борисов (Обзор)"}
{"url": "https://www.24chasa.bg/novini/article/7303328", "text": "България вече изнася повече за Германия, отколкото внася оттам. Това обяви премиерът Бойко Борисов в края на миналата седмица. Данните от края на месец януари 2019 г. на Федералната статистическа служба на ФРГ (ДЕСТАТИС) за периода януари-ноември 2018 г. доказват това. Според тях като е постигнато положително търговско салдо в търговията ни с Германия в обем от 326 млн. евро. Съгласно обявените от Федералната статистическа служба на Германия актуални данни за двустранния стокообмен между България и Германия търговията между България и най-голямата европейска икономика е постигнала нови рекорди през 2018 г. Българският износ за периода януари-ноември изпреварва вноса от Германия и е нараснал с около 9,3% спрямо същия период на 2017 г., като се реализира за първи път положително за България търговско салдо от + 326 млн. евро. Основен фактор за нарасналия стокообмен между страните са известни като едни от най-устойчивите, най-добрите и отговорни инвеститори и работодатели в страната, създаващи дългосрочна заетост. Обвързана с общоевропейския проблем за недостига на специалисти, тази заетост води пряко до повишаване нивата на трудовите възнаграждения в България и засилва конкурентоспособността на трудовия пазар в страната ни. Преки ефекти за България са и повечето приходи в държавата от данъци и осигуровки. За периода януари-ноември 2018 г. двустранните търговско-икономически отношения бележат ръст както в абсолютни, така и в относителни измерения. Двустранният стокообмен е нараснал със 7,8% и от 7,099 млрд. евро през 2017 г. е достигнал до За този период България е изнесла стоки на стойност 3,991 млрд. евро спрямо 3,651 млрд. евро за същата времева рамка през 2017 г., което представлява нарастване на българския износ с близо 9,3% спрямо 2017 г. Вносът на стоки от Германия за периода януари-ноември 2018 г. също отбелязва ръст, но с по-бавни темпове от нашия износ. В България е внесена продукция от Германия на стойност 3,665 млрд. при 3,448 млрд. евро за същия период на предходната 2017 г. Според данните на Федералната статистическа служба този внос включва главно машини, елсъоръжения, химически продукти, фармацевтични, хранителни и др. Българският износ за Германия включва основно компонентите за автомобилната индустрия, машини, електронни системи, химически продукти, електрическо оборудване, метали и др. Принос за родния износ за ФРГ играят германските производители, предпочели България и инвестирали в своя задгранична производствена локация в нашата страна. Очакванията са положителната и устойчива тенденция на ежегоден ръст на българския износ за най-големия наш външнотърговски партньор, при което са постигнати рекордни нива през последните няколко години, да се запази и през 2019 г. Данните за всички измерения на двустранния стокообмен ще бъдат оповестени от Федералната статистическа служба през февруари т.г. През настоящата и следващата година предстои в страната ни по проекти, случили се през 2018 г. Тези производства ще продължат да генерират български износ на продукти с висока добавена стойност, влагани в производствата на германските концерни. Реализирани са нови германски инвестиционни проекти през 2018 г., свързани с инвестиции на големите поддоставчици за автомобилната индустрия - ЛЕОНИ в Плевен, “Фос Аутомотив” – Ловеч, БАДЕР – в Русе, разширението на “ВИТЕ Аутомотив” отново в Русе, инвестицията на “МД Електроник” във Враца, “Кьостлер” в Пловдив. Производствата на тези проекти постепенно стартират и без съмнение ще дадат реален принос за ръста на българския износ и през 2019 г. Това позитивно развитие наред с разширяването на голяма част от традиционните германски инвестиции в България, направени през последните години, са Тук трябва да включим и плановете на АУРУБИС, ФЕСТО, АББ за разширяване на производствата, разкриването на новия развоен център на БОШ в “София Тех парк” и др. Тези примери за успешни германски инвестиции допълнително подпомагат налагането на страната ни като една от най-добрите инвестиционни дестинации в Европа. Те насочват погледите към България и допринасят за привличането на нови инвестиционни проекти оттам особено в областта на автомобилната и други индустрии с висок принаден продукт. Все по-голям интерес има от високотехнологични компании, които могат да търсят в България сравнително по-малък брой, но висококвалифицирани сътрудници. Специалистите в областта на роботиката, автоматизацията, електрониката, IT ще бъдат все по-търсени в България през тази и следващите години.", "date": "2019.02.17", "title": "Търговията  с Германия за първи път на плюс с 326  млн. евро"}
{"url": "https://www.24chasa.bg/novini/article/7303167", "text": "Земетресение с магнитуд 6,4 стана днес край Папуа Нова Гвинея, предаде ТАСС, като се позова на Европейско-средиземноморския сеизмологичен център. Силният трус е станал на голяма дълбочина, 400 километра, с епицентър на 40 километра югозападно от град Наматанаи, на остров Нова Ирландия, посочва БТА. Няма данни за пострадали хора и нанесени материални щети, нито е издадено предупреждение за вълни цунами.", "date": "2019.02.17", "title": "Земетресение с магнитуд 6,4 край Папуа Нова Гвинея"}
{"url": "https://www.24chasa.bg/novini/article/7303177", "text": "Група за защита на човешките права съобщи, че въоръжени нападатели са отвлекли 14 тунизийски работници в Либия близо до столицата Триполи, предаде Асошиейтед прес, цитирана от БТА. Националната комисия по правата на човека в Либия обяви, че тунизийците са били похитени, докато пътували за работа в петролна рафинерия в западния град Зауия. Въоръжената група, която не е назована поименно, поискала да бъде освободен либиец, чието име също не е посочено. Пояснява се само, че той е бил задържан в Тунис по обвинения, свързани с наркотици. Външното министерство на Тунис твърди, че работниците са били отвлечени в четвъртък. През 2015 г. въоръжени милиции щурмуваха тунизийското консулство в Триполи и взеха за заложници 10 негови служители, припомня АП. Либия изпадна в хаос след въстанието през 2011 г., което свали дългогодишния диктатор Муамар Кадафи.", "date": "2019.02.17", "title": "14 тунизийски работници отвлечени в Либия"}
{"url": "https://www.24chasa.bg/novini/article/7303220", "text": "Саудитският престолонаследник принц Мохамед бин Салман пристигна днес на двудневно посещение в Пакистан, предадоха Ройтерс и ДПА. Той бе посрещнат много тържествено, с топовни салюти, от високопоставени представители на пакистанските власти начело с премиера Имран Хан. Церемонията бе предавана на живо по национални и частни телевизии в Пакистан, отбелязва ДПА. Очаква се по време на посещението двете страни да подпишат споразумения за около 10 милиарда долари с цел подпомагане на боледуващата пакистанска икономика, посочва Ройтерс. Има обаче риск привличащото внимание посещение да остане в сянката на ескалиращото напрежение между ядрените съперници Пакистан и Индия, посочва БТА. Делхи обвинява Исламабад, че е замесен в атентата в индийската част на Кашмир тази седмица, при който бяха убити 44 полицаи. Той отрича. Пакистан е първи етап от обиколка в Азия на саудитския престолонаследник. След това той ще посети Индия и Китай. Предварително бе планирано Бин Салман да отиде също в Индонезия и Малайзия, но тези визити бяха отложени. Обиколката е възприемана като опит на саудитския престолонаследник да възстанови своя имидж, който пострада сериозно след убийството в консулството на Саудитска Арабия в Истанбул на журналиста дисидент Джамал Хашоги, отбелязва Ройтерс. Бин Салман отрича да е замесен. Изпитващ недостиг на средства и нуждаещ от приятели, Пакистан посрещна саудитския престолонаследник с отворени обятия, отбелязва Ройтерс. Вчера пакистанският премиер каза в интервю за саудитски вестник, че Пакистан ще защити Саудитска Арабия, ако бъде нападната.", "date": "2019.02.17", "title": "Саудитският престолонаследник пристигна на посещение в Пакистан"}
{"url": "https://www.24chasa.bg/novini/article/7303226", "text": "Професионални бегачи и аматьори пристигнаха в Египет, за да участват в маратон на необичайно място - около пирамидите в Гиза, предаде Ройтерс, цитирана от БТА. Събитието е част от усилията за популяризиране на Египет като дестинация за спортен туризъм. Египетските министри на туризма, антиките и младежта участваха в състезанието в петък, заедно с посетители от 75 различни страни, съобщиха организаторите. Египет се опитва да привлече повече туристи, които са важно източник на чуждестранна валута, тъй като те намаляха след въстанието от 2011 година. Бегачите можеха да пробягат разстоянията от 42 км, 21 км и 10 километра. ", "date": "2019.02.17", "title": "Маратон около пирамидите в Гиза"}
{"url": "https://www.24chasa.bg/novini/article/7303234", "text": "\"В дъното на проблема с преференциалното гласуване стои кой е основния фактор в политическия процес – гражданите или партийните централи. Практиката показва, че ако бъде осигурена работеща преференция, партийните централи нямат тоталния контрол над това кои ще бъдат представителите на гражданите в съответната институция. При това, което беше прието като нови условия, преференцията няма как да работи\", коментира пред bTV доц. Христо Христев, преподавател по право на Европейския съюз в Софийския университет. След две среднощни заседания на Народното събрание през седмицата бяха приети драстични промени в изборното законодателство. Най-скандална от тях се оказа вдигането на прага на преференциите, необходими за провеждането на партийните листи. По думите на доц. Христев тенденцията не е позитивна за избирателната активност, когато се отнемат и допълнителните фактори за стимулиране на участие на гражданите. \"Не е много трудно да предвидим как ще се отрази това на изборната активност\", коментира още той. Факт е, че има широка подкрепа за кандидатурата на Лаура Кьовеши за главен прокурор на ЕС, отбеляза още доц. Христо Христев. По думите му нейният избор е и въпрос на политическа конфигурация в институциите на ЕС.", "date": "2019.02.17", "title": "Доц. Христев: Преференцията няма да работи при промените в Изборния кодекс"}
{"url": "https://www.24chasa.bg/novini/article/7303245", "text": "\"България често е била използвана като своеобразен хъб от руски разузнавачи, работещи в Източна Европа и особено на територията на Балканите. Така че България е наистина важна в това отношение. Нашето разследване показа, че страната ви е не само хъб, но и мишена. На всички вече е ясно, че Сергей Федотов е участвал в отравянето на бизнесмена Гебрев, като покушението е свързано с неговия бизнес. Той е продавал оръжия на Украйна и вероятно Сирия. Това коментира пред   Роман Доброхотов, главен редактор на \"The Insider\" и автор на разследването за руския таен агент Сергей Скрипал. \"Предполагам, че има още много случаи, освен тези със Скрипал и Гебрев. Най-вероятно те са десетки. Просто ние успяхме да разкрием подробности само за тези два случая”, допълни той. „В интерес на истината изглежда, че двата случая не са свързани. Това е много важно, тъй като това доказва, че Сергеев е високопоставен служител на руското разузнаване, който е бил начело на различни операции в различни страни. Изглежда, че говорим за група професионални убийци, пътуващи от една страна в друга. Целите им са били различни, но методите им са едни и същи. В случая с Гебрев, например, използваната отрова не е „Новичок”, но е много сходна. Необходимо е да бъдат извършени още тестове”, посочи Доброхотов. \"Мисля, че българските власти реагираха не особено твърдо. Това е много подозрително. На първо място смятам, че в българските тайни служби са се инфилтрирали представители на руското разузнаване. Трябва да се вгледаме много внимателно в това, което казват българските власти и представителите на българските тайни служби. Вече станахме свидетели на разпространяването на дезинформация по отношение на дейността на някои руски разузнавачи. Появиха се твърдения, че те не са пряко свързани с Кремъл. Това е лудост, няма как да допуснем, че хора, работещи в подобни организации, ще направят каквото и да е, без да са получили заповеди от своите началници. Това е абсолютно невъзможно”, заяви Роман Доброхотов. По думите му има контраст в начина, по който Великобритания реагира след отравянето на Скрипал и как реагира България.", "date": "2019.02.17", "title": "Роман Доброхотов: България е мишена за руските разузнавачи"}
{"url": "https://www.24chasa.bg/novini/article/7303254", "text": "Коалицията \"БСП за България\" няма да бъде променяна и няма да се приемат нови партии, реши на днешното си заседание Националният съвет на БСП, съобщиха от пресцентъра на партията. На форума Изпълнителното бюро на БСП е упълномощено да започне разговори за взаимодействие с партии и неправителствени организации. Отхвърлено е конкретното предложение в коалицията да бъде включена ромската партия \"Европейска сигурност и интеграция\" с председател Тома Томов, се посочва в съобщението.", "date": "2019.02.17", "title": "Коалицията \"БСП за България\" няма \nда бъде променяна"}
{"url": "https://www.24chasa.bg/novini/article/7303258", "text": "Германската полиция арестува заподозрян след нападението с нож срещу млада жена в южния германски град Нюрнберг, предадоха ДПА и БТА. За нападението срещу 21-годишната жена е заподозрян 25-годишен мъж. Тя била прободена няколко пъти в горната част на тялото днес сутринта и откарана в болница със сериозни наранявания. Разследващите първоначално не уточниха как са издирили мъжа, който по произход е от Ирак. Друга жена, придружаваща жертвата, е дала насоки на полицията малко след престъплението, съобщиха силите на реда. Към ранния следобед властите все още не са успели да изяснят статута на пребиваване на заподозрения. Следователите планират да представят повече информация на пресконференция утре.", "date": "2019.02.17", "title": "Арестуваха иракчанин в Германия, нападнал млада жена с нож"}
{"url": "https://www.24chasa.bg/novini/article/7303260", "text": "С две мощни експлозии разрушиха електроцентрала край Дортмунд. 120 местни жители бяха изведени от домовете си от съображения за сигурност, а около централата беше отцепен широк район, съобщи  128-метрова охладителна кула и 210 метров комин се срутиха, оставяйки купчина от над 28 хиляди тона железобетон. Хиляди хора се стекоха да гледат зрелището в почивния ден. Централата станала нерентабилна заради по-ниските цени на тока на едро и налагащата се модернизация.", "date": "2019.02.17", "title": "С две мощни експлозии разрушиха електроцентрала край Дортмунд (Видео)"}
{"url": "https://www.24chasa.bg/novini/article/7302958", "text": "Близо 300 \"жълти жилетки\" демонстрираха в Париж днес - 3 месеца след началото на това социално протестно движение, чиято подкрепа сред обществото намалява, предаде Франс прес, цитирана от БТА. Събрали се от 10 ч. по Гринуич (12 ч. българско време) на площад \"Етоал\" във френската столица, демонстрантите се изтеглиха от булевард \"Шанз Елизе\", за да се стигнат следобед до \"Марсово поле\". Участничка в движението още от първия протест на 17 ноември, Мартин Бонфилу, на 55 години, днес е дошла \"за да покаже, че движението не затихва\". \"Нали видяхте, че бензинът поскъпна? Ние от средната класа имаме максимални данъци\", заяви тя. Това безпрецедентно движение, зародило се в социалните мрежи против повишаването на данъците върху горивата, обхвана цяла Франция и принуди правителството да вземе мерки в социалната сфера и да обяви началото на голям национален дебат, отбелязва Франс прес. \"Жълтите жилетки\", които всяка събота от средата на ноември демонстрират и окупират кръстовища в страната, негодуват срещу данъчната и социалната политика на правителство, настоявайки за по-голяма покупателна способност. Някои призовават и за оставката на президента Еманюел Макрон. Мнозинството французи (над 52 процента) са на мнение, че \"жълтите жилетки\" \"трябва да спрат протестите си сега, сочи проучване, поръчано от в. \"Журнал дьо диманш\". На някои от плакатите на демонстриращи днес можеше да се прочетат призиви за референдум по гражданска инициатива, на други - обвинения срещу силите на реда за \"осакатяване на цивилни\". Лола, на 16 години, днес се е включила в демонстрацията, за да протестира срещу реформата в системите на средното и висшето образование. Вчера акциите на \"жълтите жилетки\" минаха без големи инциденти в Париж, но в Тулуза и Бордо имаше сблъсъци, припомня АФП.", "date": "2019.02.17", "title": "3 месеца от началото на \"жълтите жилетки\" в Париж - 300 днес на протест"}
{"url": "https://www.24chasa.bg/novini/article/7302962", "text": "Утре - 18 февруари 2019 г., от 10.00 ч. омбудсманът Мая Манолова ще се яви на заседание в Административен съд София-град, след като на 4 февруари т.г. делото по жалба на Манолова срещу решение на изпълнителния директор на „Топлофикация София“ ЕАД, с което й бе отказан достъп до обществена информация, беше отложено, съобщиха от пресцентъра й. Съдебната сага на омбудсмана с „Топлофикация София“ продължава вече трета година, тъй като ръководството на дружеството отказва да предостави исканата по ЗДОИ информация за какво са похарчени събраните през 2015 г. юрисконсултски възнаграждения за близо 15 млн. лева чрез започнати дела срещу 21 хиляди столичани. В тези производства дружеството е поскало минимум 300 лева пред съда, 350 лева пред частен съдебен изпълнител и 300 лева по исково производство. През 2018 г. съдът отмени „мълчаливия отказ“ на изпълнителния директор на „Топлофикация София“ ЕАД, като преписката бе върната за произнасяне. Последва решение на столичното топлофикационно дружество, в което отново изпълнителния директор отказа да предостави исканата обществена информация, предмет на настоящото съдебно производство.", "date": "2019.02.17", "title": "Омбудсманът Мая Манолова отново на съд с „Топлофикация София“"}
{"url": "https://www.24chasa.bg/novini/article/7302972", "text": "Появата на руски флаг, окачен на скеле край катедралата в британския град Солсбъри, предизвика лек смут сред строителите, дошли на работа в неделя сутрин, съобщи Би Би Си, цитирана от Знамето на Руската федерация е било веднага премахнато, а местни политици определиха случилото се като „глупава шега“ на фона на скандала с отравянето на бившия руски шпионин Сергей Скрипал и дъщеря му Юлия. Според очевидци флагът с руските цветове е бил дълъг около 10 и широк 7 метра. От полицията все още проверяват записи от камери в района, за да установят кой е го е окачил на скелето.", "date": "2019.02.17", "title": "Огромен руски флаг на скеле край катедралата в Солсбъри - на фона на скандала \"Скрипал\""}
{"url": "https://www.24chasa.bg/novini/article/7302997", "text": "Либийците отбелязват днес осмата годишнина от началото на бунта, при който бе свален дългогодишният диктатор Муамар Кадафи, на фона на острите разделения и трудните икономически условия в африканската страна, предадоха ДПА и БТА. \"Мечтаехме да променим режима на тиранина ... но страната ни бе връхлетяна от една след друга катастрофа заради опортюнистите\", каза Ахмед Али Мохамед, 33-годишен учител по английски и жител на Бенгази. \"Ситуацията в страната след свалянето на Кадафи е катастрофална\", добави той. На 17 февруари 2011 г. в Либия избухна въстание, което доведе до сваляне на правителството на Кадафи и до убийството му през октомври същата година. Осем години по-късно обаче северноафриканската страна не успява да постигне по-светло бъдеще, на каквото са се надавали много либийци по онова време, отбелязва ДПА. Вместо това в момента в Либия има две съперничещи се правителства, които се борят за контрол над страната, тъй като многобройните милиции, които се сражаваха и свалиха диктатора, сега се борят за влияние. В Бенгази, втория по големина град в Либия и родното място на въстанието, по улиците няма никакви тържества. В столицата Триполи се проведе церемония на централния площад на мъчениците с участието на изпълнители от Либия и други арабски държави. В Либия настъпи хаос от 2011 г. и тя остава разделена между правителството на Националното единство, подкрепяно от ООН, и конкурентна администрация, подкрепена от \"силния човек\" на изток , маршал Халифа Хафтар.", "date": "2019.02.17", "title": "Либийците отбелязват осмата годишнина \nот началото на бунта, свалил Кадафи"}
{"url": "https://www.24chasa.bg/novini/article/7303003", "text": "Косово отбеляза днес 11-ата годишнина от обявяването на независимостта си от Сърбия с военен парад, предаде Асошиейтед прес, цитирана от БТА. В парада участват военни от армията на Косово, създадена миналата година въпреки възраженията на някои страни. Президентът Хашим Тачи заяви, че военните, носещи леки оръжия, са участвали в парада като \"професионална, мултиетническа армия на най-младата страна в света\". Хиляди хора наблюдаваха парада в центъра на Прищина, където бяха окачени флаговете на Косово, Албания и САЩ, отбелязва АП.", "date": "2019.02.17", "title": "Косово отбеляза 11-ата годишнина \nот обявяването на независимостта си"}
{"url": "https://www.24chasa.bg/novini/article/7303011", "text": "Жители на Горубляне протестират днес. Те настояват да бъдат обезщетени за имотите си в района на \"Младост\", където общината планира да изгради парк. Протестът предизвика сериозно задръстване по \"Цариградско шосе\" в посока изход от столицата, съобщи                                                                                                                                                                                                                                                                                                                        ", "date": "2019.02.17", "title": "Задръстване на \"Цариградско шосе\"  заради протест в \"Горубляне\""}
{"url": "https://www.24chasa.bg/novini/article/7303030", "text": "Ивелин Николов е новият-стар главен редактор на \"Дума\". Това реши червеният пленум след тайно гласуване и избор между него и Таня Джаджева. Изборът бе доста оспорван, като Николов, който и в момента е начело на партийния вестник, получи преднина само от 8 гласа. Той бе подкрепен от 63-ма от членовете на Националния съвет, а 55 гласуваха за Джаджева. И двамата бяха изслушани и представиха концепциите си пред пленума. Имало идея дали вотът да не се отложи с месец, за да се потърсят и други кандидатури на нови лица, но то не било подкрепено от мнозинството. До избора се стигна след голям скандал около \"Дума\" и назначаването на Йордан Мичев за изпълняващ длъжността от соцръководството. Това предизвика остра реакция на 50 от знаковите имена в партията, които написаха писмо до Нинова и ръководството с критика, че се пренебрегва устава и се заобикаля Националния съвет, който трябва да има решаващата дума.", "date": "2019.02.17", "title": "Ивелин Николов избран за главен редактор на \"Дума\""}
{"url": "https://www.24chasa.bg/novini/article/7303037", "text": "Полският премиер Матеуш Моравецки отмени пътуването си до Израел заради медийна публикация, според която израелският премиер Бенямин Нетаняху намекнал за полско сътрудничество с нацистите през Втората световна война, предадоха Ройтерс и ТАСС, цитирани от БТА. Говорителка на правителството потвърди, че Моравецки няма да присъства на срещата на страните от Вишеградската група и Израел, която ще се проведе на 19 февруари в Ерусалим. Вместо него от полска страна ще участва външния министър Яцек Чапутович. Моравецки днес е уведомил Нетаняху по телефона за решението си да отмени визитата, допълни говорителката. Офисът на Нетаняху посочи, че премиерът е бил погрешно цитиран от в. \"Джерусалем пост\", чийто журналисти присъствали на брифинг с Нетаняху в кулоарите на конференцията за Близкия изток във Варшава. След това изданието публикувало коригирана информация. В последващо изявление офисът на израелския премиер допълни, че при забележките си за полското сътрудничество с нацистките окупатори, Нетаняху не е отправял никакви общи обвинения. Израелският посланик в Полша Анна Азари бе извикана за обяснения от полското правителство в петък. Моравецки заяви в интервю, публикувано днес от полската агенция ПАП, че според обяснението на Азари Нетаняху имал предвид отделни случаи на поляци, сътрудничели на нацистите. Напрежението между Полша и Израел се засили миналата година, след като Варшава прие ново законодателство, според което използването на фрази като \"полски лагери на смъртта\" може да се наказва с до три години затвор, припомня Ройтерс. След натиск от американската администрация и недоволство от Израел, Полша смекчи разпоредбите, отказвайки се от наказанието със затвор. Мнозина поляци все още отказват да приемат резултатите от проучвания, според които хиляди техни сънародници са участвали в Холокоста наред с хилядите, рискували живота си, за да помагат на евреи", "date": "2019.02.17", "title": "Полският премиер отмени пътуване до Израел заради коментари на Нетаняху \nза сътрудничество с нацистите"}
{"url": "https://www.24chasa.bg/novini/article/7303053", "text": "Валери Дъбов е убитият тази сутрин в Кюстендил 35-годишен мъж. Все още се издирва 19-годишният младеж от ромския квартал в града по подозрение, че е извършител на убийството.. Той е с три криминални прояви. Други 8 души, участвали в мелето, са задържани. Шефът на полицията и окръжният прокурор Маргарита Стефанова са категорични, че скандалът е битов, а не на етническа основа. Възникнал е в резултат на употреба на алкохол. ", "date": "2019.02.17", "title": "Валери Дъбов е убитият тази сутрин в Кюстендил"}
{"url": "https://www.24chasa.bg/novini/article/7303090", "text": "Лий Радзевил, известна с изискания си стил и със способността да завързва приятели по цял света, съперничела си с по-голямата си сестра Жаклин (Джаки) Кенеди, почина на 85 години, предаде Асошиейтед прес, цитирана от БТА. Анна Кристина Радзевил съобщи за в. \"Ню Йорк таймс\", че майка й е починала в петък. Лий Радзевил споделя афинитета на сестра си към модата и приключенията и ще бъде запомнена със същите тъмни и широко отворени очи и високи скули. Те са били много близки на младини и Радзевил е била чест гост в Белия дом по време на администрацията на президента Джон Кенеди. Сред приятелите на Радзевил са били американската феминистка Глория Стейнем, американският художник Анди Уорхол и американският журналист и писател Труман Капоти.", "date": "2019.02.17", "title": "Почина Лий Радзевил - сестрата на Джаки Кенеди (Видео)"}
{"url": "https://www.24chasa.bg/novini/article/7303109", "text": "Възпитанието на децата, право на аборт, религия в училище. Тези теми, засегнати в позицията на БПЦ по проекта за Национална стратегия за детето, предизвикаха вълна от коментари и недоволство през изминалите дни. Впоследствие позицията беше свалена. Синодът съобщи, че не е съгласувана с него, а е лична инициатива на ловчанския митрополит Гавриил и написана от богослова Десислава Панайотова, припомни  „Ние изработваме становищата по екипен начин. Синодът определя комисия от педагози, богослови и юристи, на които им се възлага дадена тема. След това становището минава през заседание на Светия синод. В случая нямаше възможност, защото имахме четири дни, за да направим становище, за да може то да влезе навреме в сайта на Министерския съвет”, обясни в предаването „120 минути” митрополит Гавриил. Аз лично съм против физическите наказания. Смятам, че това не работи. По-добре е детето да бъде лишено от нещо, което обича. Например някаква игра. Това дава по-добър ефект. Физическото наказание е крайна мярка”, на мнение е той. По думите му скандинавският пример децата да имат повече свобода да взимат решения, всъщност е свободия. „За мен този пример е страшен и най-много ме е страх България да не стигне някога до това, което е в скандинавските страни. Ако имаме възражения срещу тази стратегия, то е защото се опасяваме, че тя е един преходен елемент по пътя към стигане на нещо подобно. А то е нещо страшно, защото постепенно се изземват функциите на възпитание на родителите и се възлагат все повече на държавни учреждения”, на мнение е митрополит Гавриил. „Абортът е убийство. В този смисъл бихме искали защитата на детето да започне още в момента на неговото зачатие. Не си въобразявам обаче, че можем да постигнем това да бъде забранен. Не се и опитвам да го правя. Мнението ми обаче не може да бъде друго”, каза митрополит Гавриил.", "date": "2019.02.17", "title": "Митрополит Гавриил: Свръхлибералният скандинавски подход към децата е страшен"}
{"url": "https://www.24chasa.bg/novini/article/7303263", "text": "Министър-председателят Бойко Борисов е провел телефонен разговор с британския си колега Тереза Мей. В рамките на разговора, който се състоял по нейно искане, Мей отправила молба за подкрепа за постигане на повече гъвкавост от страна на всички в Европейския съюз при договарянето на въпроса с границата между Северна Ирландия и Република Ирландия, и постигането на споразумение за Брекзит до 29 март. Премиерът Борисов уверил Мей в подкрепата си за постигането на споразумение, което ще гарантира запазването на добрите отношения между Великобритания, ЕС и 27-те държави-членки. Българският министър-председател подчертал трите насоки, в които е изключително важно да се постигне договореност, не само за ЕС, но и в частност за нашата страна. На първо място Борисов откроил сигурността и запазването на високите нива на сътрудничество в тази област и наличните инструменти, като се даде ексклузивитет на Обединеното кралство. България винаги е имала най-високо ниво на сътрудничество и много успешни съвместни действия със своите британски колеги и в рамките на Европол, и държи това да продължи и след Брекзит, категоричен бил българският премиер. Втората важна насока според министър-председателя Борисов касае статута на гражданите на ЕС в Обединеното кралство и на британските граждани в ЕС. Борисов отбелязал, че тази тема е от голямо значение за България, с оглед големия брой българи в Обединеното кралство и британски граждани у нас. Не на последно място премиерът Бойко Борисов изтъкнал, че по темата за границата между Северна Ирландия и Република Ирландия е важно недопускане на напрежение и нарушаване на мира. По време на разговора британският премиер Тереза Мей благодарила на министър-председателя Борисов за навременното сезиране на британските власти по случая \"Гебрев\" и за включването на британски екип при разследването.", "date": "2019.02.17", "title": "Тереза Мей благодари на Борисов, че е сезирал бързо Лондон за Гебрев"}
{"url": "https://www.24chasa.bg/novini/article/7302954", "text": "Министърът на външните работи на Иран Мохамад Джавад Зариф обвини днес Израел, че се стреми към война, и предупреди, че действията му и тези на САЩ засилват вероятността от сблъсък в региона, предаде Ройтерс, цитирана от БТА. В обръщения пред Мюнхенската конференция по сигурността Зариф разкритикува и администрацията на САЩ, след като вицепрезидентът Майк Пенс тази седмица призова европейските сили да се изтеглят от ядреното споразумение с Иран. Иранският външен министър призова Франция, Германия и Великобритания да направят повече за спасяване на споразумението. \"Със сигурност някои хора се стремят към война . . . Израел. Рискът от война е голям, ако продължите да пренебрегвате тежките нарушения на международното право\", каза Зариф. Обвинявайки Израел в нарушаване на международното право заради въздушни удари в Сирия, той обвини европейските сили, че не са разкритикували Израел и САЩ за поведението им в региона. По-рано тази седмица Пенс обвини Иран в антисемитизъм, подобен на нацисткия. Това стана в същия ден, когато разкритикува европейските страни за опитите им да подкопаят санкциите на Вашингтон срещу Техеран. По думите на Зариф САЩ изпитват \"нездравословна и патологична обсесия\" от Иран. Иранският топ дипломат също така обвини американския вицепрезидент, че се опитва да малтретира съюзниците на страната си. \"Всичко е в името на сдържането на Иран, твърдят САЩ, и някои сляпоповтарят, че Иран се намесва в региона. Пита се обаче: чий регион?\", заяви Зариф. \"Погледнете картата, американската армия е пропътувала 10 000 км, за да осее границите ни със свои бази. Има виц, че Иран се е поставил в средата на американските бази\", допълни той. Зариф каза, че механизмът \"Инстекс\", обединяващ ангажиментите на Франция, Германия и Великобритания с цел спасяване на ядрената сделка с Иран, не дава резултати. \"Европа трябва да прояви желание да се намокри, ако желае да плува против опасната вълна на едностранния подход на САЩ, подчерта иранският топ дипломат и призова европейските сили да направят повече, за да покажат ангажимента си към ядрената сделка от 2015 година.", "date": "2019.02.17", "title": "Иран: Израел и САЩ се стремят към война"}
{"url": "https://www.24chasa.bg/novini/article/7302829", "text": "\"Голи до кръста, с бухалки ли, с мачете – не ги разбирам и аз, но е било много страшно\". Това коментира жена от Кюстендил за мелето станало в града, при което 35-годишен мъж бе убит, предаде  Друга жена разказа: \"Чу се един изстрел, само един, момчетата побягнаха надолу пред ГУМ, по тротоара надолу, и долу вече стана голямото меле, дет се клаха. Като минахме оттам, две деца се търкаляха и другите линейките ги натовариха\". Оперативно-следствена група и криминалисти правят оглед на мястото на сбиването, което е продължило и в района на джамията \"Ахмед бей\" и към кооперативния пазар. Работата по случая продължава. Пред хирургичното отделение на кюстендилската болница веднага се събраха десетки роми от кв. \"Изток\", за да разберат кои са ранените им съкварталци. Появиха се и двамата братя Сашо и Стоян Игови от известния ромски клан Гольовците. Над 100 кюстендилци, организирани в социалните мрежи, излязоха на кръговото кръстовище при Градския плаж, за да изразят недоволство по повод масовото сбиване. Те не скриха, че в града има потенциално напрежение с ромското население и институциите не си вършат работата. Битов скандал и употреба на алкохол са довели до масовото сбиване пред заведение до Ларгото в центъра Кюстендил. Петима са били ранени. Конфликтът е възникнал между младежи от ромския кв. \"Изток\" и от близкото село Слокощица. Това съобщиха на съвместен брифинг Окръжната прокуратура и Областната дирекция на полицията в Кюстендил. Установен е убиецът – 19-годишен младеж от ромския квартал \"Изток\", който е криминално проявен. Има три криминални прояви, две от тях са за телесни повреди. В момента властите го издирват. Това уточни началникът на Областната дирекция на полицията ст. комисар Илиян Стамболийски. Досега са задържани осем души. Иззет е газов пистолет. Заведението ще бъде проверено прецизно. В ромския квартал няма блокада, а сили на жандармерията. \"Това е битов инцидент, завършил с криминално престъпление - не може да се говори за етническо напрежение\", обяви окръжният прокурор на Кюстендил Камелия Стефанова. В сбиването са използвани ножове и твърди предмети.", "date": "2019.02.17", "title": "Жена за мелето в Кюстендил: Страшно - голи до кръста, с бухалки ли, с мачете"}
{"url": "https://www.24chasa.bg/novini/article/7302854", "text": "ЕС реши да наложи санкции на осем руснаци заради инцидентите в Азовско море през ноември, предаде Франс прес, като се позова на няколко европейски източници. На въпросните хора ще им бъде забранено да влизат на територията на Европейския съюз, а евентуалните им авоари под негова юрисдикция ще бъдат замразени. \"Става въпрос за целенасочени и индивидуални санкции\", уточняват източниците, цитирани от БТА.. Налагането им ще бъде утвърдено от министрите на външните работи на страните членки на Европейския съюз, които ще имат среща в Брюксел утре. Имената на санкционираните руснаци ще бъдат запазени в тайна, докато бъдат публикувани в Официалния вестник на ЕС. \"Има единодушие, че трябва да се направи нещо, за да бъдат санкционирани отговорните хора за решението да бъдат арестувани три украински военни кораби и техните екипажи\", обясни един от цитираните източници. След анексирането на украинския полуостров Крим от Русия през 2014 г. ЕС включи в \"черен списък\" 164 руснаци и украинци, сред които няколко приближени на руския президент Владимир Путин, както и 44 юридически лица, припомня Франс прес. Страните от Евросъюза обаче остават разделени по въпроса дали да бъдат засилени търговските санкции срещу Русия, каза един от източниците. Държавите от ЕС по-конкретно не могат да се споразумеят за наказателни мерки срещу руския енергиен сектор, тъй като са силно зависими от руските доставки на газ, отбелязва Франс прес. Агенцията припомня, че за нови санкции е необходимо единодушие сред страните членки. \"Няколко държави освен това са се обявили против нови санкции срещу режима на Николас Мадуро във Венецуела\" - една от другите теми в дневния ред на утрешната среща на външните министри от ЕС, каза един от източниците.", "date": "2019.02.17", "title": "ЕС налага санкции на осем руснаци заради инцидентите в Азовско море през ноември"}
{"url": "https://www.24chasa.bg/novini/article/7302868", "text": "Националният съвет на БСП прие обръщение към всички български граждани и политически партии за защита на свободата на демокрацията и върховенството на закона, съобщават от пресцентъра на партията. В обръщението се посочва, че: \"Народното събрание в лицето на представителите на ГЕРБ, ДПС и НФСБ прие промени в изборното законодателство, които нарушават законността, свободния избор на българските граждани и гаранциите за честни избори\". Стана порочна практика месеци преди всеки избор правилата да се коригират в интерес на управляващите, посочват от БСП. Националният съвет на БСП и Парламентарната група на \"БСП за България\" решително отхвърлят тези решения и възлагат на народните представители от левицата да напуснат Народното събрание, се казва в обръщението. \"За\" напускането са гласували 74, 33 са се въздържали, а трима са били против, посочват от БСП. Според партията така променените изборни правила застрашават демократичността на изборния процес - сега и в бъдеще. Ние напускаме парламентарните заседания, за да запазим парламентаризма в България, заявяват от БСП. \"Ние категорично настояваме да отпаднат последните изменения в Изборния кодекс и да се пристъпи към изпълнение на законовото изискване за избор на нова Централна избирателна комисия. Ние изискваме да се осигури демократично провеждане на предстоящите избори за Европейски парламент, да се гарантира достоверност на изборните резултати съгласно волята на българските граждани и да се избере нов състав на ЦИК, като важна част от тези гаранции. Само при тези условия ние ще възстановим участието си в този парламент\", заявяват от БСП. Те се обръщат към българските граждани за съвместни действия в защита на избирателните права. \"Всеки може да даде подкрепа за една или друга партия, за едни или други кандидати. Това е изконно политическо право. Но в борбата за неговата реализация трябва да сме единни и непреклонни. Само така ще отстоим демокрацията, правовата държава и нашите основни политически и граждански права\", заявяват от Националния съвет на БСП.", "date": "2019.02.17", "title": "БСП се обръща към българските граждани за защита на избирателните права"}
{"url": "https://www.24chasa.bg/novini/article/7302697", "text": "Втори пострадал мъж при масовото меле в Кюстендил тази сутрин се транспортира за \"Пирогов\". Той е с тежка порезна рана и голяма кръвозагуба, каза директорът на болницата в Кюстендил д-р Александър Величков. На място му е направено кръвопреливане, за да се стабилизира и се транспортира за столицата. Други двама остават за лечение в хирургията в Кюстендил, в добро общо състояние. По обяд най-тежко пострадалият при сбиването, който е в кома с черепно-мозъчна травма, бе настанен за лечение в \"Пирогов\". Сред четиримата пострадали има и българи, и роми. Починалият при мелето 35-годишен мъж е българин.", "date": "2019.02.17", "title": "Транспортират още един от ранените в мелето в Кюстендил за \"Пирогов\""}
{"url": "https://www.24chasa.bg/novini/article/7302718", "text": "Защитете демокрацията! Това е Ваша политическа отговорност. Това се казва в отворено писмо на евродепутата и зам.-председател на ВМРО - Българско национално движение Ангел Джамбазки до лидера на ГЕРБ Бойко Борисов по повод гласуваните спорни промени в Изборния кодекс, които отмениха преференциите и бяха възприети като премахване на мажоритарния елемент във вота. ВМРО първи се възпротивиха срещу това предложение на ДПС, което бе подкрепено от ГЕРБ и НФСБ. Още в нощта когато Комисията по правни въпроси в НС, гласува текстовете, ВМРО излезе с остра позиция, че това е погазване на правото на свободен избор и реално заличава основни достижения на демокрацията в България. Въпреки нашия протест и широкото обществено недоволство, обаче, отмяната на преференциите стана факт с гласовете на ДПС, ГЕРБ и НФСБ. Това от своя страна даде повод на БСП да се възползват от темата чисто популистки и да се опитат да се направят на народни защитници, като дори обявиха, че ще напуснат НС и една от посочените причини е преференциалният вот. За пореден път БСП показаха, че не са национално отговорни, защото работата на парламента ще бъде блокирана заради техни лични интереси. Ние искаме да напомним, че не са далече времената, в които именно БСП управляваха с ДПС. Нека напомним и това, че БСП са правоприемник на тоталитарната БКП. Ето защо, ние Патриотите от ВМРО, сме категорични, че това е политическо лицемерие, което се храни от една политическа грешка на депутатите от ГЕРБ. Това е и поводът евродепутатът и заместник-председател на ВМРО – БНД Ангел Джамбазки да напише отворено писмо до лидера на ГЕРБ и министър–председател на Р България Бойко Борисов. Ето и пълния текст на писмото: До Бойко Борисов – председател на ПП ГЕРБ ОТВОРЕНО ПИСМО от Ангел Джамбазки – евродепутат в Европейския парламент и заместник-председател на ВМРО – Българско национално движение Уважаеми г-н Борисов, Обръщам се към Вас, в качеството Ви не на министър-председател на Република България, а на лидер на мандатоносителя – ПП ГЕРБ. През изминалата седмица в страната ни протекоха процеси, които сериозно застрашават демокрацията, а именно предложеното от ДПС и прието от депутатите от ГЕРБ и НФСБ, фактическо премахване на преференциите. С този акт реално се отнема правото на българските гласоподаватели да избират кои кандидати в листите на партиите да изпратят в институциите на държавата ни и в органите на ЕС. Изравняването на тежестта на преференцията с „тежестта“ на мандата, прави този избор на практика невъзможен. Уважаеми г-н Борисов, народните представители от ПП ГЕРБ бяха подведени и умело хванати в капана на протурската партия ДПС, която за пореден път доказа, че работи срещу интересите на България и българските граждани. Знам, че това беше направено в контекста на необичайна конфронтация от страна на опозицията, която решавайки вътрешните си проблеми, бламира демократичния политически процес чрез бойкот на кворума в Народното събрание. Обезпечаването на кворума и стабилността не бива да става за сметка на гражданските права обаче. Всички помним, че на българската демокрация ѝ беше нужно повече от десетилетие, за да въведе мажоритарния вот. С гласуването на 14.02.2019г., само за една нощ, страната ни се върна във времената от преди 89-та година, когато за един човек-листа гласуваха 99.99%. Това създава асоциация за възраждане на тоталитаризма. Мотивите, че високият праг на преференциите спира корпоративния вот е напълно невярна. Точно обратното – той ще продължи да бъде факт и ще има още по–голяма сила заедно с купените цигански гласове, защото липсата на личен избор ще демотивира още повече и без това намаляващите гласоподаватели. Уважаеми г-н Борисов, паралелно с тези опасни практики, на които реално вече се дава по–голяма тежест, в България през изминалите дни се случи още много страшно за демокрацията. Опозицията, в лицето на БСП, която нека напомня, че е правоприемник на тоталитарната БКП, съвсем нагло и без свян се заигра със свободната воля на българските граждани. Този ход, който направиха депутатите от ГЕРБ има даде златната възможност да се опитат да яхнат вълната на недоволството и да се упражняват с думата демокрация. Не им позволявайте това! Не им позволявайте да лъжат така българския народ. Само до преди 27-28г. майките и бащите на сегашните говорители на БСП, бяха онези избирани „доброволно“ с 99.99% и колеха и бесеха, репресираха и унищожаваха всеки, дръзнал да не гласува или да си помисли нещо срещу БКП. Техните дядовци направиха Народния съд и за няколко години унищожиха цвета на българската интелигенция. Техните дядовци откъснаха изконно българската Македония от картата на майка България и я дадоха в ръцете на Тито. Впрочем самите те два пъти управляваха с ДПС, а сега Ви сочат с пръст и клеймят заиграването Ви с тази протурска партия. Впрочем правят го с тайната надежда след нови избори отново да управляват с тях. Днес, г-н Борисов, именно те използват наглостта на ДПС и грешката на ГЕРБ, за да се правят на най–големите пазители на гражданските права. Мая Манолова, президентът Радев, Корнелия Нинова – ще се опитат да се представят като героите на българските гласоподаватели, като продължават да манипулират хората, размахвайки опасните промени в Изборния кодекс. Уважаеми г-н Борисов, като председател на ПП ГЕРБ, Вие сте доказал способността си да вземате трудни политически решения, тогава когато интересите на българското общество налагат това. Затова се обръщам към Вас с призив да направите нужното и да убедите своите народни представители да прегласуват скандалните промени, свързани с преференциите, преди омбудсманът да ги е дал на Конституционния съд и преди Президентът да е наложил вето. Това ще е честната постъпка, спрямо българските избиратели, които ние от ВМРО, искрено вярваме, че в голямата си част правят своя образован и информиран избор, отивайки до урните. Не допускайте ПП“ГЕРБ\" да се превръща в проводник на зловредното влияние на ДПС. Това е Ваша политическа отговорност.", "date": "2019.02.17", "title": "Шок в коалицията - Джамбазки към премиера: Върнете преференциите!"}
{"url": "https://www.24chasa.bg/novini/article/7302717", "text": "19-годишен младеж от ромския квартал в Кюстендил се издирва по подозрение, че е извършител на убийството, станало тази сутрин в центъра на града. Той е с три криминални прояви. Това съобщи директорът на ОД МВР Елиан Стамболийски. Други 8 души, участвали в мелето, са задържани. Шефът на полицията и окръжният прокурор Маргарита Стефанова са категорични, че скандалът е битов, а не на етническа основа. Възникнал е в резултат на употреба на алкохол. Свалят се записи от всички камери наоколо. Сред задържаните има и криминално проявени. Иззет е един газов пистолет, който обаче не е ползван.  Нощният клуб \"Иридиум\" ще бъде щателно проверен от всички институции дали има някакви нарушения в работата му. ", "date": "2019.02.17", "title": "Издирват 19-годишен криминално проявен, заподозрян за убийството в Кюстендил"}
{"url": "https://www.24chasa.bg/novini/article/7302724", "text": "Хърватската полиция арестува жена, след като откри тялото на сестра й, изчезнала преди 19 години във фризер в семейния им дом, предаде ДПА, позовавайки се на местни медии. Говорител на полицията потвърди за ужасяващата находка и за ареста на 45-годишната заподозряна в Паловец, село на стотина километра от Загреб, предаде БТА. Къщата, където днес е бил открит трупът, принадлежи на семейството на Ясмина Доминич, 23-годишна студентка, изчезнала в Загреб през 2000 г. Не е известно кой е сигнализирал на полицията за тялото в единия от фризерите в мазето. Местни медии цитират съседи, които казали, че след прекъсване на електричеството в къщата наоколо започнала да се носи неприятна миризма. Макар че Ясмина е изчезнала още през 2000 г., за това е било официално съобщено пет години по-късно. Тя живеела в къщата заедно със сестра си, докато не се преместила в Загреб, за да следва. Сестра й продължила да живее там заедно със съпруга и двете си деца. Бащата на двете сестри се е споминал преди три години, а майка им живее в Германия. Съпругът на заподозряната също е бил разпитан от полицаите и по-късно освободен. Полицията все още не е потвърдила официално идентичността на починалата или причината за смъртта й.", "date": "2019.02.17", "title": "Откриха тялото на хърватка, изчезнала преди 19 г., във фризер, арестуваха сестра й"}
{"url": "https://www.24chasa.bg/novini/article/7302738", "text": "Тежък дебат се разгоря в БСП по повод предложението на Корнелия Нинова соцгрупата да напусне парламента. Лидерката обяви, че това е решение на Изпълнителното бюро, но поиска то да бъде гласувано от Националния съвет. И обясни, че БСП поставя на управляващите няколко условия, за да се върнат депутатите й в пленарната зала: избор на нова ЦИК, отмяна на гласуванията, връщане на преференцията и нов дебат за машинното гласуване, всеки да може да си търси правата с касационна жалба. Вече 3 часа червените обсъждат идеята, като много от членовете на Националния съвет се изказали против. Техните основни притеснения били, че това е крайна мярка и така се отнема на БСП трибуна, от която може да бъде чута, и то точно преди изборите. Няма революционна ситуация за такава мярка, заявил Димитър Дъбов. И попитал защо БСП ще клати държавата точно за идването на руския премиер Дмитрий Медведев у нас. Дъбов се изказал и против преференциите. С тях не се активират избирателите, а се позволява на случайно попаднали в листите хора да си купуват гласове и да пренареждат така листата, били аргументите му. Защо правим тогава модел на парламентарната група, като след това в нея влизат случайни хора, попитали той. С приетите промени на Избирателния кодекс ГЕРБ ще печелят изборите винаги, това е суспендиране на конституцията, обяснил обаче защо са необходими спешни мерки Юрий Асланов. План за действие и масови политически акции поискал пък Янаки Стоилов, който подкрепил напускането на НС. Дошъл е моментът за радикални действия. Днес България не е парламентарна република, няма съдебна власт, дори няма реална изпълнителна власт, а само изпълнители на поръчки, подкрепил напускането и Румен Овчаров и призовал другарите си да направят същото. Това е последният рубеж и са заплашени вече свободните избори, казал той. Ако загубим евроизборите, шансовете ни за промяна на всички следващи избори намаляват значително, обяснил той. И призовал БСП да започне разговор с всички, които искат промяна - и от лявото и от дясното, за общи действия срещу това управление и този модел. \"Важно е как ще се върнем в този парламент. През 2013 г. излязохме и се върнахме в нов, а сега сигурни ли сме, че излизането ни ще доведе до предсрочни избори\", попитал обаче президентът на ПЕС Сергей Станишев. И попитал червените депутати нима без съпротива ще оставят мнозинството да отхвърли ветото на президента върху Изборния кодекс.", "date": "2019.02.17", "title": "Тежък дебат дали БСП да напусне парламента"}
{"url": "https://www.24chasa.bg/novini/article/7302729", "text": "Мъже от клана Гольовците от ромския квартал в Кюстендил са в основата на мелето тази сутрин, при което бе убит 35-годишен българин. Няколко човека от известната ромска фамилия, порядъчно пийнали, поискали да влязат сутринта в нощния клуб, но охраната им отказала, защото били в явно нетрезво състояние. Гольовците се скарали с охраната и се обадили на други свои роднини по телефона, които пристигнали бързо с коли пред клуба. Това разбра наш репортер, че е било началото на масовото меле. Тежко раненият, който е транспортиран първо в Пирогов, бил тартора на фамилията.  Кланът Гольовци преди години създаваше доста проблеми в Кюстендил. Почти всички са криминално проявени и са лежали в затвора, включително и за убийство. Роми от квартал \"Изток\" казаха, че дори и те не са спокойни и се страхуват от агресивното поведение на Гольовците.", "date": "2019.02.17", "title": "Гольовците от Кюстендил са в основата на мелето, завършило с убит тази сутрин"}
{"url": "https://www.24chasa.bg/novini/article/7302742", "text": "Председателят на ПГ на ГЕРБ и зам.-председател на партията Цветан Цветанов ще участва утре, 18 февруари 2019 г. (понеделник), в регионална Приятелска закуска в Прищина с домакин министър-председателя на Косово Н.Пр. Рамуш Харадинай. В духа на молитвените закуски, на добрия диалог в името на междучовешкото добруване, мира и стабилността - събитието ще събере политици от региона и от САЩ. В срещата ще участват бившият премиер и настоящ министър на диаспората на Албания Пандели Майко, Фатмир Медиу - член на парламента на Албания и бивш министър на отбраната, депутатът Артан Групи и бившият министър на отбраната Зоран Йолевски от Македония, Владмир Маринкович - заместник-председател на парламента на Сърбия, заместник министър-председателят на Косово Бехчет Паколи, министърът на отбраната на Румъния Габриел Леш, бившият министър на отбраната на Хърватска Анте Котроманович, бившият министър на външните работи на Албания Бесник Мустафай и други. Делегацията на Конгреса на САЩ, ръководена от сенатор Джеймс Инхоф - председател на Комисията по отбрана в Сената, включва сенаторите Майкъл Енци, Джон Бузман, Марион Раундс, Трент Кели и Грегори Джанфорт.", "date": "2019.02.17", "title": "Цветан Цветанов ще участва в регионална Приятелска закуска в Прищина"}
{"url": "https://www.24chasa.bg/novini/article/7302745", "text": "Руската кредитна институция \"Газпромбанк\" е решила да замрази сметките на венецуелската петролна компания PDVSA и е прекратила трансакциите с нея, за да не попадне под санкциите на САЩ. Това разкри днес за Ройтерс източник от \"Газпромбанк\". От банката не направиха официален коментар в отговор на искането на информационната агенция. По-рано този месец Ройтерс съобщи, позовавайки се на източници и вътрешни документи, че PDVSA е уведомила клиентите на нейните джойнт венчъри да депозират постъпленията от продажби на петрол в сметките й в \"Газпромбанк\". Целта била да се избегнат нови американски санкции срещу венецуелската компания, предаде БТА. \"Газпромбанк\" е третата по големина банка в Русия. Сред нейните акционери е държавната газова компания \"Газпром\". PDVSA има сметки в банката от няколко години През 2013 г. PDVSA обяви, че е подписала с \"Газпромбанк\" споразумение за финансиране на друга венецуелска петролна компания - \"Петросамора\" - с един милиард долара. Източникът на Ройтерс каза, че сметките на \"Петросамора\" също са замразени.", "date": "2019.02.17", "title": "Сметките в \"Газпромбанк\" на венецуелската петролна компания PDVSA са замразени"}
{"url": "https://www.24chasa.bg/novini/article/7302751", "text": "Легендата на сръбската музика Шабан Шаулич е починал след тежка автомобилна катастрофа в Германия. Певецът е издъхнал в болница, където е бил откаран веднага след инцидента. Това съобщават всички медии в Сърбия в последния час, предаде \"Канал 3\". Медиите в западната ни съседка съобщават, че Шаулич е имал участие, след което се е качил в колата с кума си. Имали са и шофьор. Катастрофата е станала около 7 часа местно време. В последните години неверни информации пращаха любимеца на поколения сърби в небитието. За жалост днешната информация е точна. Шаулич имаше огромен брой почитатели и в България, тук направи много концерти, част от които за добри каузи.", "date": "2019.02.17", "title": "Сръбският певец Шабан Шаулич загина при катастрофа (Видео)"}
{"url": "https://www.24chasa.bg/novini/article/7302756", "text": "БСП напуска парламента. Това реши Националният съвет на партията току-що. 74 от членовете на пленума подкрепиха предложението на лидерката Корнелия Нинова. 3-ма гласуваха \"против\", а 33 се въздържаха. Решението бе взето след тежък дебат. БСП поставя на управляващите няколко условия, за да се върнат депутатите й в пленарната зала: избор на нова ЦИК, отмяна на гласуванията, връщане на преференцията и нов дебат за машинното гласуване, всеки да може да си търси правата с касационна жалба. БСП ще излезе и с обръщение към хората за общ фронт срещу управляващите.", "date": "2019.02.17", "title": "Решено: БСП напуска парламента"}
{"url": "https://www.24chasa.bg/novini/article/7302749", "text": "49 автомобила катастрофираха при верижна катастрофа край Международното летище в американския град Денвър. 17 души пострадаха на пътя, водещ към аерогарата, съобщи Ройтерс, цитирана от  Хоспитализирани са 14 от ранените, но травмите им не са животозастрашаващи. Като причина за инцидента се посочва заледяване на настилката и несъобразената с пътните условия скорост.", "date": "2019.02.17", "title": "Близо 50 коли се сблъскаха в Денвър (ВИДЕО)"}
{"url": "https://www.24chasa.bg/novini/article/7302762", "text": "Шабан Шаулич е сръбски певец и композитор. Много популярен в родината си. Той е на сцената от 70-те години. Определят го като „Крал на народната музика“. Преди да започне да се занимава с музика е тренирал футбол. Роден е на 6 септември 1951 г. в град Шабац, в мюсюлманското семейството на Илдуза (с моминско име Демирович) и Хусеин (Хуса) Шаулич. Шабан Шаулич е открит за музикалната сцена от известния сръбски акордеонист Будимир (Буца) Йованович. През 1969 г. издава първия си албум – „Дайте ми утеха“ („Дајте ми утјеху“). През 1972 г. излиза албумът „Био сам пијанац\". До 1975 г. автор на песните му е Будимир Йованович, след което Шаулич започва сам да пише и композира. Най-популярната песен на сръбския певец е Dodji da ostarimo zajedno. Шаулич има над 30 студийни албума. Последният му концерт у нас е в \"Арена Армеец\" на 21 декември миналата година.", "date": "2019.02.17", "title": "Кой е загиналият Шабан Шаулич?"}
{"url": "https://www.24chasa.bg/novini/article/7302769", "text": "Русия планира в периода 2031-2035 г. да изстреля към Луната многоразов космически кораб за транспортиране на товари, тежък луноход за добив на полезни изкопаеми и модули за лунната база, съобщи  Акционерната компания „Научно-производственото обединение „Лавочкин” предлага на \"Роскосмос\" и Руската академия на науките да изстрелят към Луната четири автоматични космически апарата в периода 2031 - 2035 г. Така станцията „Луна-30“ ще достави на повърхността на спътника ни многоразов лунен космически кораб за поддръжка на пилотирани мисии, а станцията „Луна. -31? ще откара луноход с тегло до пет тона, оборудван с необходимите средства за разработка на лунните ресурси”, заявява източникът на агенцията. Според него „Луна-32“ ще достави тежки модули за изграждането на лунен полигон, а изстрелването на орбиталния апарат „Луна-33“ ще осигури комуникацията и навигацията. По-рано генералният директор на \"Роскосмос\" Дмитрий Рогозин съобщи, че през 2021 г. е планирано да бъде изпратена космическа станция „Луна-25“ на Луната, през 2023 г. – орбитален апарат „Луна-26“ и през 2024 г. – станция „Луна-27“. Космическата станция “Луна-25” ще търси воден лед на южния полюс на Луната и също ще тества технологията на меко кацане на естествения спътник на Земята. Това ще бъде първата руска мисия след 40-годишна пауза. Последната съветска станция бе изстреляна към спътника на Земята през 1976 г. и се наричаше “Луна-24”. Орбиталният апарат „Луна-26“ трябва да проведе картографиране и дистанционно проучване на повърхността на спътника на Земята. Станцията “Луна-27” трябва да вземе проби от почвата на южния полюс на Луната и да го проучи. През 2027 г. се планира към Луната да се изстреля станцията „Луна-28“, с която да се върнат до Земята проби от криогенни почви от южния полюс на естествения ни спътник, а през 2028 г. да се изпрати станцията „Луна-29“ с луноход.", "date": "2019.02.17", "title": "Русия планира да добива полезни изкопаеми на Луната"}
{"url": "https://www.24chasa.bg/novini/article/7302775", "text": "Иран представи днес нова подводница домашно производство, въоръжена с крилати ракети, предаде Ройтерс, като се позова на телевизия Прес Ти Ви. Подводницата, наречена \"Фатех\" (\"Победа\"), \"тежи 600 тона и разполага с най-съвременни оръжия, включително торпедота, морски мини и крилати ракети, които може да бъдат изстрелвани от позиция под вода\", съобщи иранската медия, цитирана от БТА. Новата иранска подводница бе представена от президента Хасан Рохани. Церемонията се състоя в южния пристанищен град Бандар Ленгех.", "date": "2019.02.17", "title": "Иран представи нова подводница, въоръжена с крилати ракети"}
{"url": "https://www.24chasa.bg/novini/article/7302780", "text": "Турските власти задържаха 22-ма нелегални мигранти в северозападния окръг Одрин, съобщиха днес източници от силите за сигурност, цитирани от Анадолската агенция. Мигрантите са имали намерение да преминат нелегално в България или Гърция. Те са били заловени от екипи на жандармерията в района на град Боснакьой, предаде БТА. Задържаните мигранти са поданици на Палестина, Либия и Нигерия. По данни на турското министерство на вътрешните работи през 2018 г. в Турция са били задържани 265 хиляди нелегални мигранти, отбелязва Анадолската агенция.", "date": "2019.02.17", "title": "Турските власти задържаха 22-ма нелегални мигранти в Одрин"}
{"url": "https://www.24chasa.bg/novini/article/7302792", "text": "Вдъхновени от мравките, изследователи от Масачузетския технологичен институт са разработили робот, който се ориентира по небето, вместо да използва джипиес, съобщава университетското издание \"Текнолъджи ривю\", цитирано от БТА. Пустинните мравки изминават огромни разстояния в Сахара, въпреки че разполагат само с няколко мозъчни клетки, за да определят къде отиват и колко далече са стигнали. За насекомите е невъзможно да използват ароматни следи, тъй като химикалите ще бъдат унищожени от жежкото слънце. Вместо това мравките разчитат на поляризирана слънчева светлина, за да се ориентират накъде са поели, и \"броят\" стъпките си, за да определят колко далече са се озовали. За да се придвижва по същия начин, роботът, наречен АнтБот, използва два светлинни сензора с разделителна способност едва 14 пиксела, снабдени с въртящи се поляризирани филтри. Създателите на АнтБот са впечатлени от представянето му и способността му да се ориентира, без да използва джипиес. Роботът може да намери приложение в ситуации, когато навигацията е недостъпна, позволявайки например на самоуправляващи се автомобили да функционират безопасно, ако джипиес системата се срине.", "date": "2019.02.17", "title": "Робот, вдъхновен от мравките, се ориентира по небето, вместо да използва джипиес (Видео)"}
{"url": "https://www.24chasa.bg/novini/article/7302447", "text": "Британският премиер Тереза Мей ще има следващата седмица разговори за Брекзита с председателя на Европейската комисия Жан-Клод Юнкер, предаде Ройтерс, цитирана от БТА. В разпространеното снощи съобщение на Даунинг стрийт 10 не се посочва точната дата на разговорите, но се отбелязва, че през следващите дни Мей възнамерява да разговаря с ръководителя на всяка от страните членки на ЕС. В понеделник ще има среща на министъра за Брекзита Стив Баркли с главния европейски преговарящ Мишел Барние, се казва в съобщението. А във вторник предстои изявление на главния прокурор Джефри Кокс относно необходимите промени, които да предотвратят правния риск от това Обединеното кралство да попадне за неограничано време в капана на т.нар. предпазен механизъм за междуирландската граница, предаде Ройтерс. Мей е написала писмо до 317 консерватори от Камарата на общините, в което ги призовава \"да преодолеят онова, което ни разделя\". Писмото бе предшествано от ново унизително поражение в парламента на плановете й за Брекзита. В текста тя изразява \"разочарование\" от вота и отбелязва, че \"историята ще съди всички нас за участието ни в този процес\", съобщиха Ройтерс и ДПА.", "date": "2019.02.17", "title": "Тереза Мей ще разговаря с Жан Клод Юнкер за Брекзит следващата седмица"}
{"url": "https://www.24chasa.bg/novini/article/7302465", "text": " оттегли кандидатурата си по семейни причини, съобщи късно снощи Държавният департамент. \"Последните два месеца бяха изтощителни за моето семейство и затова в интерес на семейството си аз се оттеглям\", заяви Науърт. Изявлението, публикувано от Държавния департамент, не уточнява трудностите за семейството, но \"Вашингтон пост\" писа, че съпругът и децата на Науърт са останали в Ню Йорк, докато тя работеше във Вашингтон като говорител на Държавния департамент, предаде БТА. Според анонимен източник, цитиран от Ройтерс, че тя се отказва, защото е имала бавачка, която пребивавала легално в САЩ, но нямала необходимата работна виза. Помпейо заяви, че уважава решението на Науърт за поста в ООН и че тя отлично е изпълнявала задълженията си като член на екипа му. \"За мен беше висока чест да служа в администрацията през последните две години и аз винаги ще бъда благодарна на президента, държавния секретар и моите колеги за подкрепата им\", заяви Науърт. Тя влезе в Държавния департамент като говорител през април 2017 г., когато Рекс Тилърсън беше държавен секретар, и се издигна в йерархията след като Тръмп уволни Тилърсън през март 2018 г. и Майк Помпейо го замени. Науърт, която не беше в добри отношения с Тилъръсън и обмисляше да напусне Държавния департамент, бе назначена за изпълняващ длъжността заместник-държавен секретар за публичната дипломация след оставката му. Срокът на назначението изтече през октомври. Науърт бе критикувана от демократите заради липсата на дипломатически опит. Тръмп обяви на 7 декември, че ще номинира бившата телевизионна водеща от консервативния тв канал Фокс Нюз за мястото на посланик Ники Хейли, която напусна поста в края на годината. Хейли, бивш губернатор на Южна Каролина, също имаше ограничен опит в международната политика. Белият дом още не беше внесъл официално кандидатурата на Науърт в Сената. Останалите страни членки на Съвета за сигурност с право на вето са представени от посланици с десетилетия външнополитическа работа, отбелязва Ройтерс. \"Тя очевидно не е квалифицирана за тази работа, но изглежда тия дни най-важната квалификация е да се показваш по телевизионния екран на Доналд Тръмп\", беше казал сенаторът демократ Крис Мърфи за Науърт по Си Ен Ен през декември. Държавният департамент заяви, че Тръмп ще посочи нов кандидат \"скоро\". Американският посланик в Германия Ричард Гренел, преди това най-дългогодишният говорител на мисията на САЩ в ООН, е сред възможните кандидати, заяви информиран източник за Ройтерс. Гренел е спорна личност в Германия. Той си навлече критики от германски депутати, след като през юни 2018 г. заяви в интервю за десния сайт \"Брайтбарт Нюз\", че \"абсолютно желае\" да съдейства и други консерватори да дойдат на власт из цяла Европа.", "date": "2019.02.17", "title": "Хедър Науърт, избрана от Тръмп за посланик на САЩ в ООН, се отказа по семейни причини"}
{"url": "https://www.24chasa.bg/novini/article/7302441", "text": "Възрастен мъж от Козлодуй загина след пожар в дома му в събота вечерта. Огънят лумнал около 19 ч. в къща до военното поделение край града. Според очевидци, сигнализирали полицията, пожарът бил доста голям и пламъците се разраснали бързо, въпреки навременната намеса на пожарникарите, пред които покривът паднал. В разрушената от огъня къща бил открит овъгленият самотен 77-годишен обитател на имота Ангел З. Причините за злощастният инцидент все още са в процес на изясняване, но разследващите имат основателно съмнение, че пожарът е предизвикан умишлено.По случая е образувано досъдебно производство.", "date": "2019.02.17", "title": "Пожар овъгли мъж от Козлодуй в дома му"}
{"url": "https://www.24chasa.bg/novini/article/7302361", "text": "След спада в продължение на шест месеца, притежаваните от Китай американски държавни ценни книжа се увеличиха до 1,123 трилиона щатски долара през декември, сочат данни на финансовото министерство на САЩ, предаде  Китай, който все още е най-големият чуждестранен притежател на американски ценни книжа, държеше 1,121 трилиона долара от тях през ноември, което бе спад с 17,5 милиарда долара спрямо преходния месец. Междувременно притежаваните от Япония американски държавни ценни книжа се увеличиха на 1,042 трилиона щатски долара през декември, спрямо 1,036-те трилиона през ноември. Китай и Япония взети заедно притежават над една трета от общия обем чужди владения на американски държавни ценни книжа.", "date": "2019.02.17", "title": "Китай притежава най-много американски държавни ценни книжа"}
{"url": "https://www.24chasa.bg/novini/article/7302503", "text": "Черните кутии на двата дерайлирали локомотива в Пловдив ще бъдат свалени и разшифрирани, съобщи шефът на \"Железопътна инфраструктура\" Красимир Папукчийски. Именно те ще кажат каква е причината за жп катастрофата с 25 цистерни пропан-бутан, които по чудо не се взривиха. \"Ще стане ясно как и бил управляван влакът, с каква скорост реално е карал и дали е имало пропуски от страна на машинистите\", допълни той. След това предстоят проверки за натоварването на вагоните, на ходовата им част и мерене на самия жп път. \"Категорично още не може да се каже с категоричност каква е причината. В събота бяха изнесени елементи от железопътната инфраструктура и предадени за анализ. На този етап той ще се прави у нас, ако се наложи - и навън\", допълни Папукчийски. Според него констатацията за счупен език на стрелката не означава, че той е причинил катастрофата. \"Може да се е счупил при дерайлирането\", казва той. И допълни, че има интерпретации на тази тема от страна на собственика на влака \"Булмаркет\". Още в събота вечерта е възстановено движението на влаковете от централна гара към Филипово, днес предстои да се пусне първи коловоз, а утре - и втори, на който стана дерайлирането. \"Сериозни са щетите по ходовата част на локомотивите\", заяви Светослав Първанов, зам.-управител на \"Булмаркет ДМ\", която стопанисва вагоните. По думите му разрушени са редукторите на двете машини в резултат на излизането им от релсите. \"Счупани са капаците, изтекло е смазващото масло. Зъбните колелета са се движили по релсите, което значи, че са претърпели сериозни щети за стотици хиляди левове\", допълни Първанов. Управителят на \"Булмаркет\" Петър Ганев на шега каза, че обмислят да сменят номера на въпросния локомотив, защото с този не му вървяло. Той е теглил композицията и в Хитрино. \"Ако юридически е възможно, можем да го направим\", допълни той.", "date": "2019.02.17", "title": "Свалят черните кутии на дерайлиралите локомотиви, те ще кажат причината за катастрофата в Пловдив"}
{"url": "https://www.24chasa.bg/novini/article/7302506", "text": "ранският президент Хасан Рохани заяви днес, че Иран желае да установи тесни връзки с всички страни от Близкия изток, предаде Ройтерс. \"Иран е готов да работи с държавите от региона, за да бъде запазена сигурността в Близкия изток. [. . .] Нашите врагове Америка и Израел искат да внесат разкол сред иранците\", каза Рохани в публична реч в южния град Бандар и Гонавех, предавана по националната телевизия, предаде БТА. Иран и Саудитска Арабия подкрепят противоположни лагери във войните в Сирия и Йемен. Рияд също така приветства решението на президента на САЩ Доналд Тръмп да извади САЩ от ядреното споразумение между Иран и световните сили и да възстанови санкциите срещу Техеран. В днешното си слово Рохани заяви, че подходът на Вашингтон към Иран е обречен на провал. Той подчерта, че иранците няма да се поддадат на натиска на САЩ и Израел. Техеран е дал знак, че може да предприеме военни действия в Персийския залив, за да блокира износа на петрол от други страни като ответна мярка срещу американските санкции, имащи за цел да спрат иранските продажби на суров петрол.", "date": "2019.02.17", "title": "Хасан Рохани: Иран е готов да работи с всички държави от региона"}
{"url": "https://www.24chasa.bg/novini/article/7302522", "text": "БСП трябва винаги да има едно на ум, когато става въпрос за АБВ. Това предупреди президентът на ПЕС Сергей Станишев преди червения пленум, който започва в този час на \"Позитано\" 20. Станишев коментира появили се слухове, че имена от партията на Георги Първанов може да намерят място в червената листа за евроизборите. Става въпрос за бившия външен министър Ивайло Калфин и дипломата Георги Димитров. Президентът на ПЕС напомни, че при създаването си преди години АБВ дръпна гласове от БСП, а 3 месеца по-късно влезе в коалиция с ГЕРБ.", "date": "2019.02.17", "title": "Станишев: БСП винаги да има едно наум за АБВ"}
{"url": "https://www.24chasa.bg/novini/article/7302530", "text": "Излязла от експлоатация електроцентрала в Германия ще бъде взривена днес с над 200 кг експлозиви, предаде ДПА. Първо - към 11 ч. местно време (12ч. бълг. време) - ще бъде взривен парният котел в ТЕЦ \"Густав Кнепер\" в Дортмунд, а 45 минути по-късно ще има втора експлозия, която трябва да срути 128-метровата охладителна кула и 210-метровия комин. От затворената през 2014 г. топлоцентрала ще останат 28 400 тона стомана и отломки, предаде БТА. Живеещите наоколо 120 човека ще бъдат евакуирани и районът ще бъде блокиран. Освободената площ ще стане индустриална зона.", "date": "2019.02.17", "title": "Излязла от експлоатация ТЕЦ ще бъде взривена днес в Германия"}
{"url": "https://www.24chasa.bg/novini/article/7302533", "text": "На 21 г. една млада жена, лишена в детството си от майчина грижа, губи посоката в живота и се хвърля пред влак. Антония Спасова оцеля, но остана без крака. Месеци по-късно Антония печели две държавни първенства по тенис на маса и мечтае да покори и европейския връх, предаде  Антония е пето дете в семейството. Когато е на 7 г., е дадена за отглеждане в социален дом в плевенското село Тотлебен. Там среща приятели. Завършва курс по фризьорство. През лятото с още две деца от дома работи като сервитьорка в Слънчев бряг. И докато за хората около нея животът ѝ изглежда вече подреден, тя губи смисъл. Изпада в отчаяние и действа импулсивно. В болницата до Антония са приятелите ѝ от дома. И работодателката ѝ. А младата жена иска да живее. Сега Антония работи като портиер в Младежкия културен център. А мечтае да стане шампион по тенис на маса. И няма търпение да получи новите си протези. Партньор в тренировките на Антония е Иван, който не чува нищо, но я усеща. И след тренировката Иван е до Антония. Помага ѝ да слезе по стълбите. С усмивката и доброто си сърце Тони стъпва вече по-уверено в живота си.", "date": "2019.02.17", "title": "Тони, която загуби краката си, печели две държавни първенства по тенис на маса"}
{"url": "https://www.24chasa.bg/novini/article/7302532", "text": "Полицията е на крак, за да не допусне ескалиране на напрежение между българи и роми в Кюстендил. Тази сутрин, около 7,30 ч при масов бой пред нощен клуб \"Иридиум\" един мъж е бил убит, а други петима ранени. Починалият е 35-годишен българин, като по непотвърдена информация той е бил случаен свидетел на мелето. В боя с ножове, камъни, метални пръти са участвали роми. Все още се изяснява дали скандалът е тръгнал между две цигански компании или между българи и роми. Засега няма индикации за някакви спонтанни масови протести, заради тежкото престъпление. Целият град е блокиран от униформени. На входно-изходните артерии се проверяват всички излизащи от града автомобили, защото се издирват още участници в масовото меле. Един от ранените е в тежко състояние и се транспортира за столична болница.", "date": "2019.02.17", "title": "Полицията на крак да не допусне ескалиране на напрежението след убийството в Кюстендил"}
{"url": "https://www.24chasa.bg/novini/article/7302557", "text": "Мащабна операция по обезвреждането на бомба от Втората световна война ще се състои днес в североизточната част на Париж, съобщиха френски медии. Около 1800 човека трябва да бъдат евакуирани от квартала Льо Шапел и предградието Сен Дени. Бомбата е била намерена на 4 февруари по време на строежа на обиколна пътна магистрала, предаде БТА. ТАСС цитира радио \"Йороп 1\", според което бомбата ще бъде поместена в специална камера на дълбочина 200 метра под земята, след което ще бъде взривена.", "date": "2019.02.17", "title": "В Париж обезвреждат бомба от Втората световна война"}
{"url": "https://www.24chasa.bg/novini/article/7302564", "text": "Не е имало остри реплики, нито изнудване в разговорите с ГЕРБ по отношение на вдигането на прага на преференцията. Това каза днес пред   зам.-председателят на парламентарната група на ДПС и зам.-председател на Правната комисия в НС Хамид Хамид за приетите тази седмица промени в Изборния кодекс. Според него се акцентира силно върху текстовете за преференциите, а не се говори за текстовете „където наистина се отнемат права“. „ДПС предложи да отпадне уседналостта за европейски избори и за местни! ДПС предложи да отпадне лимита от 35 секции, който е обиден и който лишава от права. Ако гласът на ДПС можеше да се чуе, ако имаше такова извиване на ръце, щяха да бъдат подкрепени истинските предложения, а не сега да се използва отвличане на вниманието“, каза Хамид в предаването „Неделя 150“ на програма „Хоризонт“. Депутатът от ДПС нарече „медийна дъвка“ обясненията за преференциалния вот. „За какви личности говорим, когато в някои Общински съвети тези личности влизат с 35 гласа? За какви личности говорим, щом има претенции този човек да е личност да разчита на 7% от партийния вход? А какво става с 93% този вот? Това прилича на болшевизъм, по-скоро не меншевизъм. Това е диктат!“ Политикът изтъкна, че и в настоящия закон е уреден въпросът за изцяло мажоритарен избор, но няма личности, които да искат да вляза в политиката като независими кандидати. „Никакъв мажоритарен елемент не лице, което е решило с хората от фирмата си и с няколко приятели да вкара синчето си в парламента“, допълни той. Сега чрез мажоритарния елемент в някои общински съвети се правят „групички“, които обслужват само една фирма, каза Хамид. Това според него става, защото във всички партии процесът по номинации тръгва отдолу - местните структури номинират, а централното ръководство утвърждава. „Няма как една партия да е застрахована от тази грешка на някои от последните места да попаднат хора, зад които стоят съмнителни капитали“. „ДПС внимателно подбира своите хора, но никоя партия не е застрахована как ще бъдат подведени местните структури по места и как някой млад, амбициозен татко или някоя млада амбициозна компания с няколкостотин работника ще реши да си направи групичка в съвет или в парламента ще си вкара някой депутат, който да изпълнява недотам нормални функции...“, каза депутатът от ДПС. Омбудсманът Мая Манолова вече съобщи че изпраща промените в Изборния кодекс в Конституционния съд. Хамид изтъкна, че очаква съдът „да се произнесе спрямо Консултацията“. „Когато се говори за отнемане на права, трябва да се чете малко по-внимателно, според мен. Никакви права не се отнемат! Може би се засяга правото на сенчестия бизнес да си прави групички по общинските съвети“. Според ДПС в закона е необходим по-ясен механизъм кога могат да се правят промени при изтичане на мандата на ЦИК. Той оцени като „лоша практика в парламента“ това, че много от публичните органи, които НС избира, се избират месеци, след като изтече мандата на предишния състав. „Нищо лошо не се случва с тези органи. Те си довършват правомощията до избиране на нов орган, така че не мисля, че се е случило нещо кой знае колко извънредно. За съжаление, практика е в НС“. Хамид отрече ДПС да е стратегически партньор на управляващите в НС и заради вота за изтребителите Ф-16 и изборните правила. „ДПС е начертало своя евроатлантически път, далеч преди да се появи на политическа сцена партия ГЕРБ! ДПС първа дефинира въобще в публичното пространство пътя на България в НАТО, така че изборът ни тук е напълно естествен и няма как тук някой да ни пришива към някой. Трябва ли да кажем за БСП, че са стратегически партньор на управление, защото беше подкрепено тяхно много важно искане в няколко текста - отпадне втория екземпляр от секционния протокол. Трябва ли сега да си вадим извод?“.", "date": "2019.02.17", "title": "Хамид: Не е имало изнудване в разговорите с ГЕРБ за прага на преференцията"}
{"url": "https://www.24chasa.bg/novini/article/7302566", "text": "Централната баня в София ще бъде спа или културен център, съобщи председателят на групата на ГЕРБ в Столичния общински съвет Малина Едрева в предаването \" Общината е поръчала анализ, който да оцени двете предложения, както и дебита на вода от двата извора в край сградата на бившата Централна баня. След като той бъде публикуван, ще бъде взето и окончателното решение, съобщи Едрева. При оценката ще бъдат оценени всички обстоятелства, включително цената на билетите, която ще се взема за вход при двата варианта и интересът към ползването на обекта от гражданите на София. Под внимание ще бъде взет и фактът, че днес сградата е заобиколена с религиозни храмове и с Министерски съвет. Едрева напомни, че част от сградата на Централната баня вече е културен институт, а двата опита да общината да даде изворите на концесия са се оказали неуспешни. Председателят на общинските съветници от ГЕРБ изключи възможността сградата да се използва като баня, като каза, че баня в града не е необходима в XXI век. \"Днес функциите на минералната вода не са тези, които са били в началото на XX век\", заяви Едрева. След излизането на анализа ще бъде организиран експертен съвет, на който ще бъде обсъдена целесъобразността на развитие на обекта. Според Едрева сравнението между София и Будапеща, където минералните бани се развиват като балнеоложки център в града, е неуместно, тъй като унгарските бани се намират в парк, а един от изворите е свързан с хотелски комплекс, какъвто в София не може да се построи. Председателят на групата на ГЕРБ посочи, че в София има 8 минерални находища и 6 от тях вече се развиват, включително банята в Овча купел, в Банкя и кв. \"Надежда\". Привърженици на запазването на банята, които също присъстваха на разговора настояха за провеждане на обществено обсъждане за бъдещето на сградата, преди общинския съвет да вземе окончателно решение.", "date": "2019.02.17", "title": "Малина Едрева: Централната баня в София ще бъде спа или културен център"}
{"url": "https://www.24chasa.bg/novini/article/7302569", "text": "Две жени, издирвани с червена бюлетина за връзки с \"Ислямска държава\", са били задържани в турския окръг Бурса при съвместна операция на разузнавателната агенция МИТ и полицията, съобщи турската частна телевизия СиЕнЕн-Тюрк. Жените са били заловени при акция тази сутрин в жилище в град Муданя. Задържани са и още две лица, които ги укривали, предаде БТА. Действията на турските служби са били предприети в рамките на разследване срещу ИД, водено от следствените органи в Бурса, Северозападна Турция. Срещу двете задържани жени е имало наложена забрана да влизат на територията на страната. За едната от тях се уточнява, че произхожда от Мароко. И у двете са били открити фалшиви документи за самоличност. Джихадистките са участвали в терористични дейности на ИД в Сирия, но преди време избягали и се укрили в Турция.", "date": "2019.02.17", "title": "Задържаха две терористки от \"Ислямска държава\", издирвани с червена бюлетина, в Бурса"}
{"url": "https://www.24chasa.bg/novini/article/7302577", "text": "Групата на БСП да напусне парламента. Това поиска соцлидерката Корнелия Нинова в словото си пред Националния съвет, който заседава в този час на \"Позитано\" 20. Нинова обясни, че има такова решение на Изпълнителното бюро, но то трябва да бъде гласувано от пленума. БСП поставя няколко условия на управляващите и, ако те не бъдат изпълнени, напуска. Това са: избор на нова ЦИК, отмяна на гласуванията на промените в Изборния кодекс, връщане на преференцията, нов дебат за машинното гласуване, всеки да може да си търси правата с касационна жалба. Групата да напусне изцяло парламента, не да останат 20 души и да сменяме екипите, обясни Нинова. И посочи аргументите: Законодателният орган се ползва с 8% доверие и вместо да се коват закони, които да подобряват живота на гражданите, се правят тежък лобизъм и задкулисни договорки. Не спорове за политики, а жълти и обидни дебати. Когато се бориш с модела на задкулисието, няма как да не си от другата страна, но не си в изолация, защото там са и гражданите, допълни соцлидерката. Нинова предложи още Националният съвет да излезе с надпартийно обръщение, призив към всеки българин, който милее за закона, свободата и мнението си - за общ фронт срещу властта. Общ фронт не БСП да печели избори, а за държавата, защото разградиха държавността, елиминираха конституцията, обясни лидерката. И се обърна към гражданите: Гласувайте за която партия искате, важното е да имате гарантиран свободен избор. БСП ще внесе сигнал до Венецианската комисия за промените в Изборния кодекс и отправи призив към президента да наложи вето. Ако то бъде отхвърлено, ще се внесе жалба до Конституционния съд. \"Нашата цел не е те да станат, ние да седнем. Става въпрос за върховенството на конституцията и свободата на словото и мнението\", обясни Нинова. ГЕРБ предприеха мерки да си гарантират оставане на власт чрез корупция и фалшифициране на избори. Искат да превърнат диктатурата в държавна политика, наложена със закон, коментира Нинова. И даде примери: Извън бюджета, премиерът еднолично раздава пари без критерии и правила, което е диктатура. Сега се прави същото с Изборния кодекс. И тежкия удар срещу преференциите. Фалшива новина е, че БСП има мнозинство в ЦИК, отсече лидерката. Но тук не става въпрос за квота и партия, а за върховенство на закона. Две години говорим за задкулисието и модела на прехода. Онази нощ в парламента, когато се приемаше Изборния кодекс, беше брилянтен пример за това сговаряне. Беше грозен пазарлък на интереси. Беше ни предложен и на нас, но го отказахме, разкри Нинова. Моделът на прехода и задкулисието трябва да спре. Онази нощ беше ти на мен, аз на теб. Не сме участвали като партия в този грозен пазарлък и ви моля да имате самочувствие, че това, за което говорим, го правим ежедневно, обърна се Нинова към пленума. Това беше сговор между ГЕРБ и ДПС, които е спасиха правителството, допълни тя. И обясни, че се е доказала скритата коалиция - чрез плащането на допълнителни средства на общините на ДПС, чрез закона за вероизповеданията на Цветанов и Карадайъ. Това е управляващото мнозинство ГЕРБ, ОП и ДПС, каза Нинова. Тя критикува премиера, че се е скрил. Или сте премиер и поемате отговорност за всичко, или заявите, че сте изморен и отстъпвате пътя за предсрочни избори и да дойдат партии, които могат, призова Борисов задочно Нинова. Тя обясни, че само БСП от всички партии успя да разпише и предложи своя програма. Да се опитаме да поставим политиките в центъра на действията ни оттук нататък. Важно е да наложим дебат как да развиваме икономиката ни и да повишаваме доходите, призова членовете на пленума тя. Заливани сме от скандали. Един от тях е наредба на правителството, която задължава малкия и средния бизнес да въведе нова система на отчитане. Това е натиск и инквизиция, разказа соцлидерката. И обясни, че кражбите продължават на всички нива в управлението - от \"Ало, Банов съм\" до \"Струма\". Всичките ни предложения за здравеопазването бяха отхвърлени, а Борисов обеща на протестиращите лекари милиони за заплати, което е кърпене, но няма да доведе до решаване на проблемите, каза тя. И допълни, че правителството не взема никакви мерки за стабилизиране на икономиката и производството, няма социална политика, която да компенсира увеличаващите се неравенства и бедност. ГЕРБ ни отдалечават от европейското бъдеще, защото заради тези проблеми и пробиви в националната сигурност няма да бъдем приети скоро в Шенген и в чакалнята на Еврозоната, заяви Нинова и даде два примера. Отравянето на Гебрев - 4 г. институциите са знаели, разследвали са и са си мълчали, за да дойде време външни служби и посланици да поставят въпроса. А скандалът с Венецуела си случва в момент, в който правителството осъди Мадуро, докато държавната му компания е внасяла пари у нас. Това е признак на двуличие, но и стряскащо. Ако службите са знаели - са съучастници. Ако не, значи са неспособни да гарантират националната сигурност на България, отсече Нинова.", "date": "2019.02.17", "title": "Нинова поиска БСП да напусне парламента (Обновена)"}
{"url": "https://www.24chasa.bg/novini/article/7302580", "text": "Македонският премиер Зоран Заев реши да сподели награда \"със своя добър приятел - министър-председателя на България Бойко Борисов\". Това се случи по време на церемония в рамките на Мюнхенската конференция по сигурността. Правителствените лидери на Гърция и Северна Македония бяха наградени за уреждането на десетилетния спор между Атина и Скопие, предаде ДПА. Алексис Ципрас и Зоран Заев получиха наградата \"Евалд фон Клайст\" на церемония вчера. \"Спорът не беше просто за име, а за идентичност\", каза в словото си германският външен министър Хайко Маас и похвали Ципрас и Заев като \"истински европейски лидери\". Ципрас заяви, че в началото не мислел, че споразумение е възможно, но добави: \"Никога не казвай никога!\"", "date": "2019.02.17", "title": "Македонският премиер посвети награда на Бойко Борисов"}
{"url": "https://www.24chasa.bg/novini/article/7302159", "text": "Електронни партийни организации ще има вече БСП. Създаването им е разписано в правилник, който Националният съвет на партията ще приеме днес. Електронни организации ще създават обаче само социалистите в чужбина. Целта е да се улесни контактът помежду им и да могат да заседават и вземат решенията си по интернет. Минимумът е 5-ма души, а новите структури ще трябва да се регистрират в Националния съвет и Изпълнителното бюро и да се вписват в националния електронен оператор на партията. Е-организациите ще имат всички права като основните партийни структури в България - ще могат да номинират кандидати за депутати и евродепутати, както и за лидер на партията, ще излъчват делегати за конгреса и др. Пленумът ще приеме и правилник за идейно-политическите и професионално-творческите партийни структури. Това са дискусионните клубове, обединенията и федерациите в БСП. Те вече ще имат членски карти, които ще им позволят да участват в партийната работа. Основната тема на пленума днес обаче ще е изборът на нов главен редактор на “Дума”. Номинирани са Ивелин Николов и Таня Джаджева. Николов в момента е начело на партийния вестник, след като се разрази скандал с Йордан Мичев, назначен от бюрото за изпълняващ длъжността. 50 от членовете на Националния съвет излязоха с остро писмо срещу лидерката Корнелия Нинова и я обвиниха, че заобикаля устава, тъй като пленумът трябва да избере главния редактор на “Дума”. На “Позитано” 20 бе създадена специална комисия. Николов е фаворитът на ръководството, а зад Джаджева застава вътрешната опозиция.", "date": "2019.02.17", "title": "Пленумът на БСП избира днес главен редактор на “Дума”"}
{"url": "https://www.24chasa.bg/novini/article/7302338", "text": "Няколко хиляди души отново излязоха вчера по улиците на Белград, за да протестират срещу правителството на президента Александър Вучич. За 11-и пореден път те настояха за свободни медии и честни правила за избори, предаде ДПА. В центъра на протестите този уикенд беше символичен договор, който опозиционният Съюз за Сърбия предложи да подпише с гражданите на страната. Той изброява задълженията на Съюза, ако той вземе властта по воля на електората. Участниците в демонстрацията можеха да подпишат екземпляр от текста и да го предадат на активистите, предаде БТА. Вчера и в петък жители и на други градове в Сърбия също излязоха на антиправителствени демонстрации, включително Суботица, Крагуевац, Кралево и Ужице.", "date": "2019.02.17", "title": "Хиляди сърби отново протестираха срещу президента Вучич"}
{"url": "https://www.24chasa.bg/novini/article/7302341", "text": "Правителствените лидери на Гърция и Северна Македония бяха наградени на Мюнхенската конференция по сигурността за уреждането на десетилетния спор между Атина и Скопие, предаде ДПА. Алексис Ципрас и Зоран Заев получиха наградата \"Евалд фон Клайст\" на церемония вчера. Спорът не беше просто за име, а за идентичност, каза в словото си германският външен министър Хайко Маас и похвали Ципрас и Заев като \"истински европейски лидери\", предаде БТА. Ципрас заяви, че в началото не мислел, че споразумение е възможно, но добави: \"Никога не казвай никога!\" И той, и Заев посветиха наградата на бъдещето на своите два народа. Наградата \"Евалд фон Клайст\" почита личности с особени заслуги за решаване на конфликти. Нейните носители досега са Хенри Кисинджър, Хавиер Солана, Хелмут Шмид, Валери Жискар Д'Естен, Йоахим Гаук и Джон Маккейн.", "date": "2019.02.17", "title": "Ципрас и Заев получиха награда на Мюнхенската конференция по сигурността"}
{"url": "https://www.24chasa.bg/novini/article/7302345", "text": "Чайна Телеком, един от трите телекомуникационни оператора на Китай, издаде първата 5G СИМ-карта за мобилен телефон на Пан Шъ'и, председател на Сохо Чайна (Soho China). Този ход е символичен, тъй като СИМ-карта все още не може да бъде използвана, но е знак за сътрудничеството между двете страни в комерсиализирането на 5G мрежата. През януари Чайна Телеком и Сохо Чайна постигнаха споразумение, според което мобилният оператор ще предостави 5G покритие на търговските имоти на строителната компания в Пекин, предаде  Чайна Юником и Чайна Мобайл също разкриха плановете си за 5G. В своя профил в микроблога Уейбо Чайна Юником заяви, че е предала официално машината за тестване на 5G смартфони. Докато Чайна Мобайл тази година ще се фокусира върху тестовете за мащабите на 5G терминалите. Според китайското Министерство на промишлеността и информационните технологии, страната ще ускори издаването на лицензи за търговия, през първата половина на годината ще пусне чипове за 5G терминали, а в средата на 2019 – за смартфони.", "date": "2019.02.17", "title": "Чайна Телеком издаде първата 5G СИМ-карта"}
{"url": "https://www.24chasa.bg/novini/article/7302368", "text": "Германската версия на френското движение на \"жълтите жилетки\" не успя вчера да мобилизира значителен брой участници в демонстрациите, планирани в цялата страна - потвърждение за трудния му \"износ\" извън френските границите на Франция, предаде Франс прес. Само 2000 души според ДПА са протестирали в общо 14 германски градове, включително Берлин и Мюнхен, в рамките на колективна акция, наречена \"цветни якета\". Техните искания са за по-добри условия на труд и по-добро качество на образование и здравни грижи, предаде БТА. Например в Берлин демонстрантите са били далеч по-малко от 500-те заявени първоначално, съобщи полицията, а в Майнц участниците са били само трима. Инициативата е съвместна с движението Ауфщеен (Изправи се), основано през септември от представителката на радикалната левица Сара Вагенкнехт. Ехото на френските \"жълти жилетки\" отеква слабо в Германия. Вече няколко седмици опитите за подемане на това социално движение се оказват безплодни. Вагенкнехт не срещна особена подкрепа от останалите членове на своята партия \"Левите\" в желанието си да последва примера на фернското движение. Грегор Гизи, авторитетна фигура в партията, определи като отчасти неприемливи методите на \"жълтите жилетки\" вчера във в. \"Райнише пост\" и се въздържа да призове за участие.", "date": "2019.02.17", "title": "Ехото на френските \"жълти жилетки\" отеква слабо в Германия"}
{"url": "https://www.24chasa.bg/novini/article/7302374", "text": "През нощта е възстановено движението на всички влакове през жп гара Пловдив, съобщиха за БТА от Холдинг БДЖ - Пътнически превози. Снощи към 19.30 часа е пуснато напрежението, а машините са пуснати по релсите в 21.30 часа. Към момента всички влакове се движат по график и няма закъснения. От БДЖ посниха, че, за да бъде възстановено движението, първо дерайлиралите цистерни и локомотиви са изтеглени.", "date": "2019.02.17", "title": "Възстановиха движението на влакове през жп гара Пловдив"}
{"url": "https://www.24chasa.bg/novini/article/7302376", "text": "100-тонен парен локомотив пристигна от Виена на пристанището в Русе. Той беше транспортиран с кораб по Дунава, за да бъде предаден за пълна реставрация в София. Машината е произведена по време на Втората световна война, а след края й остава в бившата ГДР. През последните 20 години е експонат в жп музея във Виена, предаде  „Локомотивът е от серията 50, произвеждана през далечната 1938 г. Направени са над 3100 подобни влака. Днес са останали малко. Произвеждани са предимно за войната. Мощността му е над 1620 конски сили. Когато е с пълен бункер вода и въглища, тежи над 146 тона”, каза в ефира на „Събуди се” Веселин Рубчев, собственик на кораба, с който влакът е докаран в България. Въпросният плавателен съд издържал на двойно по-голямо натоварване. Около 1 милион лева ще получи фирмата, която ще реставрира локомотива. Очаква се в срок от 9 месеца влакът да бъде готов.", "date": "2019.02.17", "title": "Уникален влак от Втората световна война пристига у нас"}
{"url": "https://www.24chasa.bg/novini/article/7302383", "text": "Няколко експлозии в шахти и последвал пожар на една от централните улици в Манхатън вдигна на крак пожарната и полицията в Ню Йорк, съобщава Ройтерс. Като превантивна мярка са евакуирани посетителите в театър \"Ню Уърлд стейджес\", където е трябвало да се играе популярния мюзикъл \"Момчетата от Джърси\", предаде  Според очевидци няколко от шахтите западно от 50-та улица в квартала \"Хелс китчън\" внезапно се взривили. Районът бил отцепен от полицията, а причината за инцидента се разследва.", "date": "2019.02.17", "title": "Експлозии в Ню Йорк вдигнаха пожарната и полицията на крак"}
{"url": "https://www.24chasa.bg/novini/article/7302386", "text": "Един е убит, а петима души са ранени след бой пред дискотека в Кюстендил тази сутрин. Скандалът е възникнал между две групи малко преди 07,30 ч. По неофициална информация едната компания е била от българи, а другата от роми. Починал е 35-годишен мъж, ранените са закарани в кюстендилската болница. Нараняванията им са с нож и с други остри предмети, уточниха от полицията за \"24 часа\". Чути са и изстрели, твърдят хора, живеещи в района, предаде БТА. Няколко души са отведени в полицията за изясняване на ролята им в скандала. Уведомен е дежурен прокурор. В резултат на предприетите действия от полицията, които работят за установяването на участниците в скандала, е блокиран центърът на града, включително и участък от централната улица \"Цар Освободител\". Движението се пренасочва. Работата по случая продължава, казаха от полицията.", "date": "2019.02.17", "title": "Един убит и петима в болница след бой пред дискотека в Кюстендил (Обновена)"}
{"url": "https://www.24chasa.bg/novini/article/7302392", "text": "Президентът Доналд Тръмп заяви, че САЩ моли европейските съюзници \"да приемат обратно над 800\" бойци на \"Ислямска държава\", пленени в Сирия, и да ги изправи пред съда, предаде Ройтерс. \"Халифатът е готов да падне\", написа той в Туитър вчера. \"Алтернативата не е добра, в смисъл че ще бъдем принудени да ги освободим\", предаде БТА. Полевият командир на подкрепяните от САЩ Сирийски демократични сили обяви вчера, че неговите бойци са на път да превземат последния, малък анклав на \"Ислямска държава\" на р. Ефрат, което изправя самопровъзгласения \"халифат\" пред пълно поражение.", "date": "2019.02.17", "title": "Тръмп призова Европа: Приемете обратно бойците на \"Ислямска държава\" и ги осъдете"}
{"url": "https://www.24chasa.bg/novini/article/7302402", "text": "Необичайна оферта в интернет. Американски сайт за онлайн търговия обяви за продан пясък от Офицерския плаж във Варна. Няколко грама струват около 9 евро. Оказва се, че най-често купувачите на тази стока са хора, които са превърнали в хоби събирането на пясък от цял свят, предаде  Пясъкът на Офицерския плаж във Варна е един от най-ценните за колекционерите. Аренофилите, както ги наричат, често купуват по интернет красивите кристалчета от места, които едва ли някога ще посетят. Цената на няколко грама пясък от варненския плаж впечатли жителите на града. Интересен факт е, че съществува етичен кодекс на колекционерите на пясък. Той не допуска купуването и продаването му, а единствено размяна. За геолозите обаче пясъкът е не само красиви цветни зрънца, а един от най-интересните минерали. Офицерският плаж във Варна, например, е покрит изцяло с пясък от чист кварц. \"Много хубав, много ситен, пухкав, може да съперничи с кораловите плажове, с това изключение, че не са жълти, а са бели\", обясни геологът проф. Димитров. Само километри на юг от Варна съставът на пясъка се променя напълно. \"Бургаските плажове са черни, те са от магнетит. Още по на юг, например Алипу, са изцяло от раковини направени, много фини частици, много хубав пясък\", обясни геологът. Освен вкаменелости на милиарди години, пясъкът често съдържа и зрънца от скъпоценни камъни и ценни метали. По българското Черноморие обаче се среща единствено злато - в много малко количество и само на плажовете край курорта Албена.", "date": "2019.02.17", "title": "Американски сайт продава пясък от Офицерския плаж във Варна"}
{"url": "https://www.24chasa.bg/novini/article/7302414", "text": "Френският президент Еманюел Макрон осъди антисемитските нападки, отправени срещу видния философ и писател Ален Финкелкрот от участници в демонстрацията на \"жълтите жилетки\" в Париж вчера, предаде Асошиейтед прес. Финкелкрот е роден в Париж, но произхожда от семейство на полски имигранти, предаде БТА. \"Антисемитските обиди, на които е бил подложен, са абсолютното отрицание на това, което сме и което ни прави велика нация. Няма да ги толерираме\", написа Макрон в Туитър. Фрази като \"Мръсен ционист\", \"Върви си в Тел Авив\" и \"Ние сме народът\", Франция е наша\", бяха отправени от неколцина демонстранти, които забелязали известния интелектуалец на централен булевард в Париж, показва видео, разпространено от \"Yahoo!Actualites\". На второ видео, заснето от журналист на свободна практика, се вижда как силите на реда се намесват, за да защитят 69-годишния Финкелкрот. \"Усетих абсолютна омраза. Щях да изпитам страх, ако не бяха полицаите, които за щастие бяха там\", споделя той пред \"Журнал дю диманш\", като все пак подчертава ,че не всички \"жълти жилетки\" са се отнесли агресивно към него, един от тях дори му предложил да облече жилетка и да се включи в шествието, а друг го поздравил за работата му, отбелязва Франс прес. В началото на социалното движениео той изрази солидарност и симпатия с \"жълтите жилетки\", но в интервю вчера във \"Фигаро\" разкритикува водачите им, като заяви, че \"арогантността е сменила лагера\". Туитът на Макрон беше само един от серията, публикувани от френски политици. Министърът на вътрешните работи остро порица тази \"напълно НЕДОПУСТИМА\" сцена, а шефът на опозиционната партия Републиканците Лоран Вокшиез нарече виновниците \"жалки кретени\". Марин Льо Пен, лидер на крайнодесния Национален сбор, заяви, че \"агресията срещу Ален Финкелкрот е отвратителен и шокиращ акт, който илюстрира опита за внедряване в движението на \"жълтите жилетки\" на антисемитската крайна левица\". Ян Броса, водач на листата на комунистическата партия за европейските избори, заяви, че \"човек може да мрази идеите на Финкелкрот\", но \"нищо не може да оправдае да бъде атакуван, защото е евреин\". Представящ се като \"екзалтиран защитник на националната идентичност\", философът, един от най-популярните автори във Франция, произлиза от левицата, но е определян като идеолог на \"неореакцията\" от своите критици. От януари 2016 г. е член на Френската академия.", "date": "2019.02.17", "title": "Макрон: Няма да толерираме антисемитски обиди"}
{"url": "https://www.24chasa.bg/novini/article/7302365", "text": "Забраната за туристи в основната зона на Националния парк Джомолунгма няма да им попречи да видят целия връх, тъй като те все още могат да стигнат до манастира Ронгпо, място за поклонение на 2 км от базовия лагер, заявиха властите на Тибетския автономен район, предаде  Основната зона на резервата е с площ 10 312 кв.км и е дом на една от най-уязвимите екосистеми в света. Тя ще продължи да бъде отворена за планинарите с разрешително за катерене. През декември окръг Дингри забрани на обикновените туристи да посещават базовия лагер, който се намира на 5 200 метра надморска височина, поради съображения за околната среда. Но забраната предизвика някои погрешни съобщения в социалните медии, че базовият лагер Джомолунгма ще бъде затворен завинаги поради тежко замърсяване. Заместник-директорът на резервата заяви пред Синхуа, че обикновените туристи няма да могат да влизат в зоната над манастира Ронгпо, но въпреки това те ще могат ясно да видят най-високия връх на планетата. Като допълнение към ограниченията посетителите ще бъдат строго контролирани, за да се намали въздействието върху околната среда, катеренето ще бъде разрешено само през пролетта, като част от приходите ще бъдат насочени към усилията за почистването на района.", "date": "2019.02.17", "title": "Забраната за туристи няма да им попречи да видят Еверест"}
{"url": "https://www.24chasa.bg/novini/article/7302417", "text": "Вчера сутринта товарен влак на фирмата „Булмаркет” дерайлира на гара Пловдив, воден от локомотива на същата влакова композиция, която се взриви на гара Хитрино. От релсите излязоха два локомотива и три вагона. Композицията превозва 1900 т. пропан-бутан. Локомотивите вече са изправени и днес, ще напуснат гарата и ще освободят коловоза. „След първоначалния оглед, при който стана ясно, че има счупване на език на стрелка, днес очакваме да има измерване за скрити пропадания”, каза за   Петър Ганев, управител на „Булмаркет”. Предстои и прехвърляне на данните от черните кутии на локомотивите, за да се установи с каква скорост са се движили. От фирмата превозвач са категорични, че локомотивите са навлезли в гарата със скорост по-ниска от разрешените 40 км/ч. „Всички локомотиви са технически изправни – имат технически паспорти, регулярно минават на прегледи. Дерайлиралият локомотив е „Сименс” на около 15 години. те са много добри сравнени с локомотивите на БДЖ”, каза още Ганев. Цистерните също са проверени и са в изправност, увериха от „Булмаркет”.", "date": "2019.02.17", "title": "Влакът в Пловдив дерайлирал заради счупване на език на стрелка"}
{"url": "https://www.24chasa.bg/novini/article/7302423", "text": "„Разходите на домакинствата у нас растат по-бързо, но това е следствие от увеличението на цените през изминалата година. Инфлацията се завърна с по-високи темпове, отколкото през 2016 – 2017 г. Но структурата на разходите е обнадеждаваща – намалява сумата, която харчим за храна”. Това коментира по   Явор Алексиев от Центъра за пазарна икономика. Според икономиста Евгени Кънев страната ни се влияе силно от това, което се случва в международен план, тъй като близо 2/3 от брутния ни вътрешен продукт е за износ. „Ние продължаваме да сме затворени в капана на ниската добавена стойност”, коментира Кънев. \"Относителната конкурентоспособност на българската икономика намалява през последните години, включително и в IT сектора\", смята Алексиев. Проблемът е, че през следващите години пенсиите няма да следват нарастването на заплатите, е мнението на двамата икономисти.", "date": "2019.02.17", "title": "Икономисти: Разходите на домакинствата растат по-бързо от доходите"}
{"url": "https://www.24chasa.bg/novini/article/7302428", "text": "Вицепремиерът и министър на външните работи Екатерина Захариева се срещна с външния министър на Индия Сушма Сварадж. Това е първо посещение у нас на индийски външен министър от две десетилетия насам, съобщиха от пресцентъра на Министерство на външните работи. „С най-ниското си данъчно облагане в ЕС, добра инфраструктура и гостоприемен народ България може да се превърне във вратата на Индия към Европа“. С тези думи Екатерина Захариева се обърна към Сушма Сварадж. Първите дипломати на България и Индия подчертаха, че страните ни, които тази година бележат 65 години от установяване на дипломатически отношения, се радват на традиционно приятелство, ползотворно сътрудничество и тясно и динамично партньорство. „Вие сте най-многобройната демокрация в света, а България е част от най-демократичната общност – Европейския съюз“, изтъкна министър Захариева. Тя подчерта, че дипломацията на двете държави следва да работи за свързването на бизнеса и хората. „Това ще създаде добра основа за развитие на отношенията ни“, заяви Екатерина Захариева. Сред областите с голям потенциал за развитие събеседниците посочиха високите технологии, фармацевтиката, земеделието, хранително-вкусовата промишленост , туризма. „Каним български компании да участват в развиваните от Индия програми“, каза Сушма Сварадж. Министър Захариева посочи, че българска компания вече развива успешно бизнес по програмата „Направи в Индия“, друга доставя интернет до повече от 200 000 потребители в Делхи, а български завод произвежда лекарства в Индия. Благодарение на тези и други успешни инициативи двустранният стокообмен има възходяща тенденция. Данните за първите десет месеца на 2018 г. сочат 25% ръст на годишна база. Над 14 500 индийци, или с 23% повече на годишна база са посетили страната ни през миналата година, посочи още министър Захариева. „Тези връзки ще се засилят още повече с откриването на директна въздушна линия“, коментира българският външен министър пред журналисти след края на срещата. Екатерина Захариева съобщи, че от март български визи ще могат да се получават в над 15 индийски града. „За тези и редица други конкретни въпроси се договорихме на срещата“, каза още външният ни министър. Тя сподели радостта си да посрещне Сушма Сварадж: „Тя е пример и вдъхновение за толкова много момичета и жени в родината си.“", "date": "2019.02.17", "title": "Екатерина Захариева: Български визи ще се издават в 15 градове в Индия"}
{"url": "https://www.24chasa.bg/novini/article/7302432", "text": "Двеста хиляди души (по данни на полицията) протестираха вчера в Барселона срещу съдебния процес на 12-те каталунски лидери, обвинени заради организирането на референдума за независимост през 2017 г., предадоха Франс прес и Ройтерс. Регионалният президент Ким Тора и председателят на каталунския парламент Роже Торент също се включиха в мирното шествие, в което според организаторите са участвали 500 000 души. Демонстрантите носеха каталунски синьо-червено-жълти знамена и плакати с надпис \"Свобода за политическите затворници\" и \"Самоопределението не е престъпление\", предаде БТА. Процесът срещу 12-те сепаратистки лидери, някои от които са в затвора от край на 207 или началото на 2018 г., започна тази седмица в Мадрид. \"Дойдох, защото това са хора с деца, които са в затвора от много време. Не е честно, защото ние всички гласувахме, значи всички трябва да сме в затвора\", каза една от участничките, 70-годишна пенсионерка, която е гласувала на референдума през 2017 г. и иска Мадрид да разреши нов вот.", "date": "2019.02.17", "title": "Стотици хиляди протестиращи в Барселона: Самоопределението не е престъпление"}
{"url": "https://www.24chasa.bg/novini/article/7302443", "text": "Най-тежко пострадалият при масовия бой в центъра на Кюстендил тази сутрин ще бъде транспортиран в \"Пирогов\". Мъжът е с черепно-мозъчна травма и опасност за живота. При масово сбиване между две групи мъже пред нощен клуб в Кюстендил 35-годишен бе убит на място, а други петима ранени и откарани в кюстендилската болница. По непотвърдена информация боят е между българи и роми от квартал \"Изток\". А починалият не бил участник в мелето, а случаен свидетел.", "date": "2019.02.17", "title": "Местят в \"Пирогов\" един от ранените при мелето в Кюстендил, с опасност за живота е"}
{"url": "https://www.24chasa.bg/novini/article/7302587", "text": "Продължава да расте броят на жертвите на грипа в Румъния, като до момента в резултат на усложнения след заразяване с циркулиращия грипен вирус са починали 128 души, предаде Аджерпрес. Агенцията се позовава на Националния център за наблюдение и контрол на заразните болести към Националния институт за обществено здраве, предаде БТА. Най-новата жертва е 27-годишна жена, за която е известно, че е страдала от съпътстващи заболявания и която не е била ваксинирана, уточнява Аджерпрес.", "date": "2019.02.17", "title": "Увеличава се броят на жертвите на грипа в Румъния"}
{"url": "https://www.24chasa.bg/novini/article/7302594", "text": "Говорителят Ибрахим Калън на турския президент Реджеп Тайип Ердоган заяви, че не разполагат с информация за екстрадиция от САЩ на мюсюлманския проповедник Фетхуллах Гюлен, предаде БТА. Калън направи това изявление във връзка с тиражирани в медиите твърдения, че Вашингтон е екстрадирал Гюлен, който е обвиняем в Турция за осуетения опит за преврат срещу Ердоган на 15 юли 2016 г. Анкара много пъти досега е подавала искане до американската администрация да екстрадират живеещия в Пенсилвания Фетхуллах Гюлен, чиято организация ФЕТО е обявена в страната за терористична групировка. Въпреки нееднократните искания на турските власти, които на различни нива поставят въпроса за екстрадирането на проповедника, Гюлен все още не е екстрадиран. \"При нас не е постъпвала информация за екстрадирането на Фетхуллах Гюлен\", заяви президентският говорител. \"Нашата воля е да продължим решително борбата срещу вероломната групировка ФЕТО навсякъде по света и на всички нива. Успяхме да постигнем резултати в доста страни. Държави, които са наши приятели и съюзници, започнаха да осъзнават, че ФЕТО представлява опасност за тях\", добави той. По думите на Ибрахим Калън благодарение на усилията на Турция към момента са закрити училищата на Фетхуллах Гюлен в над 20 страни. Те са били регистрирани към турската Асоциация за образование. Турция ще продължи да прави всичко възможно, за да постигне закриване на гюленистките училища във всички страни, подчерта още той.", "date": "2019.02.17", "title": "Турското президентство: Фетхуллах Гюлен не е бил екстрадиран от САЩ"}
{"url": "https://www.24chasa.bg/novini/article/7302596", "text": "Филипинската полиция призова днес рибарите и жителите на населените места в крайбрежните райони да внимават за пакети с кокаин, хвърляни близо до филипинския бряг с цел наркотикът да бъде вкаран в страната, предаде ДПА. Призивът беше отправен, след като през изминалата седмица рибари и жители в три града по източното крайбрежие на Филипините предадоха на властите над 60 пакета кокаин. Пакетите с различна големина били извадени от морето във вторник и четвъртък край бреговете на островите Динагат и Сиаргао, предаде БТА. Вчера край бреговете на град Паракале в провинция Северен Камаринес (на 194 км югоизточно от Манила) бил изваден от морето пакет с тегло почти 1 кг, който бил предаден на полицията. \"Продължаваме да призоваваме всички жители от крайбрежните общини в цялата страна, включително рибари и моряци да останат бдителни и да продължат да уведомяват полицията за подозрителни предмети, които може да открият изплували на брега или плаващи на повърхността на морето\", заяви филипинската полиция. Правителството на филипинския президент Родриго Дутерте води агресивна кампания срещу наркотиците, в която от 2016 г. по правителствени данни са убити над 5000 души. Нюйоркската организация \"Хюман райтс уоч\", позоваваща са на данни от местни правозащитни и църковни организации, твърди, че истинският брой на загиналите в репресивната кампания срещу наркотиците, включително жертвите на наемни убийци и на доброволни отряди, може да надвишава 12 000.", "date": "2019.02.17", "title": "Филипинската полиция: Внимавайте! В морето може да има пакети с кокаин"}
{"url": "https://www.24chasa.bg/novini/article/7302599", "text": "Близки и приятели изпратиха футболистът на \"Кардиф\" Емилиано Сала в последния му път, предаде Би Би Си. 28-годишният футболист загина при самолетна катастрофа в Ламанша на 21 януари. С него Сала пътуваше за Острова, където бе продаден на “Кардиф” от френския “Нант”. Погребението се състоя в родния град на Сала Прогресо. Преди това се проведе бдение в спортната зала на клуба, където футболистът е играл като юноша. Пред залата фенове окачиха плакат с надпис \"Еми, никога няма да вървиш сам\". Сред присъстващите бе и треньорът на \"Кардиф\" Нийл Уарнок.", "date": "2019.02.17", "title": "Изпратиха Емилиано Сала в последния му път (Снимки)"}
{"url": "https://www.24chasa.bg/novini/article/7302600", "text": "Мирен протест се подготвя в Кюстендил, организиран в социалните мрежи. Призивът е в 15 часа да се съберат хора на кръговото кръстовище на Плажа. Поводът е жестокото убийство от тази сутрин. 35-годишен българин бе убит с нож при масово меле пред заведение в центъра на града. Други петима са ранени, а един от тях преди минути бе докаран в \"Пирогов\" в кома, с тежка черепно-мозъчна травма.", "date": "2019.02.17", "title": "Готвят протест в Кюстендил заради убийството от сутринта"}
{"url": "https://www.24chasa.bg/novini/article/7302614", "text": "Протестиращите от \"жълтите жилетки\" във Франция отбелязват днес третия месец от началото на своето антиправителствено движение, предаде Асошиейтед прес. За днес демонстрантите са свикали митинги в Париж и някои други френски градове, включително шествие в столицата, което се очаква да тръгне от Триумфалната арка. Все по-разединеното движение организира протести всяка събота от 17 ноември, но някои групи организират митинги и тази неделя, за да отбележат третия месец на движението, отбелязва АП. Публикувана в интернет покана за участие в днешното основно шествие в Париж съдържа призив: \"Да останем мирни\". Вчера във френската столица полицията използва сълзотворен газ и докара водни оръдия и конни полицейски части, за да разпръсне протестиращи \"жълти жилетки\", предаде БТА. Полицията в Париж затегна мерките за сигурност във връзка с днешните протести на \"жилетките\". Тя е отцепила част от \"Шанз Елизе\" и е разположила бронирани машини при Триумфалната арка, предаде ТАСС. Вчера столичната полиция е задържала 29 демонстранти от \"жълтите жилетки\", съобщи телевизионният канал БФМ, като се позова на свой източник в правоохранителните органи.", "date": "2019.02.17", "title": "\"Жълтите жилетки\" във Франция отбелязват третия месец от началото на движението си"}
{"url": "https://www.24chasa.bg/novini/article/7302625", "text": "Изоставена триетажна жилищна сграда е рухнала в Истанбул, съобщи \"Хюриет дейли нюз\", позовавайки се на съобщение на местното валийство. Инцидентът е станал вчера в истанбулския квартал Балат без да причини жертви, тъй като районът около сградата е бил заграден като превантивна мярка, предаде БТА. Срутването на дървената сграда става само десет дни, след като на 6 февруари в Картал - друг квартал на Истанбул - 21 души загубиха живота си при сходни обстоятелства. При срутването на седеметажния жилищен блок тогава 35 души бяха затрупани от отломките, като от тях бяха спасени едва 14. Според публикации в турските медии три от етажите на сградата са били нелегално построени.", "date": "2019.02.17", "title": "Още една сграда рухна в Истанбул"}
{"url": "https://www.24chasa.bg/novini/article/7302629", "text": "Стресът е заразен, установиха британски учени, и лесно се предава от разтревожени стопани върху техните котки, съобщава в \"Метро\" . Таблоидът цитира изследване на специалисти от Нотингамския университет \"Трент\", които анализирали поведението на 3 331 котки и на техните стопани. От получените резултати станало видно, че господарите на животните, развили неврози, ги предават на своите домашни любимци, които на свой ред стават по-стресирани и агресивни. Тези животни се оказали също с по-голям риск да развият наднормено тегло и да имат проблеми със здравето, предаде БТА. Домашните любимци на хората с уравновесено поведение показали много по-добър здравен статус. Екстровертните и общителни стопани като по правило се оказали с котки с подобни черти на характера. Британските учени коментират, че котките, волно или неволно, се оказват огледални образи на своите стопани и незабавно \"прихващат\" техните настроения.", "date": "2019.02.17", "title": "Котките се стресират, когато стопаните им са разтревожени"}
{"url": "https://www.24chasa.bg/novini/article/7302643", "text": "ЕС не може да излезе с единна позиция за Венецуела, тъй като партиите, движенията и хората, които са близки с позицията на Кремъл, са на мнение, че не трябва да се взема страна във вътрешните работи на дадена страна, каза евродепутатът Андрей Ковачев от ГЕРБ/ЕНП пред  \"Тези страни, които се числят към международна демократична общност, никога не са признали вторите избори на Мадуро за президент. Мястото на президент е вакантно за демократичния свят във Венецуела. Това е което ние подкрепяме – като международна общност, като Европейски парламент. Разбира се, ние гласувахме в огромното мнозинство на парламента за признаването на временно изпълняващия длъжността президент. Тези страни, които са в синхрон с позицията на Кремъл, съответно блокират\". На въпрос къде попада България при т.нар. \"процеси на преразпределение в сферите на влияние\", Андрей Ковачев отговори, че страната ни е част от НАТО и ЕС, и принадлежи на европейската цивилизация.", "date": "2019.02.17", "title": "Андрей Ковачев: ЕС не може да излезе с единна позиция за Венецуела"}
{"url": "https://www.24chasa.bg/novini/article/7302650", "text": "Пореден инцидент с превозни средства на градския транспорт в София. Около 12.30 ч. в неделя тролейбус, движещ се по линия номер 4, се сблъска с автобус 184, предаде  . При инцидента, станал на Орлов мост, няма пострадали пътници. Счупено е задното стъкло на автобуса. Има материални щети и по предната част на тролея", "date": "2019.02.17", "title": "Автобус и тролей се удариха в центъра на София"}
{"url": "https://www.24chasa.bg/novini/article/7302653", "text": "Учени от Вашингтонския университет установиха, че широко използваният хербицид глифозат увеличава риска от рак с над 40 процента, съобщи сайтът MedicalXpress. Специалистите са направили метаанализ на научни публикации през периода 2011-2018 г., включително на изследвания, обхванали над 54 хиляди души, занимаващи се с обработката на растения с пестициди. Оказало се, че глифозат увеличава риска от неходжкинов лимфом с 41 процента. Получените данни съвпадат със заключенията на Международната агенция за изследване на рака, която през 2015 г. обяви въпросния хербицид за вероятен канцероген за човека, предаде БТА. Глифозат за пръв път е използван като хербицид през 1974 г. Използването му в селското стопанство рязко се увеличи от средата на първото десетилетие на 21-ви век, когато бе въведена практиката растения да се пръскат хербициди малко преди прибирането на реколтата. В резултат е възможно сега зърнените култури да съдържат повече токсични вещества.", "date": "2019.02.17", "title": "Хербицидът глифозат може да причини рак"}
{"url": "https://www.24chasa.bg/novini/article/7302679", "text": "Иранският външен министър Мохамад Джавад Зариф заяви днес, че европейският механизъм за търговия с Иран не действа и че Франция, Германия и Великобритания трябва да направят повече, за да покажат ангажимента си към ядрената сделка от 2015 г., предаде Ройтерс. В реч пред конференцията по сигурност в Мюнхен Зариф каза, че механизмът \"Инстекс\", обединяващ аганжиментите на трите европейски държави с цел спасяване на сделката, не дава резултати. \"Европа трябва да прояви желание да се намокри, ако желае да плува против опасната вълна на унилатерализма на САЩ, подчерта иранският топдипломат, предаде БТА. Той добави, че Израел търси войната и че начинът, по който се държат Израел и САЩ, създава голям риск за война. \"Рискът е голям и рискът ще става още по-голям, ако продължите да си затваряте очите пред сериозните нарушения на международното право\", каза той пред аудиторията, сочейки с пръст Израел и Съединените щати.", "date": "2019.02.17", "title": "Иран: Германия, Франция и Великобритания да покажат, че поддържат ядрената сделка от 2015 г."}
{"url": "https://www.24chasa.bg/novini/article/7302797", "text": "Град с нулеви отпадъци ще бъде създаден в Турция в рамките на инициатива за борба със замърсяването на околната среда, съобщи \"Хюриет дейли нюз\", цитиран от БТА. Властите проучват 951 района в страната, за да намерят най-подходящото място за града. Ако пилотният проект бъде успешен, подобни градове ще бъдат създадени и в други части на страната. В рамките на инициативата в избрания град отпадъците ще бъдат събирани разделно, а от органичните ще бъде правен компост за наторяване на почвата. Поставени ще бъдат специални автомати, които да събират употребените контейнери и бутилки за напитки (пластмасови, метални и стъклени), а местните жители, които ги използват, ще получават безплатни минути за разговори по мобилните телефони или допълнително интернет. Освен това в града ще могат да се движат само електромобили с цел да се ограничат въглеродните емисии.", "date": "2019.02.17", "title": "Как Турция ще създаде град без отпадъци?"}
{"url": "https://www.24chasa.bg/novini/article/7302802", "text": "Турската полиция задържа днес четирима предполагаеми членове на групировката \"Ислямска държава\" (ДАЕШ) при операция в северозападния окръг Бурса, съобщиха днес източници от силите за сигурност, цитирани от Анадолската агенция и БТА. Четиримата са задържани при съвместна акция на турското разузнаване (МИТ) и полицията, извършена тази сутрин в град Муданя. Сред задържаните има две жени, издирвани от Интерпол с червена и синя бюлетина за връзки с \"Ислямска държава\". Лицата са били заловени при акция в жилище в град Муданя. Установено е, че задържаните жени са с фалшиви чуждестранни документи за самоличност. Едната джихадистка е гражданка на Холандия, а другата е с двойно гражданство - холандско и мароканско. Другите двама заподозрени, задържани днес, са граждани на Холандия и Ирак. Те са били арестувани по подозрения в подпомагане на терористична организация. Действията на турските служби са били предприети в рамките на разследване срещу ИД, водено от следствените органи в Бурса. Срещу двете задържани жени е имало наложена забрана да влизат на територията на страната. Джихадистките са участвали в терористични дейности на ИД в Сирия, но преди време избягали и се укрили в Турция, съобщи полицията.", "date": "2019.02.17", "title": "Задържаха четирима предполагаеми членове на \"Ислямска държава\" в Бурса"}
{"url": "https://www.24chasa.bg/novini/article/7302813", "text": "Точно 2762 души със син грим и бели шапки се събраха в южната част на Германия с една-едничка цел - да подобрят световния рекорд за масова среща на смърфове, предадоха ДПА и БТА. Според организаторите досегашното постижение е подобрено. Предишният рекорд от 2009 г. събра 2510 студенти от Уелс, дегизирани като смърфове. Опитът за рекорд е организиран от ентусиасти от Лаухринген - селище в близост до германско-швейцарската граница. Предишната подобна инициатива през 2016 г. се проваля, тъй като на сбирката се отзовават само 2149 \"смърфа\". Този път броят на участниците е бил по-голям, тъй като на призива са откликнали повече семейства с деца, готови да спазят стриктните правила за поставянето на рекорд. ", "date": "2019.02.17", "title": "Ентусиасти подобриха световния рекорд за масова среща на смърфове (Видео)"}
{"url": "https://www.24chasa.bg/novini/article/7302824", "text": "Движение \"Пет звезди\" (ДПЗ), обяви днес, че ще организира гласуване в интернет сред привържениците си, за да се реши деликатен въпрос, застрашаващ популистката му коалиция с крайнодясната партия \"Лига\", предадoха ДПА и БТА. Лидерът на \"Лигата\" и министър на вътрешните работи Матео Салвини е заплашен от съдебен процес, защото в продължение на няколко дни блокираше слизането на брега на спасени мигранти, които бяха на борда на кораб на италианската брегова охрана. Обвинението срещу него е за отвличане. Процес обаче няма да има, освен ако ДПЗ не се съгласи имунитетът на Салвини като министър да бъде свален. Въпросът е неудобен за движението, защото като антисистемна партия то традиционно е против привилегиите на политиците като съдебния имунитет. Ако се придържа обаче към този си принцип, то лесно може да предизвика правителствена криза, отбелязва ДПА. В съобщение на своята страница в интернет ДПЗ призовава регистрираните си членове да се произнесат по въпроса в допитване, което ще се състои по интернет от 10 до 19 ч. утре - ден преди сенатска комисия да се произнесе по въпроса за имунитета на Салвини. Движението има решаващия глас в комисията и затова от неговата позиция зависи как ще се развият нещата. При всички случаи каквото и да реши комисията, то ще трябва да бъде прието или отхвърлено и от целия Сенат в гласуване, което се очаква да се състои на 24 март. Ръководството на ДПЗ излезе с конкретни препоръки за гласуване към своите членове. Те изглежда загатват за подкрепа за Салвини, защото в тях се казва, че случаят с неговия имунитет е \"различен\", тъй като той е действал при провеждане на правителствената политика, а не за лична облага, отбелязва ДПА.", "date": "2019.02.17", "title": "Гласуване в интернет дали вътрешният министър на Италия да отиде на съд"}
{"url": "https://www.24chasa.bg/novini/article/7302878", "text": "Съединените щати няма да изтеглят военните си части от Сирия внезапно, заяви днес високопоставен американски дипломат, цитиран от Асошиейтед прес и БТА. Джеймс Джефри, специалният пратеник на САЩ за Сирия, обеща в изказване на Мюнхенската конференция по сигурността, че американските съюзници ще бъдат консултирани достатъчно по въпроса. Решението на президента на САЩ Доналд Тръмп от декември да изтегли американските войници от Сирия разгневи някои съюзници, смути американски военни командири и накара министъра на отбраната Джим Матис да подаде оставка, отбелязва АП. Това заяви днес сирийският президент Башар Асад за ситуацията в Североизточна Сирия, контролирана от подкрепяните от западната коалиция начело със САЩ кюрдски формирования, предадоха световните агенции, цитирани от БТА. \"На тези, които залагат на САЩ, казваме: американците ще ви продадат на Турция\", посочи Асад. \"Никой няма да ви защити, освен сирийската армия\", предупреди сирийският президент, цитиран от ТАСС. Асад подчерта, че Сирия ще разглежда присъствието на чуждестранни сили на своя територия като окупация. Турският президент Реджеп Тайип Ердоган се стреми \"да вкара войски в Североизточна Сирия от самото начало на кризата и сега разчита да използва изтеглянето на американските военни като предлог\", предупреди той. \"След поражението на подкрепяните от тях терористични групировки заговорниците срещу Сирия преминаха на нов етап: възнамеряват да задействат своя агент (президента) Ердоган\", каза Асад. Изявлението на сирийския президент бе разпространено от държавната информационна агенция САНА.", "date": "2019.02.17", "title": "САЩ няма да се изтеглят внезапно от Сирия"}
{"url": "https://www.24chasa.bg/novini/article/7302913", "text": "Японският премиер Шиндзо Абе е номинирал американския президент Доналд Тръмп за Нобелова награда за мир миналата есен,  предаде АФП, цитарайки японски вестник. Вашингтон сондирал Токио за възможността Тръмп да бъде предложен за престижната награда след историческата му среща със севернокорейския лидер Ким Чен-ун през юни 2018 г. в Сингапур, казал източник в японското правителство на в. „Асахи шимбун“, цитиран от  . Статията излиза, след като Тръмп обяви в петък, че Абе го е номинирал за наградата. Президентът на САЩ каза, че японският премиер му изпратил копие от писмото от 5 страници, представено на Нобеловия комитет за мир, в което Абе отбелязва усилията му за намаляване на напрежението с Пхенян. Японски представители не отговорили на запитване на АФП за коментар на думите на Тръмп, както и на твърдението в „Асахи шимбун“", "date": "2019.02.17", "title": "Японският премиер предложил Тръмп за Нобел по искане на Вашингтон"}
{"url": "https://www.24chasa.bg/novini/article/7302922", "text": "Германия наблюдава голямо увеличение на броя на хакерските атаки срещу т.нар. „критична инфраструктура“ като електроенергийни мрежи и доставчици на вода, съобщава всекидневника „Велт ам Зонтаг“, цитиран от Като цитира информация от федералната агенция за киберсигурност, вестникът пише, че Германия е научила за 157 хакерски атаки срещу компании от критичната инфраструктура за втората половина на 2018 година в сравнение със 145 атаки за цялата 2017 година. Властите подозират, че зад атаките стоят чужди разузнавателни служби. В момента Германия се опитва да реши как да защити мобилните си мрежи от пето поколение и дали да изключи продукти на китайския производител „Хуауей“ в тях заради близостта на компанията с китайското правителство и подозренията, че може да използва технологията си за шпионаж. От фирмата отричат тези подозрения.", "date": "2019.02.17", "title": "Ръст на хакерските атаки срещу „критичната инфраструктура“ на Германия"}
{"url": "https://www.24chasa.bg/novini/article/7302897", "text": "„Напуснаха ни най-добрите. Сред тях, Шабан. Учих се от него, сътрудничихме си, пеехме и скърбяхме заедно, обичахме го и го уважавахме, научихме от него много за живота... Вечна слава, скъпи приятелю\". Това написа в профила си във фейсбук Лепа Брена по повод трагичната смърт на превеца Шабан Шаулич. Тя публикува и тяхна снимка заедно.", "date": "2019.02.17", "title": "Сръбските звезди за трагичната смърт на Шабан Шаулич"}
