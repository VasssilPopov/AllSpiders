{"url": "https://www.24chasa.bg/novini/article/6772282", "text": "Спасителят на щъркели - Сафет Халид, е човекът, от когото съселяните му винаги очакват добро. “Занимавам се със снегопочистване, имам техника. Целият ми живот е отишъл за спасяване на животи”, разказва скромно мъжът, който цяла нощ не спал - трябвало да е сигурен, че петимата му неочаквани пернати гости са добре. “Има печка, запалих я. Затоплих ги. Сега щъркелите са добре. Жизнени са. Като се оправи времето, ще ги пусна. Но сега е минус 7 градуса”, казва още Сафет. Преди 4 г. години мъжът е опериран и сега говори с апаратче. Изглежда смутен от огромния интерес към него - камери и фотоапарати го следят втори ден, след като трогателните снимки как спасените от него и приятелите му щъркели гордо се разхождат върху застланото с карирано одеяло легло на мъжа обиколиха фейсбук и събраха симпатиите на десетки хиляди. След като размразил обледените им криле, Сафет купил на щъркелите и прясна риба. Вчера чакаше нова доставка на лакомството. В спасяването на птиците, които водят пролетта у нас, Сафет вижда добро предзнаменование и за себе си. Името на скромния човек от силистренското село Зарица напълно го описва - в превод от арабски означава “чист мъж”. Той е сериен добротворец, става ясно от думите на съселяните му. От години се занимава със земеделие и снегопочистване. Като закъса някой на пътя, него търсят. С колегите му преди дни измъкнали автобус от преспите. Преди време Сафет приютил момче от помощно училище. Освен че му дал подслон и топла храна, го научил и на занаят. Добрината му зарази хората от Дуловско и те масово тръгнаха да спасяват премръзнали щъркели. 21 птици са приютени в гаража на общината. Снимките на Сафет с щъркелите обиколиха България в деня, в който за 16-и път “24 часа” отличи достойните българи - обикновени добротворци. Сафет става първият номиниран от новата кампания. Защото природата се защитава не само с протести срещу лифта на Банско, както мислят някои.", "date": "2018.03.20", "title": "Спасителят на щъркелите Сафет - сериен добротворец"}
{"url": "https://www.24chasa.bg/novini/article/6772260", "text": "16 университета ще вдигнат таксите за прием на студенти през следващата академична година. Средно те ще са с 11,7% по-високи. Това става ясно от проекта за утвърждаване на таксите, който е публикуван за обществено обсъждане. В ПУ “Паисий Хилендарски” се увеличават таксите с по 40 лв. Без промяна обаче ще са специалностите “Администрация и управление”, “Туризъм”, “Икономика”, природните и техническите науки, математика и информатика. ВУ “Св. св. Кирил и Методий” увеличават следването с 50 лв. само за нови студенти по “Педагогика”. Техническият университет - Габрово, ги вдига с от 100 до 240 лв. за редовна форма и с 30 лв. за задочната. При медицинските университети повишение на таксите има в Пловдив и в Плевен. В първия новите студенти ще плащат с 250 лв. повече за “Медицина”, “Фармация” и “Стоматология”. Във втория увеличението е от 50 до 100 лв. От 6 до 8% се вдигат таксите в Русенския университет “Ангел Кънчев”, като без промяна ще са само социалните, стопанските и правните науки. От 11 до 24 % ще е повишението в ЮЗУ “Неофит Рилски”. Намаление на таксите предлага само Софийският университет. То е от 200 до 550 лв. за специалностите “Физически науки” и “Ядрена химия”. Алма матер обаче ще вдигне парите за новите студенти по “Администрация и управление”, “Право”, “Психология” и “Филология”. Увеличението за редовната форма е от 40 до 61 лв., а за задочна - от 100 до 160 лв. Без промяна остават таксите в 17 държавни висши училища.", "date": "2018.03.20", "title": "16 университета си вдигат таксите,  намаление за ядрени химици в СУ"}
{"url": "https://www.24chasa.bg/novini/article/6772249", "text": "Да видиш света, без да харчиш пари за нощувки, благодарение на любезността на хората и тяхната излишна мека мебел. Това стана възможно през 2004 г. със стартирането на платформата каучсърфинг. Чрез нея можеш да пренощуваш безплатно на дивана на непознат и обратното - да приемеш пътешественик за ден-два вкъщи. У нас напълно безплатният каучсърфинг се практикува от няколко години. Участие в приключението вземат както младежи, така и хора на по 75 години, с различни професии и социален статус. Регистрираните в България потребители са около 25 500, от тях 12 500 в София, като над половината са готови да ви подслонят без пари. Броят на “сърфистите” расте с всеки изминал ден. От ексцентрична идея на мечтатели днес каучсърфингът е глобална общност от над 14 млн. души в повече от 200 000 града по целия свят.", "date": "2018.03.20", "title": "25 500 българи подслоняват непознати без пари. Защо?"}
{"url": "https://www.24chasa.bg/novini/article/6772396", "text": "Управителният съвет на британската компания за събиране на данни \"Кеймбридж Аналитика\" уволни шефа й Александър Никс, докато се води независимо разследване на действията му, предаде Асошиейтед прес. Управителният съвет съобщи, че причината за уволнението е изказване на Никс пред репортер под прикритие на британската телевизия Чанъл-4 Нюз, които \"не представляват ценностите на фирмата и неговото уволнение показва сериозността, с която ние гледаме на нарушението\". Телевизията излъчи днес тайно заснета среща на един от репортерите си с Никс, който казва, че компанията за събиране на данни и политически консултации е изиграла важна роля за победата на Доналд Тръмп на президентските избори в САЩ през 2016 г., включително \"с всички данни, анализи и таргети\". Никс освен това казва, че \"Кеймбридж Аналитика\" е използвала имейли с \"таймер за самоунищожение\" в предизборната кампания на Тръмп, за да не може да се проследят действията й. Думите му са: \"Няма доказателства, няма следи на хартия, няма нищо\". Телевизията посочи, че Никс направил тези изявления пред репортер, представил за богат клиент, който искал да използва \"Кеймбридж Аналитика\", за да влияе на предизборни кампании в Шри Ланка. \"Кеймбридж Аналитика\" е разследвана във Великобритания за използване на лични данни на потребители на Фейсбук, за да се помогне на кампанията на Тръмп, напомня АП.", "date": "2018.03.20", "title": "Уволниха шефа на британска фирма, изиграла важна роля на изборите в САЩ"}
{"url": "https://www.24chasa.bg/novini/article/6772171", "text": "София е втора година подред на 116-о място в класация на градовете с най-добро качество на живот в света. Тя е изготвена от американската консултантската фирма “Мърсър”, съобщи Ройтерс. Виена е на първо място в списъка от 231 града за 9-а поредна година. Австрийската столица оглявява класацията заради сигурността, която предоставя на жителите си, но също и заради ефикасния си обществен транспорт и разнообразието на културни и ваканционни структури. След Виена се нареждат Цюрих, Окланд, Мюнхен и Ванкувър. Челната десетка се оформя от Дюселдорф, Франкфурт, Женева, Копенхаген и Базел. Най-добрите градове са средно големи, а не мегаполиси, отбелязват западни медии. Германия и Швейцария имат по 3 града сред 10-те най-добри. От първите 10 места в класацията осем са заети от европейски градове, които според “Мърсър” предоставят най-доброто качество на живот в света и си остават предпочитана дестинация за командированите. Канадският град Ванкувър е с най-добро качество на живот в Северна Америка и е на 5-о място. 25-ият Сингапур пък е най-напред в Азия, а уругвайската столица Монтевидо е №1 в Южна Америка. Най-добрият африкански град е Дърбан - 89-о място.  Британската столица Лондон е на 41-о място, Барселона е 43-а, Ню Йорк - 45-и. Преди София са Букурещ - 89-и, и Атина - 86-а. След българската столица на 117-о място е мароканската Рабат, а пред София на 115-а позиция е парагвайската Асунсион. В дъното на класацията са йеменската столица Сана, Банги на Централноафриканската република и Багдад на Ирак. В тях има бедност, политическа нестабилност и екстремни климатични условия. За класацията си “Мърсър” взема предвид 39 критерия - от престъпност до управление на отпадъците, транспорт, електроснабдяване, телекомуникационни услуги и климат. По здравословна атмосфера “Мърсър” поставя на първо място Хонолулу, а на второ са класирани Хелзинки и Отава. Този показател визира замърсяването на въздуха и управлението на отпадъците. ", "date": "2018.03.20", "title": "Във Виена се  живее най-добре, София остава 116-а"}
{"url": "https://www.24chasa.bg/novini/article/6772333", "text": "Основателят на социалната мрежа „Фейсбук“ Марк Зукърбърг бе призован в Европейския парламент, където депутатите искат да чуят разяснения по повод незаконното събиране на лични данни на потребителите от компанията Cambridge Analytica. Това написа на своя профил в „Туитър“ председателят на Европейския парламент Антонио Таяни, предава ТАСС, цитирана от \"Фокус\". „Поканихме Марк Зукърбърг в ЕП. „Фейсбук“ трябва да поясни пред представителите на 500 милиона европейци, дали личните им данни се използват за манипулиране на демокрацията“, заяви Таяни.", "date": "2018.03.20", "title": "Зукърбърг призован в ЕП да обясни за незаконното събиране на лични данни"}
{"url": "https://www.24chasa.bg/novini/article/6772336", "text": "Полицията в Пловдив издирва мъж, намерил портфейл с над 1500 лева в голям строителен магазин, и не го върнал. Охранителни камери обаче са го заснели, съобщи  . Полицията разпространи видеото, на което добре се вижда лицето на мъжа, който вдига изпуснатия портфейл и го взима със себе си. Портфейлът е на Валентин Парпулев. Отишъл да купува материали за ремонт на апартамента си. От видеокамерите се вижда как мъжът губи портфейла си на входа на магазина, а друг клиент го намира и го изнася. В портфейла имало голяма сума пари и документи.", "date": "2018.03.20", "title": "Издирват мъж, откраднал портфейл с над 1 500 лева в магазин в Пловдив"}
{"url": "https://www.24chasa.bg/novini/article/6772210", "text": "“Петият президент” - първата книга за Румен Радев в България, стигна до Израел, където той е на посещение в Израел по покана на колегата си Реувен Ривлин. Почитатели на държавния ни глава я носеха на среща в Йерусалим, за да получат автографи от първата двойка, които са главните герои в книгата на авторите на “24 часа” Лиляна Клисурова и Любомир Денов. “Петият президент” на издателство “Труд” излезе в самото начало на мандата на Румен Радев на “Дондуков” 2. Това е нецензурирана биография на държавния глава, написана от Клисурова и Денов въз основа на разкази на близки до него хора от различни периоди на живота му. Общността на българските евреи в Израел е естествен мост за развитие на двустранния обмен в областта на образованието и културата, каза Радев на представителите на организации на българските евреи в Държавата Израел. “Вие сте най-добрите посланици на България в Израел”, обърна се към сънародниците ни той и благодари за ентусиазма, с който българските евреи пазят традициите и духа на двустранните отношения със създадените клубове, организации и сдружения. “ Българските евреи винаги са били рамо до рамо със своите български съграждани в борбите на българския народ, както и в челните редици на науката, образованието и изкуството в България”, напомни още президентът.", "date": "2018.03.20", "title": "С книга на “24 часа” в Йерусалим събират автографи от първата ни двойка"}
{"url": "https://www.24chasa.bg/novini/article/6772350", "text": "Говорителката на Белия дом Сара Сандърс заяви, че засега няма конкретни планове за среща на президента Доналд Тръмп с руския му колега Владимир Путин, чиято изборна победа някои американски конгресмени нарекоха фалшификация, предаде Ройтерс, цитирана от БТА. \"Ние не диктуваме какво да правят другите страни. Онова което знаем е, че Путин беше преизбран в неговата страна\", каза Сандърс в отговор на въпрос дали Тръмп смята, че изборите в Руси са били честни и справедливи. \"За това не е ставало дума в днешния им разговор\", добави тя. Президентът Тръмп поздрави днес в телефонен разговор Путин за победата му. Според Кремъл двамата са отделили специално внимание на въпроса да се обсъди възможна среща на високо равнище, посочва Ройтерс. Сандърс каза, че САЩ ще продължат да проявяват твърдост към Русия когато е необходимо, но ще продължат и диалога с нея. Сенаторът републиканец Джон Маккейн отправи критики към президента Тръмп, че е поздравил Путин за преизбирането му за президент на Русия за четвърти шестгодишен мандат, предаде Асошиейтед прес. \"Американски президент, който поздравява диктатори, че са спечелили избори с измама, не е лидер на свободния свят\". Маккейн, който е председател на сенатската комисия за въоръжените сили, добави, че с това поздравление \"Тръмп е оскърбил всеки руски гражданин, на когото бе отказано правото да гласува в свободни и честни избори, за да определи бъдещето на страната си\".", "date": "2018.03.20", "title": "Белият дом: Засега няма конкретни планове за среща Тръмп - Путин"}
{"url": "https://www.24chasa.bg/novini/article/6772360", "text": "Именно енергийната инфраструктура ще ни даде възможност да осъществим тази междусистемна свързаност със съседните на нас страни. Това ще направи целия наш регион много по-сигурен и по-конкурентоспособен. Това заяви министърът на енергетиката Теменужка Петкова, която участваше във връчването на наградите за принос в развитието на енергийната инфраструктура в България, предаде „Фокус“. Министър Петкова припомни, че именно в София през 2015 г. е поставено началото на инициатива, свързана с изграждането на инфраструктурата в Централна и Югоизточна Европа. „Досега сме постигнали много сериозни резултати. В края на 2016 година България вече има първата междусистемна връзка за доставка на природен газ между България и Румъния. Тя е въведена в експлоатация и действие. Това е един проект, който години наред не можеше да бъде реализиран, но благодарение на усилията на колегите от „Булгартрансгаз“ , на нашите партньори, този проект стана възможен“, подчерта министър Петкова. Тя обърна внимание и на друг важен проект, свързан със сигурността на доставките – реконструкцията и модернизацията на компресорните станции в България. „България разполага с 80% от компресорните станции на територията на Балканите. Тази изключително ценна инфраструктура сме я изградили тук, в България. Всеки един лев, който е инвестиран в тази инфраструктура, а ние сме инвестирали за първия етап на модернизацията 220 млн. лева, е инвестиция в нашата сигурност и конкурентоспособността на нашата икономика“, обясни енергийният министър. Тя изрази надежда в рамките на Българското председателство на Съвета на ЕС да бъде даден старт и на друг важен проект в областта на енергетиката – интерконекторът Гърция-България.", "date": "2018.03.20", "title": "Теменужка Петкова: България разполага с 80% от компресорните станции на Балканите"}
{"url": "https://www.24chasa.bg/novini/article/6772369", "text": "Английският език има твърде голям превес в Брюксел, особено с наближаващото излизане на Великобритания от ЕС, каза френският президент Еманюел Макрон и обеща да се бори за по-широко използване на френския в институциите на ЕС, предаде Ройтерс. По данни на Международната организация на франкофонията по света има 274 милиона френскоговорящи. Така френският е петият най-говорен език и четвъртият най-използван в интернет, предава БТА. Френският дълго време доминираше в централата на ЕС в Брюксел, но английският стана вездесъщ в европейските институции, особено след приемането на източноевропейски членки през 2004 г., отбелязва Ройтерс. \"Ситуацията сега е доста парадоксална. Английският вероятно никога не е имал толкова силно присъствие в Брюксел в момент, когато обсъждаме Брекзита. Тази доминация не е неизбежна. От нас зависи да установим някои правила, да присъстваме и да превърнем френския в езика, с който човек получава достъп до редица възможности\", каза Макрон. Макрон, който за разлика от повечето предишни френски лидери често говори на английски при посещенията си в чужбина, увери, че това не е кампания против английския, а за насърчаване на многоезичието. Той заяви, че подкрепя идеята всеки в Европа да изучава по два чужди езика и че Франция ще увеличи усилията си в преподаването на френски на европейски официални лица. Председателят на Европейската комисия Жан-Клод Юнкер написа в Туитър, че е \"въодушевен поддръжник на многоезичието\". \"Защо езикът на Шекспир да е по-висш от този на Волтер? Допуснахме грешка, като станахме толкова англицизирани\", каза Юнкер на френски за телевизия Франс 5. Той обаче добави: \"Английският се превърна във всекидневен работен език в институциите на ЕС. Брекзитът с нищо няма да промени това, понеже тези, които не идват от западната част на Европа, са свикнали да говорят на английски.\"", "date": "2018.03.20", "title": "Макрон: В институциите на ЕС се говори твърде много английски"}
{"url": "https://www.24chasa.bg/novini/article/6772325", "text": "Председателят на Европейския съвет Доналд Туск заяви, че част от лидерите на страните-членки на Съюза не са готови да подкрепят транзитната сделка за Брекзит по време на предстоящата среща на върха в Брюксел в четвъртък, предава AFP. След интензивни преговори в края на миналата седмица, преговарящите от Лондон и Брюксел постигна съгласие в понеделник за 21-месечен транзитен период, след като Великобритания напусне Съюза през март 2019-а година, предаде \"Фокус\". „Вчера преговарящите постигнаха съгласие за някои части от споразумението за оттегляне. Дали всички 27 страни-членки ще приветстват това на Европейския съвет остава отворен въпрос“, заяви Туск. „Нуждая се от още няколко часа, за да се консултирам с някои от най-загрижените страни-членки“, добави той, като не назова държавите, които визира.", "date": "2018.03.20", "title": "Доналд Туск постави под въпрос транзитната сделка за Брекзит"}
{"url": "https://www.24chasa.bg/novini/article/6772283", "text": "Председателят на Европейската комисия Жан-Клод Юнкер бе подложен на критики, след като поздрави руския президент Владимир Путин за преизбирането му, без да спомене напрежението в отношенията, предизвикано от отравянето на бивш руски шпионин в Англия, предаде Франс прес. \"Добрите отношения между ЕС и Русия са жизненоважни за сигурността на нашия континент. Наша обща цел би трябвало да бъде възстановяването на европейския ред в сигурността. Надявам се да използвате Вашия четвърти мандат в преследването на тази цел\", пише в поздравителното послание на Юнкер до Путин, предаде БТА. \"Това писмо на Жан-Клод Юнкер е срамно\", протестира британският евродепутат Ашли Фокс, който ръководи групата на британските консерватори в Европейския парламент. \"Да поздравяваш Владимир Путин за изборната му победа, без да споменеш явното подправяне на бюлетини, вече е достатъчно лошо. Обаче фактът, че той не е споменал отговорността на Русия в атаката в бойно отровно вещество срещу невинни хора в моя избирателен район е нещо отвратително\", заяви Фокс. Той е европейски депутат от избирателния район Югозападна Англия, където се намира градчето Солсбъри. Там на 4 март бяха отровени бившият руски агент Сергей Скрипал и дъщеря му Юлия, които оттогава са в болница в тежко състояние. \"Председателят на Европейската комисия се държи помирително с човек (Владимир Путин), който представлява явна заплаха за сигурността на Запада\", заяви британският евродепутат. Бившият белгийски премиер Ги Верхофстат, който е председател на Алианса на либералите и демократите за Европа в Европейския парламент, също реагира неодобрително. \"Сега не е моментът за поздравления. Винаги ще имаме нужда от диалог с Русия, но едни по-тесни връзки трябва да са обусловени от уважаването на опиращия се на фундаментални права и ценности международен ред\", написа той в Туитър. Председателят на Европейския съвет, полякът Доналд Туск изглежда също се разграничава. \"Доналд Туск не е изпратил поздравително писмо на Владимир Путин и няма да се изненадам, ако не го направи изобщо\", заяви пожелал анонимност високопоставен представител на ЕС. В Европа и други лидери поздравиха Владимир Путин. Германската канцлерка Ангела Меркел му изпрати \"горещи поздравления\" за изборната победа, а френският президент Еманюел Макрон му изпрати \"пожелания за успех\" след преизбирането му, като същевременно го призова \"да хвърли пълна светлина върху отговорностите\" в аферата Скрипал, отбелязва АФП.", "date": "2018.03.20", "title": "Разкритикуваха Юнкер за поздравленията му към Путин за преизбирането"}
{"url": "https://www.24chasa.bg/novini/article/6772296", "text": "Язовир \"Кърджали\" е започнал да прелива, но засега няма опасност за населените места по поречието на река Арда, съобщи в Ловеч министърът на вътрешните работи Валентин Радев, цитиран от БТА. По думите му страната ни е готова дори да предупреди Гърция и Турция, ако се повиши още нивото на язовира и ситуацията не може да бъде овладяна. Радев допълни, че  \"Ситуацията е овладяна, но язовирът е под наблюдение. Поставени са двеста чувала с пясък, за да бъдат предпазени къщите на хората.\", каза още министърът. Той добави, че всички водоеми в страната се наблюдават, включително и нивото на река Дунав, което е започнало да се покачва застрашително. В Ловеч Валентин Радев се срещна с ръководството на ОДМВР - Ловеч , началниците на Районните управления и секторите в дирекцията, както и с областния управител, кметовете на общини и населени места. Той изслуша и годишния отчет на директора на ОДМВР - Ловеч старши комисар Милен Маринов за дейността на дирекцията.", "date": "2018.03.20", "title": "Министър Радев: Язовир \"Кърджали\" е започнал да прелива"}
{"url": "https://www.24chasa.bg/novini/article/6772167", "text": "Главният изпълнителен директор на ОББ Петър Андронов ще оглавява Асоциацията на банките в България още три години. Това реши общото събрание на асоциацията във вторник. Негов заместник ще е шефката на Банка ДСК Виолина Маринова. Главният изпълнителен директор на Банка Пиреос Емил Ангелов също бе преизбран за член на УС. Продължават мандатите си и Левон Хампарцумян - шеф на УниКредит Булбанк, Георги Константинов, който оглавява ЦКБ, и шефката на Пощенска банка Петя Димитрова. Общото събрание освободи Светослав Гаврийски, като му даде висока оценка за приноса за стабилността на банковата система в страната. На негово място в управата влиза шефът на Райфайзенбанк Оливер Рьогл. ", "date": "2018.03.20", "title": "Андронов преизбран за председател на банковата асоциация"}
{"url": "https://www.24chasa.bg/novini/article/6772316", "text": "\"Новичокът\" е създаден през 1970 г. и от неговото създаване до сега са минали повече от 30 г. Той представлява зарин, който е обработен на базата на т. нар. бинарен зарин, а той пък представлява две вещества, които са по-слабо токсични, но след смесването им стават високо токсични и стават зарин, който може да се използва като отровно вещество. Всички държави до влизането на Конвенцията за забрана на химическите оръжия, които не са победени във Втората световна война, произвеждаха химическо оръжие - и САЩ, и Русия, и Китай и много други. Никой в момента не може обаче да каже кой е източникът на това вещество \"новичок\", обясни токсикологът проф. Никола Александров пред  .", "date": "2018.03.20", "title": "Токсиколог: Никой в момента не може да каже кой е източникът на \"Новичок\""}
{"url": "https://www.24chasa.bg/novini/article/6772181", "text": "В Реформаторския блок процесите на разпад са видни, но СДС още не е взело решение в какъв политически алианс ще продължи пътя си и възможните варианти са от центъра чак до крайната десница. Това стана ясно от думите на лидера на „синята” партия Божидар Лукарски пред  . „Някои от колегите виждат по-голямо разширение, включително с либерални партии (т.е. като част от обединението около „Да България”, ДСБ, ДЕОС, „Зелените” и т.н.), други колеги виждат развитието ни в дясно-консервативния, дори патриотичния сектор (според различни публикации – с „Атака” или НФСБ)”, посочи Лукарски, като даде да се разбере, че той е от втората група. Той атакува ДБГ, които замразиха членството си в Реформаторския блок: „Има много неща, които не са наред в държавата и са свързани с управлението на настоящото правителство – съвсем ясен е отказът от реформи, вторачването само в европредседателството, генерирането на скандали, ниските доходи, недостатъчната жизнеспособност и в икономически, и във всеки план на това правителство, но начинът, по който ДБГ поставят нещата ултимативно според нас не са решения, които дават изхода от това положение за българския народ”. Луакрски заподозря бившата партия на Меглена Кунева в опит да се присъедини към „Да България” и ДСБ: „Когато искаш оставката на едно правителство, трябва да изтеглиш кадрите, които имаш във властта, а ДБГ единствена от РБ има 3 ключови позиции в сегашното управление – Българския институт по метрология, Българската агенция за инвестиции и Комисията за защита на потребителите. Това са членове на ДБГ”.", "date": "2018.03.20", "title": "Лукарски: В Реформаторския блок процесите на разпад са видни"}
{"url": "https://www.24chasa.bg/novini/article/6772195", "text": "Председателят на Македонската академия на науките и изкуствата (МАНУ) Таки Фити смята, че приемането на едно име за цялостна употреба в рамките на спора между Атина и Скопие е невъзможно и неприложимо, предава македонската държавна агенция „Макфакс“, цитирана от \"Фокус\". \"Предложенията за името Република Македония или евентуално име с географско определение да се произнася като в македонския език и да се пише само с латинските букви, т.е. името на езика македонски да се пише с латински букви и да се пише, както в нашата страна, са абсурдни и неиздържани \", заяви Таки Фити. Според председателя на МАНУ, приемането едно име за цялостна употреба, означава едно име за международна и вътрешна употреба и изисква промяна на Конституцията, промяна на имената на институциите и преразглеждане на всички международни договори, в които се използва конституционното име на страната. Съответно, добавя той, това решение е невъзможно и неприложимо.", "date": "2018.03.20", "title": "Македонската академия на науките: Приемането на едно име за цялостна употреба е неприемливо и неприложимо"}
{"url": "https://www.24chasa.bg/novini/article/6772204", "text": "Подготовката на срещата ЕС-Турция на 26 май във Варна върви усилено, каза в Брюксел вицепремиерът и министър на външните работи Екатерина Захариева след заседание на Съвета по общи въпроси. На последната среща на върха през февруари председателят на Европейския съвет Доналд Туск заяви, че срещата може да бъде отменена в последния момент, ако Анкара не спазва добрите отношения със съседните Гърция и Кипър, предаде  \"Днес в дебатите беше дадена обща оценка, че тази среща е възможност да се обсъдят отношенията ЕС-Турция и е позитивен фактът, че тя се случва, така че подготовката върви усилено и до момента няма отлагане на срещата\", коментира Захариева. ", "date": "2018.03.20", "title": "Екатерина Захариева: Подготовката на срещата ЕС-Турция върви усилено"}
{"url": "https://www.24chasa.bg/novini/article/6772211", "text": "Активизира се старо свлачище в Западните Родопи. Свличането на земни маси в сатовчанските села Плетена и Осина заплашва да погълне къщи и пътища. Пътят в Плетена е затворен заради опасност за живота на хората, преминаващи по него. Въпреки това, забраната често се нарушава, защото оттам минава най-близкият път за училището и детската градина. Къщата в непосредствена близост до свлачището може да се разруши, а хората живеят в страх. Къщата на семейство Къдреви отдавна не е цяла. Стените са отцепени от основата, а Руска се опитва да запълни пукнатините с подръчни материали. Ситуацията се усложнява след всеки дъжд. Пътят е затворен, но всеки ден с риск за живота си оттам минават над 200 деца, за да стигнат до училище и детската градина. В района са се отворили огромни ями. Според замерванията на някои места дълбочината е до 2 метра. От \"Геозащита – Перник\" са потвърдили, че свлачището е силно активно. Надеждите са ремонтът да започне до дни. „Получихме споразумителен протокол за финансиране, доуточнихме последно конкретно количествено-стойностните сметки, подписахме го и изпратихме при министър Нанков, надяваме се за отговор и в най-кратки срокове да започнем укрепване”, каза кметът на Сатовча Арбен Мименов. Необходимата сума за цялостно укрепване на района е близо милион и половина. Регионалният министър е подписал днес споразумение за отпускане на средства за укрепване на района и работата трябва да започне до дни. И хората в съседното село Осина се страхуват, защото единственият път за общинския център е подкопан.", "date": "2018.03.20", "title": "Ново свлачище в Родопите заплашва да погълне къщи и пътища"}
{"url": "https://www.24chasa.bg/novini/article/6772192", "text": "Банда от 4-ма бе задържана след серия иновативни обири на казина в страната. Те са извършени чрез специална платка, която мъжете слагали на машинките, за да ги хакнат. Групата е арестувана миналата седмица след удар за 17 000 лв. в Нови Искър. Полицията се задействала по сигнали от игрални зали в цялата страна. Хакерите работели с вътрешни хора в казината, като обещавали малък процент от плячката. Те слагали специално изработена платка в ротативките, която после контролирали с дистанционно. Така манипулирали софтуера, за да се паднат техните числа. Един от групата се правел, че играе, докато техникът, създал платката, манипулирал машинката от залата с дистанционно. Третият отвличал вниманието на крупието, а четвъртият чакал отвън като отцепка. По същия начин бандата постъпила и в нощта срещу петък. От казиното в Нови Искър обаче подали сигнал веднага след слагането на платката и полицаи от сектор “Киберпрестъпност” в ГДБОП бързо арестували мъжете. Те са хванати със 17 000 лв. “печалба”. И четиримата задържани са стари познайници на МВР с регистрации за престъпления, включително за точене на банкови карти. Антимафиоти ги описват като “изключително конспиративни и действащи професионално”. При обиски в кола на групата криминалистите открили платки за манипулиране на софтуера на ротативките, дистанционни, лаптоп и др. Ако бъдат осъдени, те могат да получат до 6 г. затвор и глоба до 6000 лв. ", "date": "2018.03.20", "title": "Банда от 4-ма мами казина, слага платки в машинките (Обзор)"}
{"url": "https://www.24chasa.bg/novini/article/6772228", "text": "Изследователи съобщиха, че са успели да произведат безхмелна бира с чудесен вкус на хмел, като са използвали генни технологии, предаде Франс прес, цитирана от БТА.  Агенцията цитира публикация в научното списание \"Нейчър комюникейшънс\". През последните години пивоварите изпитват все по-остра нужда от хмел, обяснява съавторът на изследването Чарлз Денби от университета Бъркли в Калифорния. За да бъде отгледана тази култура за пивоварната промишленост, тя се нуждае от големи количества вода и торове. Етеричните масла, съдържащи се в цветовете на хмела, дават типичния вкус на пенливата течност. Калифорнийските учени са успели да синтезират вкуса на две от съставките на на споменатите етерични масла. Те са включили ДНК на мента и на босилек в бирената мая. Споменатите две молекули, идентифицирани от калифорнийския екип, присъстват и в други растения. Освен в ментата и босилека, те се съдържат в маслините и ягодите. Генномодифицираното подобие на хмел е било тествано от професионални дегустатори при произведената с него бира. Молекулите били включени в маята и вкусът на хмел е бил дори по-силно изразен в сравнение с традиционната бира.", "date": "2018.03.20", "title": "Произведоха безхмелна бира с вкус на хмел"}
{"url": "https://www.24chasa.bg/novini/article/6772227", "text": "Президентът на САЩ Доналд Тръмп заяви, че е обсъдил с руския си колега Владимир Путин възможността скоро двамата да се срещнат и да обсъдят начини за ограничаване на надпреварата във въоръжаването, предаде Франс прес. \"Поздравих го за изборната му победа\", заяви Тръмп в Овалния кабинет в отговор на въпрос за телефонния му разговор с руския президент. \"Водихме много добър разговор и мисля, че вероятно ще се срещнем в близко време\", добави той. Според Тръмп възможни теми на обсъждане на такава среща на върха са надпреварата във въоръжаването, Украйна, Сирия и Северна Корея, предаде БТА. \"Може да обсъдим надпреварата във въоръжаването. Както знаете, той неотдавна заяви, че това не е нещо хубаво\", каза Тръмп. \"Ще останем далеч по-силни от всяка друга страна в света\", уточни все пак президентът на САЩ. На 18 март Владимир Путин бе преизбран за четвърти мандат с 76,7 процента от гласовете. За разлика от незабавните поздравления от съюзници като Китай или Индия, западните страни се забавиха да го поздравят за победата в сегашната обстановка на напрежение между тях и Москва, което допълнително се изостри от отравянето на бившия руски шпионин Сергей Скрипал в Англия, отбелязва АФП.", "date": "2018.03.20", "title": "Доналд Тръмп: Скоро ще се срещна с Владимир Путин"}
{"url": "https://www.24chasa.bg/novini/article/6772233", "text": "Министърът на външните работи на Македония Никола Димитров заяви на пресконференция във вторник, че между проектоспорзуменията на Гърция и Македония по спора за името има разлики, предава скопското електронно издание „Фокус“. „Гръцкото проектоспоразумение в момента е предмет на анализ. Не съм убеден, че ще бъде коректно да коментирам съдържанието му, винаги, когато говорим пред медиите работата се усложнява. Може би е честно да кажем, че има разлики и се надяваме, че ако мислим в една посока, ще успеем да преодолеем различията“, заяви Димитров, като добави, че македонското проектопредложение е изпратено в Атина и че целта е да се постигне приемливо решение и за двете страни, предаде \"Фокус\".", "date": "2018.03.20", "title": "Външният министър на Македония: Има разлика между македонското и гръцкото проектоспоразумение"}
{"url": "https://www.24chasa.bg/novini/article/6772238", "text": "Силен вятър и обилен снеговалеж в Североизточна България. Най-сериозна е ситуацията в районите на Русе, Силистра, Разград и Шумен, предаде  . Снегопочистващите машини работят на пълни обороти. Наложи се временно ограничаване на движението за тежкотоварни камиони по магистралите. Имаше и населени места без ток. Стигна се до няколко тежки катастрофи, за щастие - без сериозно пострадали. В шуменското село Живково шофьор на автобус загуби контрол на непочистен път. Автобусът поднесъл и ударил 19-годишо момиче, което получило рана на петата. Наложи се временно ограничаване на движението за автомобили над 12 тона по магистралите „Хемус” и „Тракия”, както и на основни пътища в областите Шумен, Разград, Силистра и Добрич. В Русе движението беше затруднено. Кола излетя от пътя и се обърна при входа на града. В района на Дунав мост се образуваха километрични опашки от чакащи камиони. В Добричко част от шофьорите не се съобразиха със забраните. В опит да намери пряк път, молдовски камион закъса в село Владимирово. Все пак до кризисни ситуации не се стигна. До края на седмицата обаче се очакват нови валежи от сняг. А закъснялата зима се оказа истинско предизвикателство за шофьорите, които вече са сменили зимните гуми с летни.", "date": "2018.03.20", "title": "Сняг за първа пролет: Хаос по пътищата, катастрофи и места без ток (Обзор)"}
{"url": "https://www.24chasa.bg/novini/article/6772273", "text": "Турският министър на външните работи Мевлют Чавушоглу е разговарял по телефона с уволнения държавен секретар на САЩ Рекс Тилърсън, предаде турската частна телевизия НТВ. Телевизионният канал се позовава на дипломатически източници. Не се съобщава каква е била темата на разговора, предава БТА. Тилърсън ще остане на поста държавен секретар до 31 март, но ангажиментите в програмата му са поети от неговия заместник Джон Съливан, посочва НТВ.", "date": "2018.03.20", "title": "Външният министър на Турция Чавушоглу разговаря с Рекс Тилърсън"}
{"url": "https://www.24chasa.bg/novini/article/6772277", "text": "Прахът на световноизвестния британски физик Стивън Хокинг ще бъде положен в Уестминстърското абатство в близост до гроба на Исак Нютон, предадоха световните агенции. Самото погребение на учения ще се състои на 31 март в Кембридж, където той живя и преподава над 50 години. Говорител на абатството заяви, че прахът на Хокинг ще бъде положен в храма по-късно тази година, като по този повод ще бъде отслужена специална литургия, предаде БТА. Старшият свещеник на Уестминстър, преподобният Джон Хол заяви, че е напълно естествено останките на Хокинг да лежат редом до тези на други изтъкнати учени. Той припомни, че Нютон е бил погребан в абатството през 1727, а Чарлз Дарвин - през 1882 година.", "date": "2018.03.20", "title": "Полагат праха на Стивън Хокинг до Нютон и Дарвин в Уестминстърското абатство"}
{"url": "https://www.24chasa.bg/novini/article/6772320", "text": "“Пирогов” пристъпва веднага към изпълнение на 3-годишен план за финансово оздравяване, предложен в сряда от Министерството на здравеопазването. Това ще се случи без съкращаване на нито 1 лекар, медицинска сестра или санитар. Няма да се ограничава и достъпът на пациенти. “Целта е да оптимизираме разходите и в същото време да не си изпускаме ценните кадри, напротив, привличаме млади лекари - в болницата специализират рекордните за лечебно заведение 130 млади колеги. Като водещ механизъм за изпълнение на плана за оздравяване ще се оптимизират структурите с еднаква дейност в спешната болница и за рационално използване на сградния фонд. С принципно различен модел, който договаряме с нов колективен договор и вероятно ще го подпишем още в четвъртък, ще променим модела на формиране на заплатите Парите на санитарите вече бяха вдигнати от януари. По новата формула ще се увеличи и основното трудово възнаграждение на лекари и медицински сестри.” Това каза на нарочен брифинг директорът на “Пирогов” проф. д-р Асен Балтов. Преди това с плана се е запознал ръководният състав на болницата. В болницата вече работи триажната система - насочването на идващите в болницата пациенти за преглед според спешността. С оптимизирането на структурите ще се подобри цялостната организация на работата в болницата, а бюджетът ѝ ще се разтовари от поддържане на незаети работни места и разходи за операционни и консумативи на дублиращи се клиники. Структурата на болницата е била измислена преди 30-ина години и не е променяна. За да отговаря на стандратите според предвижданото за клиниките и отделенията му, “Пирогов” държи 2700 щата, но реално в болницата работят 2150 души, част от които трябва да “покриват” незаетите места с извънреден труд. За доплащането на година се отделят около 1,8 млн. лв., обясни проф. Балтов. Средствата, спестени от това перо и чрез останалите мерки, ще дадат възможност на болницата да намалява дълговете си. Към момента просрочените задължения на “Пирогов” са около 14 милиона. С част от доставчиците ръководството е предоговорило дълговете. По този начин се намалява тежестта на лихвите. С преструктурирането ще отпадне нуждата от допълнителни часове труд, но това няма да намали възнагражденията, обясни директорът. В една клиника се сливат 4-те хирургии на болницата, четирите ортопедии- травматологии също се обединяват. Под една шапка ще работят вече и уролозите, както и рентгенолозите. В един блок се събират и отделните лаборатории. Принципалът на болницата съветва още част от лекарите да работят в реновирания медицински център на болницата. “Пирогов” запазва уникалните си клиники и всички детски, които са с национално значение. В тях се лекуват деца от цялата страна с най-тежки вродени аномалии, малформации, травми, заболявания. Част от тези десетилетия неремонтирани звена са обновени, всеки момент и официално ще покажем ремонтираните детски травматологии, каза проф. Балтов. Той се надява болницата да успее да ремонтира клиниките по изгаряния, които предоставят единствена по рода си медицинска помощ. Министерството на здравеопазването съобщи, че ще наблюдава на месечна и тримесечна база изпълнението на плана Мерки за стабилизиране на финансовото състояние се предвиждат и за други болници. Ведомството продължава работата си по изготвяне и изпълнение на оздравителни планове за лечебни заведения – търговски дружества с над 50 процента държавно участие, казаха от министерството.", "date": "2018.03.20", "title": "“Пирогов” слива клиники и отделения - от 46 стават 30, без съкращения на медици"}
{"url": "https://www.24chasa.bg/novini/article/6772184", "text": "Заместник-председателят на Групата на ЕНП за разширяването - българският евродепутат Андрей Ковачев - разговаря в Брюксел с албанския премиер Еди Рама, съобщи пресслужбата на ГЕРБ/ЕНП в Европейския парламент. Ковачев благодари на Рама за подкрепата му за Закона за националните малцинства, който за първи път призна съществуването на българско малцинство в Албания. \"Потвърдихме нашето желание Албания да започне преговори за членство в Европейския съюз и благодарих на г-н Рама за това, че и той подкрепи Закона за националните малцинства. За първи път исторически беше признато българско национално малцинство в Преспа, в Гора, в цяла Албания, където живеят български общности\", подчерта Андрей Ковачев. \"Говорихме и за подобряването на атмосферата на геополитическите възможности на целия регион да бъде част от Европейския съюз колкото може по-бързо, за да може стабилността да се разпространи и на този регион. Ако имаме Западните Балкани постоянно в нестабилна ситуация, то със сигурност това ще се отрази и на съседните страни от Европейския съюз\", добави българският евродепутат. От своя албанският премиер подчерта, че е благодарен на България за усилията, които полага за ускоряване процеса на присъединяване на Албания към Европейския съюз. \"Първо, искам да благодаря на г-н Ковачев, защото той ме приветства много топло. В същото време той е отдаден на това, което чуваме от началото на българското Председателство от вашия премиер, от всички - че България напълно подкрепя Албания и Западните Балкани като цяло. Сега, в навечерието на доклада на Комисията и след това на решението на Съвета, ние сме наистина много благодарни на България, на премиера, на г-н Ковачев и на всички, които ни помагат да постигнем това, което смятаме, че заслужаваме, но не всеки мисли по същия начин\", заяви Еди Рама. Евродепутатът Андрей Ковачев - зам-председател на Групата на ЕНП за разширяването, обсъди с косовския министър на външните работи Беджет Паколи визовата либерализация за страната и реформите, които Косово извършва. Косово е една от страните от Западните Балкани - част от приоритетите на българското Председателство на ЕС. През май месец София ще бъде домакин на среща на върха ЕС - Западни Балкани.", "date": "2018.03.20", "title": "Българският евродепутат Андрей Ковачев разговаря с Еди Рама"}
{"url": "https://www.24chasa.bg/novini/article/6772087", "text": "\"Инерком\" отговори на въпросите, които КНСБ и \"Подкрепа\" зададоха в искането си за извънредно заседание на временната комисия за продажбата на активите на ЧЕЗ. Това стана в отговор на запитване на \"24 часа\". Ето ги и тях: 1. Социални измерения на сделката с оглед запазване на доходите и социални придобивки на работещите в ЧЕЗ - ангажименти за запазване на работни места, политика за ръст на доходите и запазване на социални придобивки чрез ефективен социален диалог и КТД. За \"Инерком България\" най- важния капитал са хората. Ще продължим с добрите практики, свързани с развитието на човешките ресурси и професионалното усъвършенстване на служителите. Ще отстояваме принципите на приемственост. В дружествата на ЧЕЗ - България работят около 3 600 човека доказани професионалисти, които са българи и които ще останат и след приключване на сделката. И сега мениджърския екип, който управлява всяко едно дружествата е съставен в голямата си част от български специалисти. Нашето желание е всички те да останат да работят в дружествата. Наша първостепенна задача е да развиваме и надграждаме постигнатото до момента. Ще продължим да разчитаме на всички служители на компаниите, които с доказан професионализъм и опит години наред се грижат за това да бъде гарантирана сигурността и качеството на доставките на ел. енергия за всички потребители и клиенти на компанията. Ще водим конструктивен диалог с всички заинтересовани страни. 2. Стратегия за развитие на дружеството, инвестиции и производствена програма, прилагане на текущ бизнес план на ЧЕЗ Разпределение и гаранции за запазване на социалните придобивки при предложение за актуализацията им. Усилията ни ще бъдат насочени към устойчиво развитие на мрежата и въвеждане на иновативни технологии, които да доведат до повишаване на качеството на услугите. Инвестициите в изграждане и модернизация на активите на ЧЕЗ Разпределение са много важен момент, защото на практика това са инвестиции в сигурността на доставките на електроенергия и в качество на предоставяните на потребителите услуги. 3. Ценова стратегия на дружеството и социални измерения за потребителите на ел. енергия в България вкл. фирми и домакинства. Законодателството в тази област, ясно е дефинирало органите и принципите, които определят цените. Инерком България ще работи прозрачно, при спазване на законодателството и регулаторните изисквания изцяло в интерес на българските потребители, както и да постигнем показателите, които Регулатора е определил за извършване на дейността. Към момента дружествата са собственост на ЧЕЗ. Ценовото заявление, което се подава до 30 март всяка година, по реда на наредбата за регулиране на цените, поставя началото на една подробно описана административна процедура, която се води от КЕВР за определяне на цените на мрежови услуги и енергия, които се одобряват считано от първи юли, когато започва всеки нов ценови период. Тази година започва и нов регулаторен период, който е тригодишен. За него ЧЕЗ вече са дали своите предвиждания за необходимите разходи за инвестиционната програма, одобрения бизнес-план и необходимите суми, които ще им трябват, за да могат да направят тези разходи. Ние ще влезем в разпределителното предприятие при вече одобрени цени, които не сме договаряли и то за три години напред. Въпреки това сме спокойни, защото знаем, че ЧЕЗ управлява бизнеса си по нормален начин и те напълно професионално подхождат при изготвянето на ценовите заявления, по отношение на цени и инвестиции. Ние след успешното приключване на сделката ще спазваме одобрените от Регулатора параметри.", "date": "2018.03.20", "title": "\"Инерком\" отговаря на синдикатите: За нас най-важният капитал са хората"}
{"url": "https://www.24chasa.bg/novini/article/6772095", "text": "Руската гражданка Мария Ефимова, която е сред предполагаемите източници на убитата през октомври малтийска журналистка, борец срещу корупцията, Дафне Каруана Галиция, и за която има издадени две европейски заповеди за арест, се е предала на полицията в Атина, предаде АФП, като се позовава на гръцки полицейски източник. Източникът е потвърдил пред АФП тази информация, публикувана от в.\"Катимерини\", в която се съобщава, че Мария Ефимова се е предала вчера в полицейския пункт на площад \"Синтагма\" в центъра на Атина. В информацията се уточнява, че за Ефимова има издадени две заповеди за арест от европейски държави. Ефимова се очаква да бъде изправена пред прокурор с оглед на по-нататъшната процедура спрямо нея, е посочил източникът. Според \"Катимерини\" руската гражданка, която е работила в малтийската банка \"Пилатус\", е заявила на полицаите, че се страхува за живота си. Според гръцкия вестник Ефимова вероятно се е укрила на остров Крит със съпруга и двете си деца след издадени срещу нея заповеди за арест за отклоняване на средства в Малта и Кипър. Ефимова бе споменавана в малтийския и международен печат като източник на убитата на 16 октомври разследваща журналистка Дафне Каруана Галиция, която пишеше за случаи на корупция сред управляващия елит на Малта.", "date": "2018.03.20", "title": "Предаде се рускиня, част от предполагаемите източници на убитата Дафне Галиция"}
{"url": "https://www.24chasa.bg/novini/article/6772129", "text": "Близо 30 000 са потенциалните терористи в Европа, като 800 от тях са от Западните Балкани. Това стана ясно по време на посещението на директора на Европол в България Роб Уейнрайт. За опасността и рисковете в студиото на \"Още от деня\" темата коментира Владимир Чуков - арабист, експерт с познания и точни анализи в областта на Близкия Изток. \"Слава Богу в момента живеем в една фаза на стабилност, но никой нищо не може да гарантира. Никой нищо не може да каже кога нещо евентуално би се случило. Много от информацията, която реално съществува и реалните факти, които съществуват в определени точки на този етап в Западна Европа, някак си остават извън погледа на обществото и медиите. Съответно органите, които са натоварени със съответните функции трябва наистина да бъдат много навътре, трябва да знаят много и съответно да наблюдават процесите, които се случват, било то на собствената си територия в Европа, но и евентуално източника, от който идват. Епицентъра на тази \"невидима\" армия от бойци е Близкия Изток. Около 5000 са джихадистите от Западна Европа, между 800 и 1000 са в съседните Западни Балкани\", коментира Чуков. ", "date": "2018.03.20", "title": "Владимир Чуков: Близкият Изток е епицентъра на тази \"невидима\" армия от бойци"}
{"url": "https://www.24chasa.bg/novini/article/6771825", "text": "Повечето от пътищата у нас се изграждат според изискванията, но поддържащите ремонти не се изпълняват навреме и редовно. Това каза в ефира на Новините на   инж. Мирослав Мазнев, изпълнителен директор на Камарата на строителите в България. „Ремонтите са хронично недофинансирана дейност”, каза още експертът. Според него приходите от тол системата, която предстои да бъде въведена у нас, ще помогнат за по-качествените ремонти по пътищата. „Това обаче ще има и друг ефект – поскъпване на продуктите”, коментира още инж. Мазнев.", "date": "2018.03.20", "title": "Експерт: Пътищата ни са добри, но не се поддържат редовно (Видео)"}
{"url": "https://www.24chasa.bg/novini/article/6771839", "text": "Кметът на Букурещ Габриела Фиря съобщи днес, че учебните заведения в румънската столица ще бъдат затворени в петък заради неблагоприятните метеорологични условия, предаде Медиафакс. След разговори с представителите на Националната метеорологична агенция, които ни уведомиха, че времето ще се влоши съществено и ще вали сняг през цялата седмица, а в петък вятърът ще се засили и снеговалежът ще бъде още по-обилен, решихме заради сигурността на нашите деца занятията в държавните учебни заведения в столицата да бъдат отменени на 23 март, посочи кметът. Тя уточни, че решението е взето след разговори с префекта на Букурещ и с представители на Главния инспекторат по образованието, предава БТА. Заради лошото време учебните заведения в Букурещ бяха затворени за цяла седмица в края на февруари.", "date": "2018.03.20", "title": "Училищата в Букурещ затворени в петък заради очакваните снегове и силен вятър"}
{"url": "https://www.24chasa.bg/novini/article/6771788", "text": "\"Булгартрансгаз\" обяви преди минути, че купува активите и земите на \"Южен поток България\" за 13 187 688 лв.  Това става ясно от решение за класиране на единствения участник в обществена поръчка - \"Южен поток България\", която е по процедура договаряне без предварително обявление.   Обществената поръчка бе обявена на 6 март и приключва на 20 март с решение за подписване на договор за покупка на активите на компанията, която щеше да е собственик на газопровода \"Южен поток\" на територията на България. В нея 50% бяха собственост на БЕХ, а 50%  - на \"Газпром\".    Шефът на БЕХ Петьо Иванов пък е изразил становище, че е целесъобразно активите на \"Южен поток България\"  да бъдат запазени в рамките на групата БЕХ и да бъдат използвани за други проекти,  които ще бъдат реализирани от \"Булгартрансгаз\". Какво се купува? Активите интелектуална собственост включват доклад за Оценка на въздействието върху околната среда, подробен устройствен план - парцеларен план и план за застрояване, технически проекти, геотехнически, геоложки и археологически проучвания, учредено право на строеж . Придобива се право на собственост върху 28 поземлени имоти, собственост на \"Южен поток България\" и придобиване на право на строеж върху 5 имота, учредено в полза на \"Южен поток България\". ", "date": "2018.03.20", "title": "Решено: \"Булгартрансгаз\" купува активите на \"Южен поток България\" за 13 135 815 лв."}
{"url": "https://www.24chasa.bg/novini/article/6771834", "text": "Германска технологична компания инсталира недалече от площад \"Пикадили\" в Лондон авангардна пейка, която пречиства въздуха с ефикансотта на 275 дървета, съобщи Уайърд. Инсталацията се наричаа CityTree (Градско дърво). Зад пейката има 4-метрова зелена стена, по която са поставени 1682 контейнера с мъх. Бактериите, живеещи в мъха, извличат замърсителите от въздуха, а мъхът изяжда бактериите. Вертикалната градина е високотехнологична, със сензори за температурата и замърсяването на въздуха, влажността на почвата, както и слънчеви панели, предаде БТА. Подобни пейки вече са инсталирани в Берлин, Париж, Брюксел, Амстердам, Осло, Хонконг. Цената на една такава вертикална градина е 22 000 евро", "date": "2018.03.20", "title": "Пейка пречиства градския въздух по-ефикасно от малка гора"}
{"url": "https://www.24chasa.bg/novini/article/6771877", "text": "Нов случай на СПИН/ХИВ е регистриран в област Кюстендил през изминалата седмица. Това става известно от седмичната справка на регистрираните заразни заболявания на Регионалната здравна инспекция /РЗИ/. Това е третият случай от началото на годината в региона. За миналата година новорегистрираните носители на ХИВ в областта са били трима.", "date": "2018.03.20", "title": "Регистрираха нов случай на СПИН/ХИВ в Кюстендилска област"}
{"url": "https://www.24chasa.bg/novini/article/6771880", "text": "Улица в град Демре в окръг Анталия е преименувана в чест на убития руски посланик Андрей Карлов, съобщава ТАСС, като се позовава на Анадолската агенция.  Решението за преименуване на улицата е взето от общинския съвет в Анталия. На улицата, която води към църквата \"Свети Никола\", на 22 март ще бъде поставен барелеф на Карлов. Председателят на общинския съвет в Анталия Мендерес Тюрел съобщи, че в рамките на дни в памет на Андрей Карлов от 20 до 27 март ще бъдат организирани изложба, концерт, екскурзия до църквата \"Свети Никола\" и до различни музеи, както и други мероприятия, предаде БТА. Руският посланик в Анкара Андрей Карлов беше застрелян на 19 декември 2016 г. на откриването на фотоизложба в турската столица. Нападателят - полицейският служител Мевлют Мерт Алтънташ, бе ликвидиран от силите за сигурност. През декември в.\"Сабах\" писа, позовавайки се на заявление на турската прокуратура, че убиецът на Андрей Карлов е бил свързан с ислямския проповедник Фетхуллах Гюлен. Анкара обвинява живеещия в САЩ ислямски проповедник Гюлен, че стои зад организирането на опита за преврат в Турция през юли 2016 г.", "date": "2018.03.20", "title": "Преименуваха улица в турски град в чест на убития руски посланик Андрей Карлов"}
{"url": "https://www.24chasa.bg/novini/article/6771908", "text": "Вълци са нападнали и удушили домашни животни в село Синчец. Това съобщи за Агенция „Фокус“ кметът Хълми Мустафа. \"Случката се разиграла днес, посред бял ден, когато човек със стадо от 40-50 кози забелязал 2 вълка в опасна близост до стадото. По-късно той установил, че 4 от козите са удушени\", разказа кметът. „За тази година това е единственият подобен случай, но миналата година имахме два подобни случая, в които бяха убити 8 овце и една крава. Миналата година аз лично отидох при Горското стопанство, но изобщо нямаше решение“ допълни още той.", "date": "2018.03.20", "title": "Кметът на Синчец: Вълци са нападнали и удушили домашни животни в селото"}
{"url": "https://www.24chasa.bg/novini/article/6771918", "text": "\"Срещата във Варна между ЕС и южната ни съседка трябва да се състои, а България има шанс да бъде посредник в тези разговори. Политиците трябва да си говорят, защото в настоящите бурни времена трябва да се използва всеки случай, за да се предотвратяват конфликти\". Това каза във Варна председателят на парламента Цвета Караянчева. \"Душевните граници са нещо, което всеки може да чувства, има физически граници, които са приети, и никой не ги нарушава\", коментира изявлението на президента на Турция Реджеп Тайип Ердоган Караянчева. Тя допълни, че не смята за удачно във Варна да се повдига въпросът за обезщетението на тракийските бежанци. По тази тема, като съседи с Турция, може винаги да бъдат проведени двустранни разговори. Според нея политически сили си правят евтин пиар с тази тема, което не им прави чест. Караянчева подчерта, че управляващата коалиция в момента е стабилна и било нормално между 4 различни партии да има различия в мненията. \"В крайна сметка имаме коалиционно споразумение и ще го изпълняваме до приключване на мандата\", обясни председателят на парламента. Цвета Караянчева бе на посещение във Варна като гост при откриването на изложба, посветена на 135-ата годишнина на библиотеката в морската столица и 125 години от рождението на Добрин Василев, който е бил неин дългогодишен директор. Тя призова работещите в институцията да продължат със сърце да пазят този храм на знанието и заяви, че ще подкрепи проекта за построяване на нова сграда на варненската библиотека, тъй като той ще е уникален не само за града, но и за цялата страна.", "date": "2018.03.20", "title": "Цвета Караянчева: България има шанс да е посредник между ЕС и Турция"}
{"url": "https://www.24chasa.bg/novini/article/6771921", "text": "\"Не виждам защо човек да се извинява, ако е казал истината. Най-важното е, че и за мен, и за Сидеров, и за Каракачанов интересите на държавата са най-важни. Ние имаме различни виждания за това доколко е значима религията в едно съвременно общество\", каза вицепремиерът пред   по повод  . \"При нас всичко е открито. Ние като цяло сме открито управление. Заявявам, че това няма да се отрази на коалиционните отношения. Борисов е изключително притеснен от нашите вътрешни отношения. Важно е какви резултати има това управление. Ако моите партньори от \"Обединени патриоти\" поискат моето оттегляне, аз ще се оттегля\", каза Симеонов. \"В някои от язовирите има достатъчно хляб, за да се издържат и да извършват ремонтите. С други не е така. Да, наистина, валяха много дъждове и почвата не може да поеме това. Поради тази причина язовирите започнаха да преливат, но това е контролируемо. 30 години не се е знаело колко язовири има. Всички вече се знаят, установени са опасните и в момента работим, което е много трудно, защото 30 години не е работено нищо\", завърши вицепремиерът по темата с язовирите в страната.", "date": "2018.03.20", "title": "Симеонов: Ако от \"Обединени патриоти\" поискат моето оттегляне, аз ще се оттегля"}
{"url": "https://www.24chasa.bg/novini/article/6771922", "text": "Руският посланик в Прага е повикан в чешкото външно министерство във връзка с твърденията на Москва за възможен чешки произход на нервнопаралитичното вещество, използвано при покушението срещу Сергей Скрипал във Великобритания. Това съобщи днес в \"Туитър\" външнополитическото ведомство на Чехия, цитирано от Ройтерс и ТАСС. Утре посланикът Александър Змеевски ще трябва да разясни \"неверните твърдения на руската страна\", че е възможно веществото \"Новичок\" да идва от Чехия, се казва в съобщението, предаде БТА.  На 17 март говорителката на министерството на външните работи на Русия Мария Захарова каза по руска телевизия, че \"най-вероятен източник на произхода\" на \"Новичок\" са страните, които през 90-те години са правели интензивни проучвания на резултатите от съветския проект \"Новичок\". По думите на Захарова тези страни са Великобритания, Словакия, Чехия и Швеция, а може би и САЩ. Впоследствие министрите на отбраната и на външните работи на Чехия Карла Шлехтова и Мартин Стропницки отхвърлиха като неверни и неподкрепени с доказателства думите на Захарова, припомниха информационните агенции. Руският посланик в Стокхолм Виктор Татаринцев е бил повикан днес в шведското външно министерство, където обясни, че Москва не приема обвиненията на Лондон за руско участие в покушението срещу бившия руски двоен агент Скрипал в английския град Солсбъри на 4 март, съобщи ТАСС. Татаринцев казал, че по данни на шведски медии и експерти в един институт в град Умео, Северна Швеция, се съхраняват образци от различни химически, бактериологични и радиоактивни вещества.", "date": "2018.03.20", "title": "Руските посланици в Прага и Стокхолм \nса повикани от властите за \"случая Скрипал\""}
{"url": "https://www.24chasa.bg/novini/article/6771946", "text": "Оздравителният план на Министерството на здравеопазването не предвижда кадрови съкращения или сътресения за пациентите. Това каза изпълнителният директор на УМБАЛСМ „Н. И. Пирогов“ проф. Асен Балтов по време на брифинг във връзка с оздравителния план на болницата, предаде „Фокус“. „  Работата по него започва веднага. Той не предвижда съкращения на медицински кадри – лекари, сестри и санитари. Напротив, ще оптимизираме структурите, включващи сграден фонд и апаратура. Търси се максимална ефективност спрямо сградния фонд и това, което имаме като кадри. Няма да има сътресения и за пациентите. От вчера влезе в сила т.нар. триажна система“, коментира проф. Балтов. По думите му в „Пирогов“ работят 2150 човека, от които около 120 са заети в администрацията. „Ще имаме 1 хирургична клиника, досега бяха 4. „Урология“ бяха 5 отделения, сега ще бъдат 3. Предстои официално откриване на детската травматология. Вървим в реда, който сме заложили отпреди 1 година“, каза още той.", "date": "2018.03.20", "title": "Проф. Асен Балтов: Оздравителният план за \"Пирогов\" не предвижда съкращения"}
{"url": "https://www.24chasa.bg/novini/article/6771970", "text": "За сериозно повишение на нивото на Дунав се готвят пожарната и аварийните служби в Северна България, съобщиха от МВР. По данни на агенцията за проучване и поддържане на река Дунав, речният отток ще достигне 11 000 куб.метра в секунда, което налага обявяване на първа степен на готовност. През следващите дни се очакват валежи и водни количества над средните за годината. Възможно е и повишаване на нивата на големите притоци над „Железни врата”. Главна дирекция „Пожарна безопасност и защита на населението” е в контакт с изпълнителната и местна власт, диспечерите на ВиК и електро дружествата. Съвместно с органите на местната власт ще се организира наблюдение на речното корито на р. Дунав, както и на критичните участъци. В готовност ще се приведат техниката и помощните средства за използване при наводнения. Местните медии ще се използват за осведомяване на населението.", "date": "2018.03.20", "title": "Пожарната се готви за опасно повишаване на нивото на Дунав"}
{"url": "https://www.24chasa.bg/novini/article/6771905", "text": "Президентите на Русия и САЩ Доналд Тръмп и Владимир Путин са разговаряли по телефона във вторник по случай триумфа на руския държавен глава на президентските избори в Русия в неделя, предава AFP. От Белия Дом са потвърдили, че разговорът се е състоял, но не са дали подробности за съдържанието му, предаде \"Фокус\". От пресслужбата на Кремъл обаче обясниха, че президентите са обсъдили ситуациите в Сирия и Украйна. Обсъдени са проблемите в Сирия и вътрешноукраинската криза. Двете страни са отбелязали необходимостта от постигането на спешни резултати в разрешаването им“, се казва в съобщението. Освен това се отбелязва, че лидерите на страните са обменили мнения по въпроси от икономическото сътрудничество. „Проявен е интерес за неговата активизация. Отделно е засегната сферата на енергетиката“, се подчертава в съобщението на Кремъл.", "date": "2018.03.20", "title": "Тръмп поздрави Путин с разговор по телефона и обсъдиха Сирия и Украйна (Обновена)"}
{"url": "https://www.24chasa.bg/novini/article/6772015", "text": "Европейският съвет ще реши в четвъртък вечер дали ще се състои насрочената за 26 март среща ЕС-Турция във Варна. Това се посочва в писмото на председателя на Европейския съвет Доналд Туск до държавните и правителствените ръководители в ЕС по повод предстоящото им двудневно заседание в Брюксел. Предвижда се Европейският съвет да обсъди обстановката в Турция и Русия, преговорите за напускането на Великобритания, отравянето на Сергей Скрипал, митата на САЩ за внос на алуминий и стомана. Туск отбелязва, че по въпроса с митата Европейската комисия преговаря с Вашингтон за получаването на изключения. Трябва да се подготвим за всякаква възможност, уточнява той. Отговорът на ЕС ще бъде разумен. Търговията създаде милиони работни места и допринесе за мира и сигурността по света. Повишаването от САЩ на митата за внос през 1930 г. предизвика световна търговска война. Ако бъдат наложени, предвидените мита сега биха засегнали около 1,5 на сто от търговията между Европа и САЩ. Неизбежно е Световната търговска организация да вземе отношение, но въпросът е, че трансатлантическите връзки са в основата на сигурността и напредъка и от свете страни на Атлантика. Трябва да заздравим, а не да отслабваме тези връзки, въпреки \"сезонните сътресения\", пише Туск. Той изразява очакването Европейският съвет да обсъди изцяло преговорната стратегия на ЕС с Лондон и да утвърди преговорните позиции за бъдещите отношения. По повод отравянето на Скрипал Туск заявява, че ЕС трябва не само да изрази пълна съпричастност с Великобритания, но и да направи оперативни изводи, защото този случай поставя на изпитание общата европейска сигурност. Предлагам да укрепим устойчивостта си срещу химически, биологични, радиологични и ядрени опасности, включително с повече сътрудничество с НАТО. Трябва да продължим да подсилваме възможностите си за отговор на хибридни заплахи - в областта на киберзащитата, контраразузнаването, стратегическите комуникации, посочва председателят на Европейския съвет.", "date": "2018.03.20", "title": "Европейският съвет ще реши в четвъртък дали да има среща ЕС-Турция във Варна"}
{"url": "https://www.24chasa.bg/novini/article/6772031", "text": "Един човек загина, четирима са ранени и още петима са блокирани под развалините на 5-етажна жилищна сграда в северния руски град Мурманск, която рухна днес при взрив, предаде ТАСС, цитирана от БТА.  Петимата са блокирани в жилище на третия етаж и с тях е установена връзка. Спасителни екипи сега се опитват внимателно да разчистят развалините, за да стигнат до тях. Съобщава се, че е възможно да има още двама затрупани. Според първоначални данни експлозията е причинена от битов газ, но още не ясно дали се е взривила газова бутилка или централната газоподаваща инсталация. Напълно сринати са третият, четвъртият и петият етажи. Пожар обаче не е избухнал. Създаден е оперативен щаб за справяне със ситуацията. Всички обитатели на блока са евакуирани. Жилищният блок е построен в началото на 1960-те години и в него живеят над 100 души.", "date": "2018.03.20", "title": "Пететажна жилищна сграда рухна при \nгазов взрив в Мурманск, има загинал"}
{"url": "https://www.24chasa.bg/novini/article/6772045", "text": "Нападателят от  , е загинал от раните си в болницата, след като бе застрелян от пазача на учебното заведение, предава AFP. Шерифът на окръг Сейнт Мери Тим Камерън е заявил, че полицаят, отговорен за сигурността в училището, е преследвал, настигнал и застрелял нападателят, който в последствие е загинал от раните си, предава \"Фокус\".", "date": "2018.03.20", "title": "Нападателят от Мериленд загина от раните си в болницата (Снимки)"}
{"url": "https://www.24chasa.bg/novini/article/6771671", "text": "Министерството на туризма работи за електронизация на услугите, така че документите за категоризация и прекатегоризация на туристическите обекти да се подават и по електронен път, съобщиха от ведомството. Става дума за основните услуги в Министерството - категоризация на местата за настаняване и на заведенията за хранене, на СПА, балнео- и уелнес центровете и документите за регистрация на туроператорите и туристическите агенти. Това допълнително ще намали административната тежест за бизнеса и гражданите. Създаден е и Обществен съвет към министъра на туризма и предстои да се обсъдят промени в настоящата наредба за категоризация и прекатегоризация, е казала Николина Ангелкова във Велинград на среща с представители на местната власт и туристическия бранш от региона. Тя е подчертала, че наградата за Велинград като СПА столица на Балканите, връчена през 2008 г. от Световната браншова организация на хотелиерите и ресторантьорите IHRA, е много важна за общината и за страната. Министър Ангелкова е поздравила присъстващите и за учредяването на Организацията за управление на туристическия район \"Родопи\", в който влиза и Велинград. Това е първата подобна структура в страната, съгласно изискванията на Закона за туризма, и ще даде много нови маркетингови възможности на региона да представи туристическия си потенциал, е допълнила министър Ангелкова. Тя е припомнила, че ведомството вече е създало 8 културно-исторически дестинации и съвместно със земеделското министерство разработи 12 винено-кулинарни дестинации, които в момента се обсъждат на кръгли маси в страната, а област Пазарджик попада в една от тях - \"Западна Тракия\". Велинград ще участва активно и в бъдещите седем балнео- и СПА дестинации, които се подготвят в момента, е съобщила министърът. Специално внимание ще се обърне на общините, които са определени като курортни центрове или национални курорти, за да ползват приоритетно финансиране, е посочила министърът. Предстои с промени в Закона за туризма да се въведе доброволен етикет за качество в сектора, е напомнила още тя и е посочила, че институцията работи по обществената поръчка за създаване на Единна система за туристическата информация (ЕСТИ), която трябва да свърже в реално време регистрите на хотелите с Министерството на туризма, с МВР, НАП и общините. Вярвам, че до 6 месеца ще покажем демоверсията на системата, е коментирала министърът. Министерството на туризма ще подкрепи честванията за 10-ата годишнина от обявяването на Велинград за СПА столица на Балканите на 1 и 2 септември.", "date": "2018.03.20", "title": "Ангелкова: Документите за категоризация на туристически обекти ще се подават и по електронен път"}
{"url": "https://www.24chasa.bg/novini/article/6771673", "text": "Евродепутатите от ГЕРБ излязоха с декларация по повод изказванията на депутата от БСП Таско Ерменков за изборите в Крим. Ерменков нарече във Фейсбук \"идиоти\" ЕС и държавите от Западна Европа по повод победата на Путин в Крим. \"Чухте ли гласа на хората в Крим, 90% от които гласуваха за Путин. Чули или не - Крим каза своята тежка дума, а вие, както го беше казал Христо Ботев, \"...а вий...вий сте идиоти!\", написа депутатът.  Ето декларацията:", "date": "2018.03.20", "title": "Евродепутати от ГЕРБ гневни на Таско Ерменков от БСП заради Крим"}
{"url": "https://www.24chasa.bg/novini/article/6771683", "text": "Словенският парламент днес официално потвърди оставката на премиера Миро Церар и сложи край на мандата на неговото правителство, но кабинетът ще продължи да изпълнява задълженията си до сформирането на ново правителство, предаде Асошиейтед прес. , предава БТА. Церар посочи, че \"събитията от последните седмици вече не са в интерес на просперитета на Словения\". Неговото правителство беше изправено пред вълна от протести и стачки в държавния сектор. Членката на ЕС трябваше да произведе редовни избори през юни, но президентът намекна за възможни предсрочни избори няколко седмици по-рано.", "date": "2018.03.20", "title": "Словенският парламент прие оставката на премиера Миро Церар"}
{"url": "https://www.24chasa.bg/novini/article/6771691", "text": "Общо 55 167 зрелостници са заявили желание за участие в държавния зрелостен изпит по български език и литература, а 44 850 - във втория задължителен изпит по предмет по избор. Матурите ще се състоят съответно на 21 и 23 май 2018 г., съобщи пресцентърът на Министерството на образованието и науката. И тази година най-много ученици - 13 820, са пожелали биология за втория си зрелостен изпит. Английски език са посочили 13 744 зрелостници, а география и икономика - 6904. За изпита по философия са подадени 3893 заявления. На матура по математика желаят да се явят 2479 зрелостници, а по история и цивилизация - 1305. Изпити по химия и физика се очаква да положат съответно 246 и 282 дванадесетокласници. Най-малко бъдещи абитуриенти са поискали да се явят на изпит по италиански език - 86. 10 421 зрелостници са предпочели възможността в дипломите им да се впише средноаритметичната оценка от двата държавни изпита за придобиване на професионална квалификация вместо оценка от втора матура по общообразователен предмет. За трети зрелостен изпит по желание са кандидатствали 782 ученици. Изпитите по желание ще са в периода от 29 май до 1 юни по график, който ще бъде обявен допълнително.", "date": "2018.03.20", "title": "Над 55 000 зрелостници са заявили\nжелание за участие в матурата по\nбългарски език и литература през май"}
{"url": "https://www.24chasa.bg/novini/article/6771706", "text": "Условна присъда с 3 години изпитателен срок и 300 лв. глоба е присъдата на Иван Иванов от Игнатиево, подхвърлил 50 лв. на полицаи, за да не му напишат акт. Решението на Варненския окръжен съд може да се обжалва или протестира пред втора инстанция. 25-годишният мъж беше спрян за рутинна проверка на 22-и февруари. Оказало се, че той няма никакви документи - нито лични, нито на автомобила, както и стикер за задължителната застраховка гражданска отговорност. Той се обадил по телефона на близките си и поискал от тях да му донесат документите. По време на разговора полицейските служители усетили, че мъжът лъха здраво на алкохол. Иван признал, че е пил и поискал „да се оправят по някакъв друг начин“. Когато негов близък донесъл документите му, Иван ги подал през отворения прозорец на патрулката. От шофьорската му книжка изпадали пет банкноти по 10 лева. Иван с усмивка обяснил, че това е „да се почерпят и да го пуснат“. Полицаите обаче го арестували. Иван бил тестван с дрегер, който отчел 1,02 промила алкохол.", "date": "2018.03.20", "title": "Условна присъда и глоба за подкуп на полицаи"}
{"url": "https://www.24chasa.bg/novini/article/6771701", "text": " Хърватската полиция съобщи, че през последните дни в морето край адриатическите градове Виш и Хвар е открито голямо количество марихуана. Южно от Хвар във водата са открити два пакета канабис, тежащи общо 160 кг, предава Фокус. Южно от Виш са открити две опаковки от по 25 кг. Полицията е прибрала наркотиците и е информирала прокуратурата по случая. Започнато е следствено дело.", "date": "2018.03.20", "title": "Намериха 160 кг марихуана край бреговете на Хърватия"}
{"url": "https://www.24chasa.bg/novini/article/6771682", "text": "След като  , седем от тях поеха първата си глътка въздух на свобода миналата седмица, пише АВС News, предава  .  По-възрастните от тях - на възраст между 18 и 29 години, бяха изписани в четвъртък от медицинския център, в който бяха настанени, след като полицията ги спаси през януари. Братята и сестрите бяха открити недохранени, на ръба на оцеляването. Някои от тях дори са били държани оковани с вериги за леглата. Младите хора са взети от адвоката им, който е и техен попечител, от болницата и настанени в селска къща, която сега наричат свой дом. ABC News интервюира няколко души, които са прекарали известно време с братята и сестрите. Тяхната вродена интелигентност, съчетана с наивността и пълната липса на каквато и да е лукавост, ги прави очарователни, разказват хората, общували с тях. Техният адвокат Джак Осбърн описва случващото се като повторното им \"раждане\" в истинския свят. \"Те искат да бъдат наричани оцелели, а не жертви”, казва Осбърн. По думите му това е и причината, поради която не се съсредоточават върху гнева, а върху дългия процес на възстановяване. „Те са щастливи, сърдечни и внимателни. Не всичко се върти около тях. Искат да знаят какво става с вас, с мен. Забавно е да си около тях. Изпълнени са с желание за живот”, разказва още Джак Осбърн. Родителите - Дейвид и Луиз Търпин на 57 и 49 години, са обвинени в изтезание и застрашаване на живота и здравето на децата, казаха властите. Всички деца, с изключение на най-малкото, са били недохранени. Най-голямата дъщеря – на 29 години, е тежала само 37 кг, когато била намерена. ABC News научи от свои източници, че храната, която им е давана, е била замразена. Родителите бяха арестувани през януари, след като едно от децата – на 17 години, успяло да избяга през прозорец от къщата на ужасите и се обадило на спешния номер 911. Родителите не могли да обяснят пред полицаите защо децата им са държани вързани и защо са в толкова окаяно състояние. Сега седемте братя и сестри, които са свободни, се радват на относително уединение за първи път в живота си, включително на това да спят в собствено легло, казва Осбърн. През първите 24 часа след излизането им от болницата за първи път опитали цитрусови плодове. Те също така направили първия си сладолед в живота, както и мексиканска храна. „Харесват почти всякаква храна, стига да е прясна. Харесват плодове, макарони и супа”, допълва Джак Осбърн. Освен дегустацията на нова храна, доскорошните пленници прекарват времето си като получават различни видове професионална, физическа и психологическа терапия. Те също така гледат филми, тъй като имат да наваксат много. Фаворит засега им е сагата „Междузвездни войни”. Предизвикателство пред тях е и да се научат да шофират. Перспективата един ден да управляват автомобил за тях е толкова нова, че момчетата се шегуват, че ще им трябва футболна каска за безопасност. „Братята и сестрите обаче нямат представа какъв интерес представлява тяхната история”, разказва адвокатът им. Той добавя, че всички се надяват един ден да водят нормален начин на живот, да имат семейства и кариера. Някои от тях дори мечтаят да станат лекари или медицински сестри. \"Попитаха ме дали могат да бъдат сестри, без да се налага да слагат инжекции и да виждат много кръв”, допълва с усмивка Джак Осбърн. Но на първо място – неговите клиенти „искат да бъдат независими”. \"Те искат да започнат живот, в който сами да са отговорни за себе си. Това е целта, която искат да постигнат и затова работят усилено в тази посока”, казва Осбърн.", "date": "2018.03.20", "title": "Вижте какво се случва с децата, държани в плен от родителите си в Калифорния"}
{"url": "https://www.24chasa.bg/novini/article/6771721", "text": "Строежът на първата в Турция атомна електроцентрала ще започне през 2018 г., заяви днес турският президент Реджеп Тайип Ердоган, цитиран от Ройтерс. В изказване в Анкара той посочи още, че церемонията по полагане на основите на централата ще се състои \"много скоро\" с участието на руския президент Владимир Путин. Миналата седмица турският външен министър Мевлют Чавушоглу съобщи, че Реджеп Тайип Ердоган и Владимир Путин ще участват в церемония по полагане на основите на АЕЦ \"Аккую\" на 3 април, а след това ще отлетят за Анкара и там ще се състоят двустранни срещи на високо равнище, предаде БТА. Споразумението между Русия и Турция за изграждането на АЕЦ \"Аккую\" в окръг Мерсин /Южна Турция/ беше сключено през май 2010 година. Проектът е на стойност 20 милиарда долара. Планирано е първият блок на централата да бъде пуснат в експлоатация през 2023 г. По-рано този месец обаче източници посочиха, че има вероятност пусковият срок да не бъде спазен, тъй като руската компания \"Росатом\" изпитва трудности в намирането на партньори на местно равнище.", "date": "2018.03.20", "title": "Ердоган: Строежът на АЕЦ \"Аккую\" ще започне през 2018 г."}
{"url": "https://www.24chasa.bg/novini/article/6771718", "text": "Германското министерство на отбраната заяви днес, че централата на предложеното ново логистично командване на НАТО ще бъде в град Улм, предаде Ройтерс, цитирана от БТА. Министерството каза в писмо до парламента, че общият план за новото логистично командване ще бъде завършен до средата на април, а официалното решение на НАТО се очаква да бъде взето на среща на министрите на отбраната от алианса на 7-8 юни. Според него Германия \"може да даде значителен принос за споделянето на бремето в алианса\".", "date": "2018.03.20", "title": "Новото логистично командване на НАТО ще бъде в германския град Улм"}
{"url": "https://www.24chasa.bg/novini/article/6759970", "text": " Плануваме филмът да излезе през есента на 2019 г. Дъщеря ми Валя играе мен във филма. Това е нейният актьорски дебют, както и режисьорският дебют на Яна Титова, която е и сценарист на филма. - Общо взето филмът илюстрира 8-те години от живота ми, в които вземах наркотици, 4 години вземах хероин и 4 години метадон като част лечението. Интересното е,че Яна е решила да опише историята ми, като фактически тя обвързва 4-те годишни сезона, представени във филма, със случките от живота ми. Есента е началото, срещата с хероина; зимата е най-тежкият период; пролетта е метадонът и пътят към изцелението; а лятото е самото изцеление. Филмът е много цветен и позитивен, даже на места смешен въпреки тъгата и мрачната тема. По никакъв начин не съм очаквала такъв положителен отзвук и такъв интерес към моята книга. Осъзнах, след като написах тази книга, че има страхотна както и липса на кауза за много млади хора. Затова, след като написах и издадох тази книга, обиколих много училища с цел превенция от наркотиците. Най-важното, което разбрах там, беше, че проблемът с наркотиците не е “олд скул” и не си е отишъл, направо мога да кажа, че е придобил епидемични големини. Положението е много страшно и съм много уплашена за младото поколение в България. Затова започнах да се занимавам със социална дейност толкова активно. Говоря най –много пред деца на 13, 14 и 15 години, тези, на които бих казала Според мен в България превенция няма. Институциите казват, че правят много неща, но мисля,че те не се правят по правилния начин. Не може да се очаква един 14-годишен тийнейджър да чете брошура за наркотиците, това е остарял метод, който не върши работа. Всеки си казва на мен няма да ми се случи, - Аз лично не съм почнала от по-лек наркотик. Моята история не е много показателна за сегашното време , защото съм започнала в началото на 90-те години, точно в годините на промените. По онова време ходех в едно заведение при моя приятелка, която беше сервитьорка там. Един човек там въртеше цигара и аз не съм питала какво е това нещо, но го пушех. Пуших го дни подред и един ден просто се събудих с абстиненция. После реших да продължа, нямах много избор ,бях вече зависима. Решенията които вземах, не ги вземах аз, а наркотикът. - Да, но методът на зарибяване в днешно време е същият, дилъри ходят в училищата и предлагат безплатно наркотици. Дори бих казала, че сега е много по-лесно, можеш да се обадиш, има и социални мрежи. - Не съм правила големи глупости. Работех и изкарвах пари. - Успявах, не е задължително да си крадец и измамник. Във всяко едно малко общество , както и в наркоманското има различни хора. Аз бях съвестна, гледах си детето, работех. Когато ме хванеха, ме гонеха, после си търсех друга работа, отново се криех, просто намирах начини да успявам. Не съм крала, не съм убивала. - Дъщеря ми, бившият ми мъж - баща ѝ, родителите ми, които не ме изоставяха нито за миг. Всичките тези хора вярваха, че въпреки всичко в крайна сметка ще се оправя. А и любовта към живота, бях забравила колко много харесвам живота. - Аз 4 години вземах хероин и 4 години бях по метадоновата програма. Това много ми помогна. Метадонът по принцип е поддържащо вещество, при мен обаче изигра роля на истинско лечение. Междувременно завърших журналистика. В последната година от метадоновото лечение почнах да намалявам дозите и накрая ги спрях. Никога не съм била в рехабилитационен център. - Не. Аз знам точно какво са наркотиците, добре се познавам и нямам желание и никакво намерение да се връщам към тях. - Бих им казала да се замислят и да си спомнят какво са мечтали, когато са били на 10 години, какви са искали да станат. Да се замислят какво точно им дават и им вземат тези наркотици. В днешно време огромен проблем според мен е честата употреба на марихуаната, която може да бъде изключително опасна за един подрастващ мозък, който в момента се развива, тъй като много често отключва шизофрения, депресии. Бих посъветвала младите да се информират повече какво се случва с тялото им и с ума им. - Никой не знае защо почва наркотиците и защо не може да ги спре. Има обяснения на психолози, които твърдят, че човек прибягва до наркотици, защото не може да понесе болката. - Като цяло не съм общувала с адски много наркомани. Моята най-добра приятелка, която започна да се друса с мен, се оправи, Според мен новите наркотици са много по-страшни от хероина. Това са дизайнерските наркотици и химията, синтетиката, като бонбони, екстази, амфети и други, които в момента се предлагат на пазара. Всякакви готини преживявания, трипове, всичко това е химия. Тези наркотици са много евтини и леснодостъпни. - Разбрах, че книгата е много важна за другите хора и това се превърна в мисия за мен. Има хора, с които си общувам от много време както на живо, така и в социалните мрежи. Вече 5-6 човека спряха да вземат наркотици. Много съм щастлива от този факт. Направих фондация, която се казва “От другата страна”. В момента се боря с институциите за един пилотен проект, който да се приведе в столични училища. Идеята е да се ходи два пъти в месеца при едни и същи деца и интензивно да се общува с тях. Смятам, че периодичното минаване на някакви хора, които казват някакви неща за проблема с наркотиците, не работи. Кандидатствам по един проект към Министерството за спорта, който е в програмата “Информирай младите”. Разчитам на помощта на училищните парламенти, защото всъщност децата са най-добрите посланици на това, което аз правя. Ако спечеля този проект, искам да направя апликация за смарттелефон, с достъпен език за младите, илюстрираща какво се случва с организма при употребата на даден наркотик. В плана ми е да открия лятна школа, в която децата да бъдат обучени да разпознават ефектите на наркотиците, да бъдат будни и информирани. По този начин да бъдат научени как те самите да правят превенция, да станат посланици на моята фондация.", "date": "2018.03.20", "title": "Весела Тотева: Дизайнерската  дрога в  училищата вече  е епидемия"}
{"url": "https://www.24chasa.bg/novini/article/6771730", "text": "е „овладяна“. Местните власти съобщават, че има ранени, предава местната радиостанция WRAL. Говорителят на шерифа в град Сейнт Мери, Джули Инглинг където избухва стрелбата, съобщи, че има ранени, но не уточни колко на брой и колко сериозно. Тя допълни, че „няма информация“ за загинали. На място е пристигнала полиция, предава \"Фокус\". Губернаторът на щата Мерилънд Лари Хоугън съобщи, че следи ситуацията и призова хората да следват инструкциите на властите, пристигнали на местопрестъплението.", "date": "2018.03.20", "title": "Има ранени при стрелбата в гимназия в Мериленд (Видео)"}
{"url": "https://www.24chasa.bg/novini/article/6771744", "text": "Като водеща страна в областта на високите технологии държавата Израел има интерес да инвестира в потенциала на България, която се утвърждава като център за информационни и комуникационни технологии и научни изследвания в региона на Югоизточна Европа. С тези думи държавният глава Румен Радев се обърна към израелския си колега Реувен Ривлин в Йерусалим, съобщиха от прессекретариата на държавния ни глава. Двамата направиха съвместни изказвания непосредствено след тържествената церемония по посрещането на българския президент, с която започна и официалното му посещение в Държавата Израел. Държавният глава отбеляза, че благодарение на последователните усилия на няколко поколения, днес Държавата Израел има ефективни институции и демокрация, и развито гражданско общество. Принос за тези успехи имат и нашите, българските евреи, които избраха Израел за своя родина, но запазиха завинаги жива връзката между нашите два народа, подчерта Румен Радев. Президентът определи Държавата Израел като модел за социално развитие, чиито успех се крие в обществената ангажираност на гражданите, качеството на образованието, достойното заплащане и инвестициите в икономически сектори, в които науката е гарант за висока добавена стойност. Държавният глава увери, че страната ни има готовност да предприеме стъпки за последващо разширяване на инвестиционния и научен обмен и да насърчи взаимната търговия и инвестиции. „Затова в нашата делегация, освен представители на българския парламент, имаме и представители на водещи компании от различни сектори на икономиката, на банковото дело, на търговията, на туризма“, посочи българският президент. Приятелството между нашите народи бе доказано по най-категоричен начин в тежките години на Втората световна война, заяви още Румен Радев и подчерта, че българският народ е извършил безпрецедентен акт със спасяването на своята еврейска общност и не е допуснал нито един от българските евреи да замине в лагерите на смъртта. „По този начин ние записахме една от най-светлите страници не само в нашата, но и в европейската история“, отбеляза Румен Радев. Държавният глава добави, че страната ни споделя скръбта на Израел за загиналите в концентрационните лагери евреи от Беломорска Тракия и Вардарска Македония, които не са били български граждани и които България не е била в състояние да спаси. Искам да Ви уверя, че като председател на Съвета на ЕС България ще продължава да полага усилия за възстановяване на преговорите в рамките на Близкоизточния мирен процес за намиране на трайни и ефективни решения, водещи до мир и стабилност в региона. Вярвам, че ще продължим заедно да стоим твърдо срещу тероризма и ще работим за повишаване на стабилността в региона и в света, заяви още в изказването си държавният глава Румен Радев, който покани президента Ривлин да посети България. Израелският президент Реувен Ривлин посочи, че еврейският народ никога няма да забрави смелия акт на българския народ - спасяването преди 75 години на българските евреи. Ривлин отбеляза, че едно от големите предизвикателства, пред които сме изправени, е борбата срещу омразата и тероризма и посочи отговорността да се предадат на младите поколения ценностите за толерантност и демокрация. Търговията, високите технологии и туризмът бяха определени от президента Ривлин като приоритетни области за сътрудничество между България и Израел. „Посещението Ви днес е важна стъпка за засилване на вече отличното приятелство между двата ни народа“, заяви израелският държавен глава. В изявлението си президентът Ривлин изрази и позицията си по отношение на политиката на Иран в региона на Близкия Изток. Президентът Румен Радев е в Държавата Израел по покана на израелския си колега. Визитата на българския държавен глава е в контекста на 75-ата годишнина от спасението на българските евреи и 70-ата годишнина от създаването на Държавата Израел. По-късно днес Румен Радев ще се срещне и с представители на организациите на българските евреи в Държавата Израел.", "date": "2018.03.20", "title": "Радев: Израел може да инвестира в България в областта на информационните технологии (Видео)"}
{"url": "https://www.24chasa.bg/novini/article/6770171", "text": "Работи се усилено по изграждането на обходния път на затворения от срутището участък от път II-86 Смолян - Мадан, съобщи председателят на УС на Агенция „Пътна инфраструктура“ инж. Дончо Атанасов. Отсечката ще преминава през с. Влахово и ще удължи пътя на шофьорите с 600-800 м. По него ще преминават само леките автомобили и бусове, а тежкотоварният трафик ще продължи да използва обходния маршрут през Рудозем, обясни инж. Атанасов. Днес в АПИ беше представен доклада за извършените от експертите огледи на срутището. Работната група бе сформирана със заповед на председателя на УС на АПИ и задачата й бе да се извърши подробен оглед и картировка на срутището, да изготви становище за механизма и динамиката на свлачищно-срутищния процес и да даде препоръки за изпълнението на неотложни аварийни мероприятия за стабилизиране на участъка, съобщиха от пресцентъра на Агенция \"Пътна инфраструктура\". Инж. Атанасов подчерта, че всички институции работят в тясна връзка, под ръководството на министъра на регионалното развитие и благоустройството Николай Нанков и на министър-председателя Бойко Борисов, и целта е максимално бързо да се осигури директна и възможно най-кратка връзка между населените места в региона. Причината е, че пускането на движението по пътя Смолян - Мадан през следващите месеци не е безопасно. Очаква се утре обходният път да бъде окончателно пробит и ако атмосферните условия позволят през следващата седмица отсечката ще се асфалтира и обезопаси с мантинели, за да може шофьорите на бусове и леки коли да пътуват спокойно и безопасно. Председателят на УС на АПИ обясни, че през последните дни са решени редица въпроси, свързани с обследването на водопровода и на 110-киловолтовия далекопровод, преминаващи на 200 м над срутището. Засега те не са засегнати от него и функционират нормално. Ръководителят на експертната работна група доц. д-р Стефчо Стойнев, който е ръководител на катедра „Хидрология и инженерна геология“ в Минно-геоложкия университет „Св. Иван Рилски“, подчерта, че срутищно-свлачищният процес е възникнал внезапно на 6 март, като в следващите периоди са настъпили допълнителни обрушвания на скалните блокове вътре в срутищното тяло. Основните причини за възникването му са свързани със структурата на масива над пътя, неговата степен на ерозия, особеностите на неговия геоложки строеж, които благоприятстват срутищни процеси, както и преовлажняването на склона над пътя от повърхностни и подземни води. Срутището все още е в активен стадий на развитие и е в процес на постепенно затихване, поради което на този етап разчистването на скалните маси и пускането на движението по пътя е невъзможно. Доц. Стойнев посочи, че срутищният процес засяга площ от около 350 кв. м. Широчината на засегнатия пътен участък е с дължина около 30 м. Оцененият обем на задвижените срутищни маси е около 1000 куб. м. На склона над пътя има пукнатини с широчина варираща от 15 до 40 см и дълбочина 3,5 м. Експертите препоръчват да се извърши запушване на образуваните пукнатини на склона със специално фолио, да се тампонират дупките в зоната на водопровода, който преминава по склона над пътя, за да се ограничи въздействието на повърхностните води. При установяване на процес на активизация на срутищно-свлачищните процеси е необходимо да се предвиди авариен план за спиране на водопровода или изграждане на байпас, за да не се допусне допълнително оводняване на склона. Успоредно с провеждането на аварийните мероприятия е необходимо да стартират дейностите по извършване на детайлни геоложки, инженерногеоложки и хидрогеоложки проучвания и изготвяне на проект за пълно стабилизиране на участъка. Той ще осигури устойчивостта на пътя и инфраструктурата в склона над него. Проектните решения трябва да предвиждат укрепване, както на активната срутищна зона, така и на участъка източно от нея, до разклона за с. Тикале. Конкретните укрепителни съоръжения ще се проектират въз основа на резултатите от проведените инженерногеоложки и хидрогеоложки проучвания. Възможните технически решения могат да включват: осигуряване устойчивостта на пътя, чрез изграждане на силови укрепителни конструкции в основата на откоса - подпорни стени или пилотно-анкерно укрепване, стабилизиране на потенциално активната зона над пътя, изпълнение на дейности по отводняване на склона над срутищния участък, анализ на влиянието на водопровода и при необходимост неговата реконструкция, изследване на устойчивостта на участъка между пътя и река Черна и при необходимост да се предвидят стабилизиращи мероприятия. По повод информация, че през декември миналата година в АПИ е постъпил сигнал от гражданин от региона, че има опасност от срутване на скална маса на пътя Смолян - Мадан, инж. Светослав Глосов - член на УС на АПИ, обясни, че става дума за друг участък от второкласния път, а не за настоящото срутище. В сигнала се посочва за отсечката от км 109+450 до км 109+600 и нейното състоянието се следи системно.", "date": "2018.03.20", "title": "АПИ: Надяваме се другата седмица да асфалтираме пътя, заобикалящ срутището на пътя Смолян-Мадан (Обновена, снимки)"}
{"url": "https://www.24chasa.bg/novini/article/6771756", "text": "Акциите на Facebook се обезценяват с близо 7% след старта на търговията на Уолстрийт с оглед на набиращ скорост скандал за неправомерното използване на личните данни на 50 милиона потребителите на водещата социална интернет медия, предаде БНР.  Повод за скандала даде признание на Facebook, че личните данни на десетки нейни потребители вероятно са били използвани неправомерно от компанията Cambridge Analytica, която се свързва с предизборната кампания на Доналд Тръмп през 2016-а година. \"Бурята\" около водещата социална медия се разрази през уикенда, след като американски и британски законодатели я обвиниха, че не е предоставила повече информация за това как фирмата за данни - Cambridge Analytica е получи достъп до информация за десетки милиони членове на социалната мрежа без тяхното изрично разрешение. Притесненията около способността на компанията Facebook да защитава личните данни на своите потребители допринасят за агресивен спад на нейните акции с 6,9%. Това вероятно ще се окаже най-драматичното понижение на акциите на социалната интернет медия в рамките на една сесия на търговия от около четири години насам. Днешното понижение с близо 7% означава, че водещата социална медия изтри близо 34 млрд. от пазарната си стойност от петък насам. Скандалът с Facebook се отразяват негативно и на акциите на останалите социални медии, като тези на Twitter Inc. се понижават с 1,15%, а на Snap Inc. - с 3,9%. Това води до спад и на индексът Nasdaq Composite с 1,7%, докато индексът на сините чипове DJIA и широкият индекс S&P500 се понижават с около и малко над 1%. Притесненията за световна търговска война след наложените от Тръмп тарифи за вноса на стомана и на алуминий и инвеститорското напрежение преди стартиращото утре двудневно заседание на Фед се отразяват негативно и на други значими компании, като акциите на Caterpillar Inc.се понижават с над 3%, а на 3M Co. - с 1,76%.", "date": "2018.03.20", "title": "Срив на акциите на Facebook със 7% след скандала с използване на личните данни"}
{"url": "https://www.24chasa.bg/novini/article/6771764", "text": "Турция окачестви Върховния комисар по правата на човека към ООН Зейд Раад Хусейн като \"сътрудник на терористи\", негодувайки срещу доклад на ООН за извънредното положение, въведено в страната след опита за преврат през 2016 г., предаде ДПА. В огласения доклад се твърди, че Анкара нарушава правата на стотици хиляди свои граждани. Турското външно министерство обяви в изявление, че докладът съдържа необосновани твърдения, което, според ведомството, съответства на усилията за пропаганда на терористични организации, предава БТА. \"За съжаление, този човек, който оглавява международен орган с безспорно глобално значение, по време на своето ръководство е принизил въпросния орган на ООН до положение на сътрудник на терористични организации\", се посочва в огласената декларация на турското МВнР. В доклада на Службата на Върховния комисар по правата на човека на ООН (СВКПЧ) се отправя призив към Турция за слагане на край на извънредното положение, въведено след опита за преврат през 2016 г. В текста е посочено, че извънредното положение е довело до влошаване на ситуацията в сферата на правата и свободите в страната. Посочено е още, че има масови и сериозни нарушения на човешките права в Югоизточна Турция, където живеят много кюрди. Същевременно се признава правото на Турция да предприеме действия в отговор на преврата и на тероризма, но според заключенията в доклада предприетите стъпки са прекомерни и подкопават върховенството на закона.", "date": "2018.03.20", "title": "Турция: Върховният комисар по правата на човека към ООН е сътрудник на терористи"}
{"url": "https://www.24chasa.bg/novini/article/6771749", "text": "От дъждовете и силния вятър част от кирпичена къща в старозагорското село Кравино, община Опан, рухна и едва не уби 83-годишната си стопанка Станка Иванова. Поддала една от стените, паднала и част от покрива. Останалото от постройката се крепяло на магия. За произшествието съобщи днес кметът на общината Генчо Колев. Жената е вдовица, преди време починал и единственият й син, а внукът й със семейството си живее в чужбина. Падналата къща е единственото жилище на самотната жена, чиято пенсия била към 300 лева. Засега тя живее в оцeляла като по чудо стаичка, която всеки момент може също да рухне. Баба Станка обаче не искала да се мести никъде, предпочитала да умре. Плаче и моли за помощ домът й да бъде ремонтиран. Тепърва щяло да стане ясно дали състоянието му изобщо позволява ремонт, а и общината няма възможност да възстанови къщата. В Кравино живеят около 80 човека, предимно възрастни, които няма как да помогнат. Общинският съвет в Опан вероятно ще отпусне еднократна помощ на бабата, но дотам. Общината не разполага със свободни жилища и кметът Генчо Колев се чуди откъде да намери фургон, в който Станка Иванова да остане поне на първо време. Минимална била и възможността тя да бъде настанена в социален дом - в подобни заведения за възростни местата все не достигат, а и формалностите покрай оформянето на документите отнемат доста време. Заради всичко това Генчо Колев е потърсил помощ за баба Станка чрез социалните мрежи. Засега била откликнала само жена от Норвегия, която написала, че има желание и условия да приюти изпадналата в беда жена толкова време, колкото е необходимо.", "date": "2018.03.20", "title": "Част от кирпичена къща рухна, стопанката, на 83 години, не иска да се мести"}
{"url": "https://www.24chasa.bg/novini/article/6771438", "text": "Екипи на турската полиция днес иззеха над три килограма хероин, скрит в багажа на гражданка на Туркменистан, при претърсване на автобус в окръг Кайсери, Централна Турция, съобщи турската телевизия СиЕнЕн-Тюрк, цитирана от БТА. Полицията е спряла автобуса за проверка след получен сигнал за възможен трафик на наркотици. Силите на реда са открили 3 килограма и 30 грама хероин, разпределени в два пакета в багажа на 25-годишна гражданка на Туркменистан. Жената е задържана.", "date": "2018.03.20", "title": "В Турция иззеха 3 кг хероин, скрит в багажа на гражданка на Туркменистан"}
{"url": "https://www.24chasa.bg/novini/article/6771460", "text": "Председателят на Европейската комисия Жан-Клод Юнкер призова руския президент Владимир Путин да помогне при „възобновяването“ на сигурността на Стария континент след преизбирането му, предава Франс прес, цитирана от Фокус. „Винаги съм смятал, че позитивните отношения между ЕС и Русия са критично важни за сигурността на континента ни“, заяви Юнкер след като изпрати поздравително писмо до руския президент. „Нашата обща цел трябва да бъде възобновяването на общата, паневропейска сигурност“, допълни той.", "date": "2018.03.20", "title": "Юнкер в писмо до Путин: Отношенията между ЕС и Русия са важни за сигурността"}
{"url": "https://www.24chasa.bg/novini/article/6771462", "text": "Визитата на турския президент Реджеп Ердоган във Варна ще бъде съпътствана с невиждани мерки за сигурност и протест. На 26 март той трябва да се срещне в резиденция \"Евксиноград\" с председателите на Европейската комисия Жан-Клод Юнкер и на Съвета на Европа Доналд Туск, както и с българския премиер Бойко Борисов. От дирекцията на варненската полиция обясниха, че до последния момент няма да бъдат оповестени кои улици ще бъдат затворени по пътя към Евскиноград и дали ще има промяна на организацията на движението в морската столица. В същото време лидерът на партия \"Възраждане\" Костадин Костадинов заяви, че пред сградата на окръжния съд в морската столица ще има протест. Местната власт и полицията са уведомени предварително и Костадинов очаква стотици протестиращи на площада в центъра на Варна. \"Турският президент Реджеп Ердоган няма място на територията на България, още по-малко на 26 март, когато страната ни чества Деня на Тракия и геноцида над хилядите изклани и прокудени от домовете си българи. Не знаем дали няма да ни спрат, защото Варна ще бъде блокирана. Но се надяваме цяла Европа да ни чуе\", каза Костадинов. \"Протестът, който организираме не е ислямофобски. Искаме да бъдем разбрани правилно. Ние искаме да изразим нашето несъгласие с политиката и режима на Ердоган и опитите му за възраждане на имперските ценности\", допълни зам.-председателят на партията Георги Георгиев.", "date": "2018.03.20", "title": "Посрещат Ердоган във Варна с невиждани мерки за сигурност и протест"}
{"url": "https://www.24chasa.bg/novini/article/6771465", "text": "Следващите избори за Европейски парламент ще бъдат между 23 и 26 май 2019 г., се споразумяха днес външните министри на ЕС, предаде ДПА. На всеки пет години в държавите членки се организират избори за запълване на местата в ЕП. На изборите догодина броят им ще намалее от 751 на 705 заради решението на Великобритания да напусне ЕС през март 2019 г., предава БТА. Официалното решение за обявяване на датите за следващите избори ще бъде взето през юни. Последните европейски избори бяха между 22 и 25 май 2014 г.", "date": "2018.03.20", "title": "Следващите избори за Европейски парламент ще са между 23 и 26 май 2019 г."}
{"url": "https://www.24chasa.bg/novini/article/6771469", "text": " Германският президент Франк-Валтер Щайнмайер заяви, че според него ислямът има място в страната, предава Politico. Думите му са реакция на изказването на вътрешния министър Хорст Зеехофер.  и разкри планове да направи миграционната политика в страната по-строга, предава Фокус. Думите на Зеехофер бяха посрещнати положително от крайнодясната партия „Алтернатива за Германия“, но бяха осъдени от всяка друга по-голяма партия. Президентът на Германия призова политиците да се фокусират върху обсъждането на политиката за засилване на интеграцията, а да „не се боричкат заради вестникарски заглавия“. „Страната трябва да се придържа към думите на бившия държавен глава Кристиан Вулф, заявил, че „ислямът сега вече е част от Германия“, допълни Щайнмайер. Канцлерът Ангела Меркел също зае подобни позиции в спора.", "date": "2018.03.20", "title": "Щайнмайер: Ислямът има място в Германия"}
{"url": "https://www.24chasa.bg/novini/article/6771480", "text": "Пакет-бомба избухна рано във вторник в офис на куриерска компания в Тексас,   информира \"Франс прес\", цитирана от БГНЕС. Този път експлозията разтърси офис в град Шерц, в района на Сан Антонио. Според докладите един служител е бил ранен. Пакетът е бил адресиран до Остин, щатската столица, съобщава в. \"Вашингтон пост\", цитирайки ФБР. Стотици полицаи и агенти на ФБР търсят загадъчен \"сериен бомбаджия\", след като взривът в неделя в Остин - четвъртият този месец – рани сериозно двама млади мъже. Полицията съобщи, че експлозията е била свързана с три предишни взрива в Остин, предаде БТА.  \"Ние очевидно работим по случай, свързан със сериен бомбаджия в този момент\", каза шефът на полицията в Остин Браян Манли пред репортери. Той допълни, че полицията не е могла да определи мотива за бомбените атентати, които досега са убили двама души и са ранили други четирима в града с население от близо един милион души. „Дали това е тероризъм? Дали става дума за омраза? Както казваме от самото начало, не искаме да определяме станалото като тероризъм, като омраза, защото не знаем достатъчно“, попита Манли. При предишни взривове двама афроамериканци бяха убити от пакет, оставен на тяхната врата, което предизвика съмнения за възможен израз на расова ненавист. При експлозията също така беше ранена и жена от латиноамерикански произход. \"При експлозията в неделя бяха ранени двама млади бели мъже, които са вървели по улицата в спокоен квартал. Така че най-вероятно става дума за случайна експлозия\", каза още Браян Манли. Властите са определили награда от 115 000 долара за информация, която би довела до задържането на неизвестния бомбаджия.", "date": "2018.03.20", "title": "Пети взрив в Тексас"}
{"url": "https://www.24chasa.bg/novini/article/6771471", "text": "Полицията в централния сръбски град Върнячка баня е арестувал 26-годишен свещеник с инициали С.М. от град Крушевац, който е пренасял в себе си 52 грама канабис и 55 грама амфетамини, предава македонската медия „Сител“, цитирана от \"Фокус\".  Откритите наркотици са били предназначени за продажба във Върнячка баня. Свещеникът е задържан за две денонощия в ареста, след което ще бъде изправен пред съда в град Кралево.", "date": "2018.03.20", "title": "Арестуваха 26-годишен свещеник в Сърбия, пренасял наркотици"}
{"url": "https://www.24chasa.bg/novini/article/6771489", "text": "Варненската окръжна прокуратура внесе протест срещу решението на Варненския окръжен съд, с което бе отменено постановлението й за прекратяване на производството за наводнението в кв. „Аспарухово“. Трагедията от 19 юни 2014 г. отне 13 човешки живота, а много варненци останаха без покрив. Досъдебното производство бе образувано за \"причиняване на смърт поради незнание или немарливо изпълнение на занятие или друга правно регламентирана дейност, представляваща източник на повишена опасност /член 123, ал. 1 от НК/\". Държавното обвинение обаче прекрати изцяло предварителното производство с мотива, че няма на лице престъпно деяние, тъй като става въпрос за природна стихия. Преди 10 дни съдът върна делото за ново разследване, след като откри допуснати процесуални нарушения. Според наблюдаащия прокурор обаче, това е неправилно, незаконосъобразно и немотивирано. В определението се сочи, че прокуратурата е допуснала частично селектирано кредитиране на части от отделните експертни заключения по делото и за това е следвало да се назначи допълнителна или повторна експертиза. Прокуратурата обаче смята, че се е аргументирала при прекратяване на производството за наводнението. Не е съгласна с извода на съда, в който се казва, че прокурорът е следвало да назначи допълнителна или повторна експертиза. След като са били констатирани отделни противоречия в експертизите и са били преценени по-тесните специални знания на вещите лица, е била назначена на 27 юли 2016 г. ситуационна експертиза, изготвена от експерти с безспорна национална компетентност, които са участвали и по делото за наводнението в град Мизия. Тя по същество е комплексна. Шест са пунктовете, по които Окръжната прокуратура е посочила несъгласието си със съдебния акт. Не на последно място е и това, че в определението липсват мотиви за отмяната на прокурорското постановление. Съдът е следвало да даде задължителни указания при връщане на делото на прокурора за правилното прилагане на материалния и процесуалния закон. В протеста си Окръжна прокуратура е припомнила, че наследниците на загиналите 13 души в наводнението, както и техните повереници не са направили възражения за нарушени процесуални права, не са искали извършване на допълнителни процесуално-следствени действия при предявяване на материалите, за да е вярно твърдението на съда, че са им били накърнени правата.", "date": "2018.03.20", "title": "Прокуратурата протестира срещу връщането за доразследване на потопа в Аспарухово"}
{"url": "https://www.24chasa.bg/novini/article/6771487", "text": "В ЕС за миналата година са били отчетени нови 650 000 мигранти, съобщи Европейската комисия, като се позова на данни на Евростат. Основната част от мигрантите са от Сирия, Ирак и Афганистан. За сравнение през 2016 г. мигрантите са били 1 206 500 души, а през 2014 г. - малко над половин милион. Всеки трети мигрант е потърсил убежище в Германия. Сред най-тежко засегнатите страни са също Италия (126 600, или 20 на сто), Франция (91 100, или 14 на сто), Гърция (57 000, или девет процента), Великобритания и Испания (над 30 хиляди, или пет на сто). Сравнено с предходни години, миналата година рекорден ръст в притока на мигранти отчита Испания (96 на сто), докато в Германия се наблюдава спад от 73 процента, предава БТА. Посочените бройки не отчитат близо един милион молби за убежище, по които все още липсва постановено решение. Близо половината от тези нерешени случаи са в Германия (443 800). В България за миналата година се отчита спад с 82 на сто в подадените молби. За миналата година у нас закрила са потърсили 3470 мигранти, докато през 2016 г. броят им е бил 18 990 души. Миналата година най-често убежище у нас са търсили афганистанци (1050), иракчани (955) и сирийци (940). ", "date": "2018.03.20", "title": "Нови 650 хиляди мигранти в ЕС през 2017 г."}
{"url": "https://www.24chasa.bg/novini/article/6771491", "text": "Финансирането, осигурено от ЕС, не е за турския бюджет, а в подкрепа на подслонените в Турция сирийски бежанци. Това заяви днес говорител на Европейската комисия. Той уточни, че ЕС е осигурил три милиарда евро за тази цел, от които половината вече са изплатени. Това доказва, че ЕС изпълнява обещанията си изцяло, добави говорителят. Турция трябва да знае всичко това, защото участва в управлението на средствата. Става дума за взаимно доверие и постигането на резултати с общи усилия, посочи говорителят. Той отбеляза, че наскоро ЕК предложи осигуряването на още три милиарда евро при същите условия, предаде БТА. Турският президент Реджеп Ердоган бе цитиран вчера, че възнамерява да попита ЕС за останалата част от осигурените досега средства сирийските бежанци в неговата страна. Той заяви, че досега Анкара е получила \"само 850 милиона евро, влезли в нашата хазна\" и така ЕС не изпълнявал обещаното.", "date": "2018.03.20", "title": "ЕК: Парите от ЕС не са за турския бюджет, а за бежанците, подслонени в Турция"}
{"url": "https://www.24chasa.bg/novini/article/6771661", "text": "По две години лишаване от свобода получиха Росен А. и Методи А за телефонни измами, от които прибрали общо 51 779 лева. Това постанови пловдивският районен съд, след одобрено споразумение между тях. Двамата успели да заблудят и да отмъкнат от 78-годишна пловдивчанка 9800 лева. От друга прибрали 4000 лева, а от трета взели 19 000 лева, 1000 щатски долара, 8810 евро. Така 82-годишната Е.Д. олекнала с общо 37 979 лева. На 26 юни м.г. непознат мъж се обадил на домашния телефон на 78-годишната Т.П. С преправен глас се представил за доктор и казал: „Кучко, приготви парите, че ако не ги дадеш, ще ти отрежа ушите, ръцете и краката“. После продължил: „Давай, парите, валутата и златото, ние сме проверили в банката, кучко“. По това време Росен А. и Методи А. пътували с лек автомобил „Мерцедес“ в посока към Пловдив. Непознатият им се обадил, за да съобщи адреса на жената. Непосредствено след това той отново позвънил на пенсионерката, като се представил този път за „полковник Стефанов“. Казал й, че знае за предходния телефонен разговор с нея. Предупредил я, че за да хванат измамника, който й се бил обадил, трябва да приготви всички пари, които има и да ги хвърли през терасата. Той я успокоил, че блокът, където живее е под охрана от цивилни полицаи. Посъветвал я да се заключи в жилището и да чака. Жената събрала 9 800 лева, които увила в найлонова торба. Непознатият й съобщил, че трябва да хвърли парите на двама „цивилни полицаи“ – Росен А. и Методи А., които чакали на тротоара пред блока. Тя излязла на балкона, а в този момент „полковник Стефанов“ й казал: „Хвърляй парите и бягай вътре, че може да стреляме“. Жената изпълнила разпореждането и се прибрала в дома си, като по-късно разбрала, че е измамена и подала сигнал на тел. 112. Няколко часа по-късно Пловдив, непознат мъж се обадил по телефона на 79-годишна жена, като се представил за „инспектор Стефанов“. Той казал, че нейният телефонен номер бил в списъка на телефонни измамници и ако й се обадят трябвало да позвъни в полицията. Непосредствено след този разговор позвънил друг мъж, който се представил за доктор и заявил, че правят операция на неин близък, за което трябва да плати 50 000 лева. В противен случай щели да влязат в дома й и да отрежат ушите. „Инспектор Стефанов“ отново позвънил на жената, като я попитал дали с нея вече са се свързали измамниците. Когато тя му отговорила положително, той я успокоил, че блокът, където живее е наобиколен от 20 цивилни полицаи. Междувременно на телефона се обадил Методи А., който й заявил, че пет мъже с голи глави и черна кола идват, за да вземат парите и носят щанга. В същото време „инспектор Стефанов“, който не прекъсвал разговора по мобилния телефон с жената заявил, че трябва да хвърля парите през терасата, защото намиращите се наблизо цивилни полицаи видели двама мъже, които носели щанга. Жената събрала 4 000 лева, които увила в найлонова торбичка, хвърлила ги през терасата, като бързо се прибрала, защото „инспектор Стефанов“ я предупредил, че може да има стрелба На същата дата непознат мъж, Росен А. и Методи А., се обадили по телефона на 82-годишната Е.Д. Единият от тях си преправил гласа и заявил, че си е счупил крака, другият я предупредил, че знае за парите, които притежава и трябва да ги даде. След това „инспектор Стефанов“ се представил, че работи по линията на телефонните измамници и предпупредили, че ако й се обадят такива, за да искат пари, да позвъни в полицията. Росен А. и Методи А. се отправили към дома на пострадалата жена. Единия от тях по телефона я заплашил с физическа саморазправа, ако не даде парите, които притежавала. Жената три пъти оставяла пари, общо в размер на 19 000 лева, 1 000 долара и 8 810 евро или общо 37 979 лева, под решетъчна врата на дома си – в найлонова торба и в хавлиена кърпа. След като ги взели Росен А. и Методи А. напуснали гр. Пловдив. Предприети били незабавни действия от страна на полицията, под ръководството на Районна прокуратура-Пловдив, при което двамата били спрени и задържани при влизане в гр. София. Щетите на трите пострадали жени са възстановени. Росен А. и Методи А. не са осъждани преди. Споразумението е влязло в сила и не подлежи на протест и обжалване.", "date": "2018.03.20", "title": "Пращат в затвора двама измамници, отмъкнали 51 799 лв от три баби в Пловдив"}
{"url": "https://www.24chasa.bg/novini/article/6771526", "text": "Един човек е пострадал при  . Това съобщиха за Агенция „Фокус“ от ОДМВР-Разград. Пострадалият мъж е от Русе, настанен е в разградската болница със счупен крак, без опасност за живота. Няма данни за други пострадали при инцидента. Движението по пътя е нормализирано и се осъществява безпроблемно.", "date": "2018.03.20", "title": "Русенец е пострадал при катастрофата на пътя Русе-Разград, със счупен крак е"}
{"url": "https://www.24chasa.bg/novini/article/6771545", "text": "\"Няма как на всяка дупка да има полицай. Но навсякъде ще дадем предписания. Там, където полицията види, че има нарушена пътна обстановка и проблеми с настилката, ние ще сигнализираме\". Това увери вътрешният министър Валентин Радев пред NOVA. Той съобщи, че е разговарял с колегата си по регионалното развитие Николай Нанков по въпроса за дупките по пътищата.  В сряда Радев се срещна с кметовете и на населените места в Плевенска област, както и с ръководството на местната полиция. Една от темите е била искането на общините за дежурен полицай 24 часа в денонощието. \"Ние не можем да сложим дежурен навсякъде. Професионалното ръководство е направило карта. Ще има разположени мобилни екипи\", уточни той. И увери, че районите, в които няма дежурен инспектор, ще имат достъп до полицейска услуга по всяко време. На срещата е била обсъдена и ситуацията с камерите по пътищата. \"Моят акцент беше събираемостта на глобите. Хората трябва да знаят, че рано или късно законът ще ги настигне. Ние и досега с наличните камери успявахме да установяваме нарушенията\", поясни Радев. Той коментира и казуса с частните охранителни фирми в малките населени места: \"Всички критикуват МВР, но искат полиция. Това не е лоша практика. Нека е ясно едно - частните охранители само ще помагат, а полицията ще върши работата\". Предстои във вторник Радев да се срещне и с представители на ловешките власти.", "date": "2018.03.20", "title": "Министър Радев: Няма как на всяка дупка да сложим полицай (Видео)"}
{"url": "https://www.24chasa.bg/novini/article/6771546", "text": "Сегашното ръководство на БДЖ спаси холдинга от фалит, обществените поръчки в него са напълно прозрачни. Това каза на пресконференция зам.-министърът на транспорта информационните технологии и съобщенията Велик Занчев, предаде  „Фокус“. „От месец и половина - два в публичното пространство вървят обвинения срещу БДЖ по най-различни поводи. Това ръководство спаси холдинг БДЖ от фалит. Сега изплаща и дълговете на БДЖ, формирани във времето преди то да бъде назначено за такова. Тези обвинения във времето бяха много и бяха прокарвани през различни канали. Днес разбрахме в 11.00 часа кой седи зад тези т.нар. обвинения, защото за мен това не е вярно\", коментира Занчев и допълни, че това са изпълнителните директори на \"Експрес Сервиз\" ООД и \"БДЖ-Кончар\" АД. \"Искам да си дадем ясна сметка, че БДЖ е националният жп превозвач, той е институция. Не може да се плюе, без да има доказателства“, поясни Занчев. По думите му тяхното разбиране е, че поръчките в БДЖ са напълно прозрачни. „За конкретната поръчка, за която се говори Ивайло Московски разпореди проверка, която е с кратък срок. Ако тя установи каквито и да било нарушения, свързани с нея, тя ще бъде мигновено прекратена и длъжностните лица, които са си го позволили, ще бъдат строго наказани. Това е свада между три търговски дружества, които са частни. Те имат пълната възможност да участват на всички процедури в БДЖ“, каза още той.", "date": "2018.03.20", "title": "Велик Занчев: Сегашното ръководство на БДЖ спаси холдинга от фалит"}
{"url": "https://www.24chasa.bg/novini/article/6771551", "text": "Изгонените от руското посолство дипломати започнаха да напускат дипломатическата сграда със семействата и багажа си, предава  . Великобритания взе решение за изгонването на 23 руски дипломати заради атаката с нервно-паралитично вещество срещу бившия руски шпионин Сергей Скрипал и дъщеря му, извършена в град Солсбъри на 4 март. Някои от заминаващите си руснаци носеха специални пособия за пренос на домашни любимци, когато се отправиха към трите коли, пет малки и два по-големи микробуса, които чакаха. Хората, стоящи извън посолството, им махаха, докато превозните средства, носещи дипломатически номера тръгваха. Семейства бяха видени да махат за довиждане през прозорците микробусите, докато децата правеха снимки с мобилните си телефони.", "date": "2018.03.20", "title": "Изгонените руски дипломати напускат Лондон (Снимки)"}
{"url": "https://www.24chasa.bg/novini/article/6771574", "text": "Представителят на руския Център за примирие на враждуващите страни в Сирия генерал-майор Владимир Золотухин съобщи, че извеждането на цивилните от контролирания от опозицията анклав Източна Гута край Дамаск продължава, но потокът бежанци спада, предава Интерфакс, цитирана от Фокус. „При съдействието на центъра продължава извеждането на цивилните през пунктовете за пропуск към хуманитарния коридор от района Източна Гута. Потокът бежанци, излизащи от него намалява. Повечето са напуснали контролираните от опозицията територии“, заяви генерал-майор Золотухин. В момента се осъществява излизането на отделни групи граждани. Съсредоточили сме усилията за организирането на медицинска помощ, доставка на топла храна, а също разпределение на спални комплекти и други предмети от първа необходимост сред бежанците“, допълни той. По-рано министърът на отбраната на Русия Сергей Шойгу заяви, че сирийските правителствени сили са успели да поемат контрол над около две трети от Източна Гута.", "date": "2018.03.20", "title": "Руските военни: Повечето цивилни вече са напуснали Източна Гута"}
{"url": "https://www.24chasa.bg/novini/article/6771573", "text": "Израел като водеща държава в областта на високите технологии би имала интерес да инвестира в потенциала на България в тези области, заяви президентът Румен Радев днес на среща с израелския си колега Реувен Ривлин в Президентския дворец в Йерусалим. Радев допълни, че страната ни се превръща все повече в център за информационни и комуникационни технологии, научни изследвания в Югоизточна Европа, предаде БТА.  Приятелството между нашите народи бе доказано по най-категоричен начин в тежките години на Втората световна война, заяви още българският президент. Той посочи, че е горд, че българите са извършили безпрецедентния акт на спасяване на своите евреи и не са допуснали нито един от тях да замине в лагерите на смъртта. По този начин ние записахме една от най-светлите страници не само в нашата, но и в европейската история, отбеляза Румен Радев. Държавният глава отбеляза, че благодарение на последователните усилия на няколко поколения днес Държавата Израел има ефективни институции, демокрация и развито гражданско общество. Принос за тези успехи имат и нашите, българските евреи, които избраха Израел за своя родина и запазиха завинаги жива връзката между нашите два народа, посочи Радев. По думите му днес Държавата Израел представлява прогресивен модел за обществено развитие, чийто успех се крие в обществената ангажираност на гражданите, качество на образованието, достойно заплащане, инвестициите в икономика и сектори, където науката е гарант за висока добавена стойност. Затова България е отворена да продължава нашето сътрудничество, инвестиционният обмен, научният, икономическият,търговският обмен, отбеляза българският президент. Искам да Ви уверя, че като председател на Съвета на ЕС България ще продължава да полага усилия за възстановяване на преговорите в рамките на Близкоизточния мирен процес за намиране на трайни и ефективни решения, водещи до мир и стабилност в региона. Вярвам, че ще продължим заедно да стоим твърдо срещу тероризма и ще работим за повишаване на стабилността в региона и в света, заяви още Румен Радев. Израелският президент Реувен Ривлин посочи, че едно от големите предизвикателства, пред които сме изправени, е борбата срещу омразата и нарастването на екстремизма. Той отбеляза и отговорността да се предадат на младите поколения ценностите за толерантност и демокрация. Ривлин подчерта, че еврейският народ никога няма да забрави смелия акт на българския народ - спасяването на българските евреи. Израелският президент отбеляза, че пред двете ни страни има много възможности в областта на търговията, високите технологии и туризма Днес е първият ден от официалното посещение на Румен Радев в Израел, където той е по покана на израелския си колега. Визитата на българския държавен глава е в контекста на 75-ата годишнина от спасението на българските евреи и 70-ата годишнина от създаването на Държавата Израел. Посещението на Румен Радев е в продължение на политическия диалог на най-високо равнище между двете страни. Сред темите на срещите на българския държавен глава ще са възможностите за задълбочаване на сътрудничеството във всички области от взаимен интерес, в това число в сферата на сигурността, борбата с тероризма, икономиката и инвестициите. По-късно днес Румен Радев ще се срещне и с представители на организациите на българските евреи в Държавата Израел.", "date": "2018.03.20", "title": "Румен Радев и съпругата му на посещение в Израел (Видео, снимки)"}
{"url": "https://www.24chasa.bg/novini/article/6771577", "text": "След извършените ремонтни дейности и направените подобрения НДК е сред най-достъпните обществени сгради в България. Констатацията е на Комисията за защита от дискриминация (КЗД), която провежда национална кампания под надслов „Достъпна България”, и изследва достъпността на градската инфраструктура и публичните обекти, съобщиха от пресцентъра на НДК. Целта е да бъдат показани добрите практики, както и да бъдат установени нередности. НДК получи спецален сертификат за изградена достъпна архитектурна среда, връчен на изпълнителния директор Ангел Митев от председателя на КЗД – Ана Джумалиева. Отличието идва в следствие на адаптацията на сградата в сферата на достъпността по най-съвременни европейски стандарти. В своята презентация пред медиите Борислав Велков, председател на Съвета на директорите на НДК, отбеляза, че на територията на НДК има общо 6 рампи за хора в неравностойно положение – пет на партерно ниво в сградата и една в Театър Азарян. Сградата разполага и с външна цименова рампа, разположена на вход А4, която може да се използва по време на планирани събития. Всички вътрешни рампи са подменени, като са спазени изискванията за наклон и ширина на рампата. На горните нива на сградата достъпът за хората с увреждания е осигурен чрез асансьорите. „Щом говорим за достъпна среда за хора с увреждания, преди всичко говорим за отношение, за устойчиво развитие и устойчиви практики. Това би трябвало да е професионална кауза за всяка институция, която има претенции да бъде достъпна. НДК е една от най-големите публични сгради в София, може би и една от най-посещаваните - сграда, в която се произвеждат и представят култура и забавление в най-различни форми. Това означава, че ние се стремим не само да организираме едно събитие и да го продадем, но и да направиш неговото послание достъпно за всички. В този смисъл НДК е една отлично адаптирана сграда спрямо съвременните изисквания за достъпност”, каза председателят на Съвета на директорите Борислав Велков. От своя страна, председателят на КЗД Ана Джумалиева сподели, че идеята за кампанията „Достъпна България” е на техния колега – Петър Кичашки. „Комисията за защита от дискриминация по закон има правото да разглежда казуси, жалби и сигнали, които са отправени към нас, тъй като съгласно Закона за защита от дискриминация недостъпната архитектуарна среда е форма на дискриминация. Затова решихме кампанията, освен да показва пропуските и слабите места, сградите, които са недостъпни или са частично достъпни, да показвам и добрия пример. И затова сме тук, за да покажем, че с усилия и амбиции, когато хората са мотивиирани, могат да направят всичко възможно да осигурят достъпна среда. Нашата задача е да направим проверка в цялата държава, да проверим всички държавни сгради, както и сгради на местната власт, училища, болници, но също така да проверим и местата, където хората могат да се забавляват, да си почиват. Например кина, театри и т.н. В тази връзка НДК е първото място, на което ние ще връчим сертификата на КЗД”. Националният дворец на културата е не само обект на кампанията, но и първата културна институция, която се присъединява към нея. В тази връзка НДК и КЗД подписаха и меморандум за сътрудничество, в който двете институции декларират готовност да си сътрудничат чрез редица съвместни дейности като оказване на методическа и експертна подкрепа, споделяне на добри практики и съвместни инициативи, подготовка и популяризиране на различни кампании, свързани с улесняването и подпомагането на достъпа до различни мероприятия на хора с увреждания и др.", "date": "2018.03.20", "title": "НДК със сертификат за достъпност от Комисията за защита от дискриминация"}
{"url": "https://www.24chasa.bg/novini/article/6771610", "text": "Загадъчният астероид Умуамуа вероятно е дошъл от двойна звездна система, съобщи Асошиейтед прес. Приличащият на пура астероид е бил изхвърлен от нея, когато са се образували планетите й, твърдят астрономи от университета на Торонто. Астероидът Умуамуа беше открит през октомври с телескоп на Хаваите. Той удиви специалистите с необичайната си форма. Дълъг е около 200 м, а широчината му е около 10 пъти по-малка. Необичайната му форма няма аналог сред около 750-те хиляди астероиди и комети, наблюдавани досега в Слънчевата система. Той е единственият обект, преминал през вътрешната Слънчева система, образувал се извън нея. В края на миналата година астрономи установиха, че астероидът Умуамуа има изолационен слой от богат на въглерод органичен материал, дебел 50 см. Възможно е той да предпазва ледената вътрешност на обекта от изпаряване под въздействието на слънчевите лъчи.", "date": "2018.03.20", "title": "Астероидът Умуамуа е дошъл от двойна звездна система"}
{"url": "https://www.24chasa.bg/novini/article/6771614", "text": "Общата сума за ремонти в община Шумен през 2018 г. ще надхвърли 10 млн.лв. Отделно, за изграждане и ремонт на детски площадки в различни части на града, са заделени около 600 000 лева. Това съобщи на брифинг днес зам.-кметът по строителство и екология на общината в областния град инж. Боян Тодоров, цитиран от БТА. \"През тази година сме предвидили с 925 000 лева да бъдат ремонтирани 74 улици в Шумен, за което е обявена обществена поръчка, а в общинското предприятие \"Строителство и благоустройство\" са заложени около 180 000 лева за аварийни ремонти в града и в селата на общината\", отбеляза Тодоров. По думите ме в участъка между селата Друмево и Овчарево ще бъде извършено цялостно асфалтиране и ремонт на канавките за 458 000 лева. През тази година ще бъдат ремонтирани и тротоарни настилки, и бордюри. 400 000 лева ще бъдат дадени за полагане на асфалт по тротоари, а с 250 000 лева ще бъдат подменени бордюри и плочки по тях. Предвидени са и около 120 000 лева за ремонт пред възрожденския комплекс на шуменската улица \"Цар Освободител\", уточни Тодоров. Той обобщи, че за ремонт на улици и тротоари община Шумен през тази година ще отдели около 2,3 млн.лв. и припомни, че вече са започнали ремонтни дейности по оперативната програма \"Региони в растеж\" за около 7,8 млн.лв.", "date": "2018.03.20", "title": "Над 10 млн. лв. влагат в ремонт на инфраструктурата на община Шумен през 2018 г."}
{"url": "https://www.24chasa.bg/novini/article/6771627", "text": "Дете пострада в катастрофа край Враца след сблъсък на тир и „Тойота”. Инцидентът стана на метри от бензиностанция на оряховското шосе на влизане в града. Тежкият камион „Форд“ с турска регистрация отивал към Враца, когато внезапно направил забранен обратен завой. В този момент обаче е бил изпреварван от джип „Тойота“ с врачанска регистрация. Японската кола се забива странично в резервоара на камиона и тежкото возило я влачи няколко метра. За късмет горивото не се възпламенило от удара. В сблъсъка е ранен е шофьорът на джипа и дете, което е пътувало в колата. Момчето е с рани по главата от удара в предното стъкло. Пострадалите бяха закарани в спешния център на врачанската болница, но са без опасност за живота. Заради разлятото гориво на пътното платно, беше повикан е екип на пожарната, който след като установи, че няма конкретна заплаха от взрив, си тръгна. Екип от областно пътно управление веднага започна почистване на района от разлятото гориво.", "date": "2018.03.20", "title": "Дете пострада в сблъсък с турски тир край Враца"}
{"url": "https://www.24chasa.bg/novini/article/6771612", "text": "77-годишна жена е с опасност за живота след пътен инцидент между селата Колец и Въгларово. Това съобщиха от ОДМВР-Хасково. Инцидентът е станал около 15.40 часа на 19 март на пътя между двете села. Инцидентът е предизвикан от лек автомобил „БМВ“, шофиран от 19-годишен младеж от Хасково, поради движение с несъобразена с пътните условия скорост. 19-годишният водач е навлязъл в лентата за насрещно движение и се е ударил в лек автомобил „Фолксваген Голф“, управляван от 41-годишен жител на село Ангел войвода. От удара са пострадали возещите се в „Голфа“ пътници от селото - 77-годишна жена, която е с фрактура на черепа, контактна и с временна опасност за живота; 79-годишен мъж, който е с контузия на ляво рамо и 70-годишен мъж, който е с фрактура на дясна китка. По случая е образувано досъдебно производство.", "date": "2018.03.20", "title": "Баба е с опасност за живота след катастрофа между селата Колец и Въгларово"}
{"url": "https://www.24chasa.bg/novini/article/6771626", "text": "Агния Григас е старши сътрудник в Атлантическия съвет. Изразените тук мнения са лично нейни: Владимир Путин очаквано спечели в неделя т.нар. \"избори\" за четвъртия си мандат като президент на Русия. С това той е на път още повече да укрепи властта си, да следва експанзивна външна политика и да продължи своята засилваща се конфронтация със Запада. Една от неговите най-важни цели за подсилване на позициите му обаче може би засега убягва от вниманието: разработването на постсъветска идеология за неговата страна. Откакто дойде на власт през 1999 г., Путин определя и става синоним на съвременна Русия. В края на своя четвърти президентски мандат през 2024 г. (включително времето, докато беше министър-председател от 2008 до 2012 г.) Путин ще е управлявал Русия по-дълго от всеки друг руски или съветски лидер освен Сталин. Още през 2014 г. първият заместник-ръководител на президентската администрация Вячеслав Володин заяви: \"Ако има Путин - има Русия, ако няма Путин - няма Русия.\" Путин не иска нищо повече от това Западът и руското население да се съгласят. Макар че е голяма и многообразна, Русия става заложник на личността на Путин и неговата нововъзникваща идеология. Това представлява криза на идентичността. За страна, която иска да има статута на велика сила и цивилизация, а не да бъде лично феодално владение на Путин, Русия има нужда от заявление за мисия - идеология, предлагаща открояващ се светоглед. Путин се нуждае от тази \"причина за съществуване\" не само като средство за отклоняване на вниманието от намиращата се в застой руска икономика, но и за да осигури наследство, предлагащо алтернатива на западния модел на либералната демокрация. А макар много от действията му напоследък да изглеждат може би импулсивни, неговото близко обкръжение все повече дава очертанията на зараждаща се национална философия. Разработването на идеология може да изглежда необичайно занимание за популярен авторитарен режим, който не се страхува да демонстрира военна сила и да дрънка ядрени оръжия. Но за страна, в която съвременното държавничество е новост и която едва напоследък излиза от политическите цели, основаващи се на марксизма-ленинизма от съветската епоха, е важна екзистенциална задача да определи своето виждане за себе си. Това е още по-решаващо за страна, която се стреми да играе голяма световна роля, но не иска да приеме западните норми за легитимност на вътрешното управление и на международната дипломация. Какво може да служи за основа на новата идеология на Русия? В началните години от своето управление Путин обещаваше на руската общественост благоденствие и стабилност. Но след като руската икономика не се разнообрази и стана още по-зависима от износа на природни ресурси, след като корупцията стана по-дълбоко вкоренена и най-важното - след като цените на петрола започнаха да падат през 2014 г., посланието за благоденствие звучи все по-кухо. През последните години от Кремъл излязоха няколко открояващи се теми: суверенитет, консерватизъм, православие и месиански стремеж за статут на велика сила. Суверенитетът стана лозунгът на Кремъл след намесата на НАТО в Косово през 1999 г. По-забележимите призиви на Путин за национален суверенитет напоследък бяха отправени в статия в \"Ню Йорк таймс\" през 2013 г., в която той защити тезата за използване на международното право за противодействие на едностранната намеса на Америка в Сирия. Оттогава Москва изтъква неотменимия \"национален суверенитет\", който дава на държавите пълна власт над техните територии, за разлика от американската и европейската представа за ограничен държавен суверенитет. Статията на Путин, наред с решението на Москва да предостави убежище на американския разобличител Едуард Сноудън същата година, беляза началото на усилията на Москва да се представи като морален световен играч, който противодейства, особено, на САЩ. Всъщност голяма част от нововъзникващата идеология се определя повече чрез това, на което се противопоставя, отколкото чрез това, което подкрепя: против Америка, против Запада, против либерализма, против глобализацията, против космополитизма и против прогресивността. В много от своите речи Путин цитира руския философ Иван Илин, предупредил в есе през 50-те години на 20 век, че понятия като демократизация, либерализация и свобода са инструменти за разрушаване на единството и евразийския дух на руската цивилизация. Социалният консерватизъм - или т.нар. християнски ценности, поддържани от Руската православна църква, са допълнителни градивни блокове на новата руска идеология. \"Много евроатлантически страни са се отдалечили от своите корени, включително християнските ценности . . . Това е пътят към падението\", каза Путин през 2014 г. При положение че според оценките едва 15-20 процента от 142-милионното население на Русия са практикуващи членове на Руската православна църква и като се имат предвид атеистичните съветски традиции на страната, е изненадващо, че църквата се очертава като една от най-значимите сили, оформящи новата руска национална идентичност. На практика това води до поредица вътрешни закони, забраняващи богохулството и т.нар. гей пропаганда, и декриминализиране на домашното насилие. Желанието на Русия за статут на велика сила е свързано с усещането за месианска мисия. Тук ключова концепция е \"руският свят\" (руский мир), отнасяща се до специалната духовна общност от най-малко 35 милиона рускоговорящи извън федерацията - като тези в бившите съветски републики Грузия, Молдова и Украйна. Според Кремъл тези руски сънародници смятат Путин за нов \"обединител на руските земи\" в традицията на Иван Велики, утроил територията на Московското княжество в края на 15 век. Всъщност аналогиите между съвременната външна политика на Русия и нейната някогашна имперска доктрина са поразителни. \"Руский мир\" е съвременна алтернатива на териториалните амбиции на Съветския съюз и царистката империя. Важно е обаче да се признае, че тези отчаяни елементи на консерватизъм, отричане на Запада и самовъзвеличаване не изграждат единно цяло. Идеологията е по-сложно явление, което обикновено включва важни елементи като икономическа теория. Путин може да се опитва да предложи алтернативно разбиране за света, но Кремъл не е доказал, че е способен да осигури привлекателна алтернатива на западния начин на живот. През следващите шест години управлението на Путин ще положи усилия да утвърди и систематизира алтернативен светоглед - виждане, което Русия има силно желание да предложи за вътрешна консумация, както и за износ. За Кремъл това виждане ще представи легитимност и патриотично заявление за мисия през 21 век. За Запада е важно да признае и да изтъкне кухостта на това виждане, а не да попада в капана да го приема като оправдание за този режим. Западът спечели Студената война, защото спечели надпреварата за идеите и идеалите. Той ще спечели отново, ако успее да преодолее предизвикателствата на обтягащите се отношения между политически разделените Съединени щати и фрагментиращата се Европа и да се придържа твърдо към виждане и мисия, които са по-положителни от това, което ще измисли Путин през поредния си мандат.", "date": "2018.03.20", "title": "Следващата голяма цел на Путин - \"ребрандирането\" на Русия"}
{"url": "https://www.24chasa.bg/novini/article/6771630", "text": "Европейският съвет се очаква в края на седмицата да направи изявление и да приеме заключения по случая с отравянето във Великобритания на Сергей Скрипал. Това съобщиха след днешното заседание на Съвета на ЕС вицепремиерът Екатерина Захариева и зам.-председателят на Европейската комисия Франс Тимерманс. Захариева отбеляза, че министрите са обсъдили насрочената за 26 март във Варна среща ЕС-Турция. Подготовката върви усилено, отбеляза тя. Вицепремиерът изрази очакването в дните преди това държавните и правителствените ръководители от ЕС да бъдат запознати на срещата си в Брюксел със събитията около опита за проучвания за добив на газ край Кипър, както и със задържането на двама гръцки войници в Турция. Захариева изрази надеждата тези събития да не доведат до отлагането на срещата във Варна. Преди месец Европейският съвет реши, че ще прецени дали да има среща във Варна броени дни преди датата, за която е насрочена. Съветът на ЕС е обсъдил също размяната на писма между ЕК и Варшава по въпроса с върховенството на закона. Тимерманс уточни, че засега комисията не възнамерява да придвижи напред процедурата по отнемането на правото на глас на Полша. По неговите думи въпросът ще бъде обсъден отново през април. Той отбеляза, че връчената на ЕК \"бяла книга\" от полското правителство не отговаря на откритите въпроси, а събира известните полски позиции. Тимерманс допълни, че всяка държава в ЕС има право на съдебни реформи, но при спазване на разделението на властите, а не за подчиняване на правосъдието. В отговор на въпрос той уточни, че засега ЕК няма да предлага наказания в областта на върховенството на правото в Малта, но следи обстановката там внимателно. Ако има условия за налагането на наказания, няма да се поколебаем, заяви Тимерманс.", "date": "2018.03.20", "title": "Европейският съвет ще направи общо изявление по случая със Сергей Скрипал"}
{"url": "https://www.24chasa.bg/novini/article/6771596", "text": "В училище в град Сейнт Мери в американския щат Мерилънд е избухнала стрелба, предава ABC News. От офиса на местния шериф съобщават, че стрелбата се се случила в гимназия „Грейт милс“ и че на място е пристигнала полиция. В момента училището е отцепено, предава Фокус. Все още няма информация за жертви както и за самоличността на нападателя.", "date": "2018.03.20", "title": "Стрелба в училище в Мериленд, районът е отцепен от полицията"}
{"url": "https://www.24chasa.bg/novini/article/6771635", "text": "Делегация на Групата за приятелство Македония-България, водена от заместник-председателя на Събранието на Република Македония Фросина Ташевска-Ременски, ще бъде на посещение в България на 21 и 22 март, информира пресцентърът на парламента. Утре гостите ще се срещнат с председателя на Народното събрание Цвета Караянчева, по-късно ще разговарят с народните представители от Групата за приятелство България-Македония. В рамките на двудневното посещение са предвидени също срещи с комисията по европейските въпроси и контрол на европейските фондове, с комисията по външна политика, с вицепремиера и министър на външните работи Екатерина Захариева.", "date": "2018.03.20", "title": "Делегация от Македонското събрание идва на посещение у нас"}
{"url": "https://www.24chasa.bg/novini/article/6771654", "text": "При акция на ГДБОП е неутрализирана организирана група, занимавала се с престъпления срещу културното наследство, съобщиха от пресцентъра на МВР. В хода на разследването е установено, че престъпната група е част от международен канал за трафик на движими културни ценности с незаконен произход, придобити от иманярски разкопки на територията на страната ни. В операцията са участвали структури на ГДБОП в Пловдив, Пазарджик, Смолян и Стара Загора, предава БТА. По първоначални данни с нелегално търгуваните артефакти са попълвани нерегистрирани частни колекции, както и са захранвани със стока други дилъри на движими културни ценности, изнасяни впоследствие в чужбина с цел търговия и набавяне на финансови средства. Открити са 95 движими археологически обекта - 85 старинни монети, 10 украшения и други предмети с изключително висока културно - историческа, научна и финансова стойност. Иззета е техника и 11 нумизматични каталози с официална регистрация с лични данни и мейли и други документи от аукционни къщи за продадени археологически обекти в търговски къщи в Германия, Австрия и Великобритания.", "date": "2018.03.20", "title": "ГДБОП разби канал за трафик на движими културни ценности с незаконен произход"}
{"url": "https://www.24chasa.bg/novini/article/6771659", "text": "28-годишен варненец отнесе 1000 лв. глоба, сед като заради зависимостта си към хазарта, открадна и продаде телефонати на двама свои приятели. Състав на Варненския районен съд реши да го освободи от наказателна отговорност и наказанието му да е само глоба заради чистото му съдебно и криминално минало. Безработният Георги изпитвал остра нужда от пари за алкохол и хазарт и измислил план. На 31-и март миналата година посетил на работните им места двама свои приятели в рамките на няколко часа. И двамата работели като продавачи в различни магазини. Под предлог, че му трябва телефон, за да проведе разговор и в двата случая той взел телефоните на своите познати, възползвал се от това, че те имали работа, отделечил се бавно встрани и избягал с телефоните. Единият оставил в заложна къща, другият продал на непознат. Двата телефона са оценени общо на 1400 лв., но той взел значително по-малка сума за тях.", "date": "2018.03.20", "title": "Глобиха комарджия от Варна, обрал свои приятели"}
{"url": "https://www.24chasa.bg/novini/article/6771779", "text": "Център за квалификация и преквалификация на кадрите в туризма към ресорното министерството, който ще работи в партньорство с образователното министерство, се очаква да стартира пилотно в София през следващата година. Ако върви успешно, ще направим клонове и в страната, е казала министърът на туризма Николина Ангелкова във Велинград при срещата си с преподаватели и ученици от Професионалната гимназия по икономика и туризъм \"Алеко Константинов\", съобщиха от министерството, цитирани от БТА. Тя е подчертала, че от висококвалифицираните екипи до голяма степен зависи имиджът на страната като целогодишна дестинация, което с особена сила важи за града - СПА столицата на Балканите. Министърът е посочила, че липсата на достатъчно подготвени кадри в туризма е един от основните проблеми, но това е предизвикателство, с което трябва да се справим с общи усилия. Рекордните ръстове, които отчита българският туризъм през последните две години, означават много повече усилия за посрещане и обслужване на нашите гости, затова е много важно връзката между бизнеса и образованието да бъде ефективна, е казала Николина Ангелкова. Чрез краткосрочния вариант за привличане на сезонни работници от трети страни, който прилагаме от миналата година, можем да подпомогнем отрасъла, но за нас е важно българските деца да се реализират професионално в страната си, е казала министърът. Създадохме Междуведомствен съвет за кадрите в туризма, за да решаваме координирано тези проблеми. Предстои и среща с Асоциацията на професионалните гимназии, с която също искаме да си сътрудничим и да постигаме конкретни резултати, съобщава Ангелкова.", "date": "2018.03.20", "title": "Център за квалификация на кадрите в туризма ще заработи пилотно в София"}
{"url": "https://www.24chasa.bg/novini/article/6771781", "text": "Заместник-председателят на ГЕРБ и председател на ПГ на партията Цветан Цветанов проведе днес работна среща с народните представители от ГЕРБ-София област Валентин Милушев, Васил Цветков и Мартин Тинчев, областният координатор на партията Галя Георгиева, кметове на общини и общинските ръководители от ГЕРБ – София област. На срещата присъства и областният координатор на ГЕРБ-София и административен секретар на партията Цветомир Паунов, съобщиха от пресцентъра на ПП ГЕРБ. Цветан Цветанов обсъди с представителите на ГЕРБ-София област актуалната политическата обстановка в страната. Той акцентира върху усилията на ГЕРБ, които са насочени към реализирането на успешни политики в местната власт. На срещата бяха поставени въпроси, касаещи проблемите и развитието на областта. В рамките на работната среща Цветанов напомни, че ГЕРБ не толерира разделянето на общините на „наши и ваши”, както и политическите опити за разделение на хората в малките населени места. Цветанов обобщи и основните изводи от наскоро състоялата се среща на президента на Европейската народна партия (EНП) Жозеф Дол с кметовете и председателите на Общинските съвети от цялата страна, избрани с листата на ГЕРБ. „На нея Жозеф Дол коментира, че управляваните от ГЕРБ населени места са придобили истински европейски облик в последните години. Президентът на ЕНП подчерта, че българските градове и села се развиват непрекъснато и изрази увереност, че стандартът на живот на всички български граждани ще бъде осезаемо подобрен под ръководството на тези кметове. Наша задача и отговорност е да продължим тази добра тенденция, за да затвърдим добрите впечатления“, подчерта Цветанов пред представителите на ГЕРБ-София област. Заместник-председателят на партията припомни, че от ГЕРБ постоянно сме при хората във всички райони на страната, а не се сещаме за тях само по време на избори. Като пример Цветанов посочи редовните приемни за граждани, които правят народните представители, кметове и общински съветници от ГЕРБ.", "date": "2018.03.20", "title": "Цветан Цветанов: Ние не делим кметовете на наши и ваши"}
{"url": "https://www.24chasa.bg/novini/article/6771773", "text": "В момента язовир \"Асеновец\" не подава вода за потребителите в Сливен, тъй като заради интензивните валежи напоследък в язовира влизат много кални частици и водата е мътна. Нейните показатели се следят ежедневно. Това съобщиха днес от ВиК в Сливен. От водното дружество уточняват, че водоснабдяването на областния град сега се извършва с помпи от Тунджа. Заради притока на дъждовни и снежни води обемът на основния водоизточник на Сливен се увеличава и вече е достигнал 24,1 милиона куб. метра при максиматен капацитет 28 милиона кубика. От ВиК успокояват, че няма опасност язовир \"Асеновец\" да прелее, защото се запълва постепенно. Най-добрата новина е, че от декември досега количеството на водата тук се е увеличило с близо 10 милиона кубични метра, което предполага, че през лятото Сливен не е заплашен он воден режим поради недостиг на вода.", "date": "2018.03.20", "title": "Сливен не пие вода от язовир \"Асеновец\", била мътна"}
{"url": "https://www.24chasa.bg/novini/article/6771785", "text": "Иран отрече твърденията на саудитския престолонаследник принц Мохамед бин Салман, че приютява сина на Осама бин Ладен Хамза и го подпомага в качеството му на новия водач на Ал Каида, предаде Ройтерс, цитирана от БТА. В интервю за американската телевизия Си Би Ес принц Мохамед заяви, че Иран закриля членове на Ал Каида, включително някои от роднините на Бин Ладен. \"Това включва сина на Осама бин Ладен, новия водач на Ал Каида. Той живее в Иран и действа от Иран. Той е подкрепян от Иран\", каза саудитският престолонаследник. Говорител на иранското министерство на външните работи нарече думите му \"голяма лъжа\". Хамза бин Ладен беше един от представителите на семейство Бин Ладен, озовали се в Иран след атентатите от 11 септември 2001 г. Документи, намерени в къщата в Пакистан, обитавана от баща му, открити след като Осама бин Ладен беше убит при американска операция през 2011 г., сочат, че Хамза поне за известен период е бил под домашен арест в Иран. Сегашното му местонахождение е неизвестно. След смъртта на Осама бин Ладен Ал Каида се ръководи от бившия му заместник Айман Зауахири, но през последните години Хамза разпространи от името на терористичната мрежа редица послания със заплахи за още насилие срещу Запада.", "date": "2018.03.20", "title": "Иран отрича: Не приютяваме сина на Осама бин Ладен"}
{"url": "https://www.24chasa.bg/novini/article/6771782", "text": "Македония е европейски рекордьор по бягства от затвора, показва представен днес доклад на Съвета на Европа за състоянието на затворите в страните членки за 2016 г., предаде агенция МИА. Според статистиката на Съвета на Европа през 2015 г. в Македония е имало 66 бягства на 3400 затворници, или 188,7 бягства на 10 000 затворници. С това Македония се нарежда на първо място в Европа по брой на избягали затворници, предава БТА.  Втора в списъка е Финландия, но с далеч по-малък брой - 10 бягства на 3000 затворници. Авторите на доклада не посочват причината за това положение, но един от отговорите според тях може да е малкият брой надзиратели. В македонските затвори има 6,2 затворници на един надзирател. По-голям брой има само в Румъния и Молдова. Македония е и сред държавите, които инвестират най-малко в затворите - 13 евро на ден за един затворник, докато средният разход на затворник в Европа е 51 евро. Скандинавските държави инвестират най-много в затворите и те са държавите с най-малко затворници. Македония е и сред страните с най-пренаселени затвори - броят на затворниците расте постоянно от 2005 до 2015 г. и за този период се е увеличил общо с 60 процента, което според авторите се дължи повече на дългосрочните присъди, издавани от македонските съдилища. Това е причината и средната възраст на затворниците в страната да бъде 39 години, докато средната възраст за Европа е 33 години. В доклада се посочва също, че в Македония има по-малко жени затворнички в сравнение с останалите европейски страни - 3 процента при средно 5 процента за Европа.", "date": "2018.03.20", "title": "Македония е европейски рекордьор по бягства от затвора"}
{"url": "https://www.24chasa.bg/novini/article/6771803", "text": "Оздравителният план в болница \"Пирогов\" започва да действа от април. Това казаха за БТА от пресслужбата на Министерството на здравеопазването /МЗ/. Днес от МЗ са представили на ръководството на лечебното заведение плана за финансово оздравяване, който ще продължи да действа през следващите три години, като МЗ ще наблюдава на месечна и тримесечна база изпълнението на плана. Оздравителният план не предвижда съкращения на медицински персонал и на специалисти по здравни грижи. Заложените в него мерки включват предимно оптимизиране на незаети бройки и структури с ниска степен на използваемост на леглата, както и елиминиране на дублиращи се дейности. Целта е да се постигне максимално ефективно използване на налични кадри, сграден фонд и апаратура. Персоналът на болницата ще бъде разпределен по структури, така че да отговаря на изискванията на медицинските стандарти. По този начин се изпълняват препоръките на Изпълнителна агенция \"Медицински одит\". Предстои директорът на болницата да представи пред персонала новата структура и правилата за формиране на възнагражденията в лечебното заведение. Болницата разполага с необходимия брой лекари в спешните приемни кабинети и отделения, с което ще се гарантира непрекъснатото и своевременно обслужване на пациенти при спешни състояния. Специализантите в болницата също ще участват в работните графици под наблюдението на лекари със специалност. Част от лекарите ще работят в реновирания медицински център на болницата. С оздравителния план се предвижда и подобряване на структурата на лабораторните звена, които ще бъдат обединени в общ лабораторен блок. Ще се обособи една обща клиника по хирургия с три отделения. Към момента в \"Пирогов\" работят четири хирургични клиники. Ще се създаде една клиника по урология с три отделения, като в момента функционират четири урологични отделения. Предвижда се обособяване на клиника по неврохирургия с 5 отделения, като до този момент функционират 7 неврохирургични отделения. В оздравителния план са предвидени две клиники по ортопедия, при сега налични четири. Предстои да се доизгради и пусне в действие център за спешни съдови състояния със скенер и два ангиографа. Това ще подобри качеството на лечение на пациенти със сърдечно-съдови и мозъчно-съдови заболявания. МЗ и НЗОК ще наблюдават и стриктното спазване на финансовата дисциплина от страна на болницата при усвояване на средства за реализирана дейност по клинични пътеки и при спешни състояния. Като част от оздравителния план е изготвен график за разплащане на просрочените задължения, като мерките не предвиждат натрупване на нови просрочени задължения, а са насочени в посока намаляване на размера на наличните към януари 2018 г. над 14 млн. лв. просрочия. МЗ продължава работата си по изготвяне и изпълнение на оздравителни планове за лечебни заведения - търговски дружества с над 50 на сто държавно участие.", "date": "2018.03.20", "title": "Оздравителният план в болница \"Пирогов\" \nзапочва да действа от април"}
{"url": "https://www.24chasa.bg/novini/article/6771811", "text": "Турски полицай бе арестуван по обвинения в изнасилване на жена в полицейска кола в Истанбул, съобщи днес \"Хюриет дейли нюз\". Случаят е станал през януари, когато полицаят, както се твърди, предложил на 28-годишната жена да я откара вкъщи, предаде БТА. Прокуратурата иска присъда до 18 години затвор за заподозрения. Друг полицейски служител, който също бил в колата, ще бъде съден, но не е арестуван. Насилието над жени е тема на публичен дебат в Турция. През 2017 г. 409 жени са били убити от членове на семействата си, посочва Ройтерс, позовавайки се на данни на турската организация \"Ние ще спрем убийствата на жени\".", "date": "2018.03.20", "title": "В Турция арестуваха полицай, заподозрян, \nче е изнасилил жена в патрулка"}
{"url": "https://www.24chasa.bg/novini/article/6771812", "text": "Възстановено е движението в участъка от км 398 до км 399 в посока София на АМ \"Хемус\" в района на Девня.                                                                                                                                                                                                                                                                                                                        ", "date": "2018.03.20", "title": "Възстановено е движението в участък на \"Хемус\" в района на Девня"}
{"url": "https://www.24chasa.bg/novini/article/6771810", "text": "На 17 април ще продължи делото срещу 84 миньори от \"Въгледобив\" Бобов дол - в несъстоятелност зарази участието им в протест, състоял се на 11 май 2017 г., съобщи БТА. Безпрецедентното дело е по искова молба на работодателя - \"Въгледобив\" Бобов дол - в несъстоятелност, срещу 84 миньори от мините, излезли на протест, заради забавени заплати. Днес на заседанието пред Окръжен съд - Кюстендил се явиха десетина от подземните работници, призовани бяха и трима свидетели. В хода на делото обаче и след разпита на първия свидетел, съдът прекрати разпитите. Съдията прие, че не са спазени всички законови изисквания по призоваването на ответниците и следва да се изпратят съобщения отново до всички тях, за да бъдат уведомени за датата и за това, че могат да бъдат представлявани на заседанието от защитата.", "date": "2018.03.20", "title": "Съдът в Кюстендил призовава отново 84 миньори заради протест в Бобов дол"}
{"url": "https://www.24chasa.bg/novini/article/6771820", "text": "Русия настоява за обяснения в най-близко бъдеще от британските власти по делото за отравянето на Сергей Скрипал в английския град Солсбъри. Това каза днес пред журналисти заместник-министърът на външните работи на Русия Сергей Рябков, цитиран от ТАСС. \"Очакваме час по-скоро обясненията на Лондон за случилото се и как те възнамеряват да се измъкнат от тази ситуация\", каза Рябков. Той добави, че \"бурната реакция\" на Чехия и Швеция не отменя факта, че те имат възможност за разработка на вещество от типа \"Новичок\" (новак), с каквото бяха отровени Скрипал и дъщеря му Юлия. Руският висш дипломат обвини Великобритания, че иска да използва Организацията за забрана на химическите оръжия да подкрепи обвиненията към Русия, че е замесена в покушението в Солсбъри на 4 март, предава БТА. Според Сергей Рябков неверните твърдения, че правителствените сили в Сирия използват химическо оръжие ще продължават и занапред, особено след военните успехи на режима срещу бунтовниците в Източна Гута. Рябков призова САЩ категорично да се откажат да нанасят удари по сирийските правителствени сили и Дамаск, тъй като това би било \"акт на агресия срещу суверенна държава\".", "date": "2018.03.20", "title": "Москва: Чакаме обяснението на Лондон по делото за отравянето на Скрипал"}
{"url": "https://www.24chasa.bg/novini/article/6771805", "text": "Министърът на външните работи на Гърция Никос Кодзиас е разкрил съдържанието на предложението, което е отправил в Скопие за разрешаване на спора за името. Това се е случило в кулоарите на срещата на външните министри на страните-членки на ЕС в Брюксел. Той е заявил, че проектопредложението е в ръцете на македонското правителство, като е добавил, че предпочитаното от Атина име на бившата югорепублика е „Горна Македония“, пише електронното издание на гръцкия вестник Protothema. „Съставихме текст, който представлява цялостната ни позиция за разрешаване на всички проблеми, които имаме с БЮРМ (Бивша югославска република Македония), както и дневен ред за бъдещото ни сътрудничество, което ще бъде от полза и за двете страни. Изпратих предложението в Скопие преди няколко дни“, е заявил Кодзиас, предава \"Фокус\".  В документа се съдържат пет приемливи варианта за новото име на бившата югорепублика, като Атина има предпочитания към „Горна Македония“, като са включени и „червени линии“. Гръцкото издание припомня, че ръководителят на гръцката дипломация трябва да се срещне с македонския си колега Никола Димитров в Скопие в четвъртък и се очаква резултатите от преговорите да бъдат решаващи за бъдещото развитие на разговорите между двете страни и за това дали е възможно да бъде намерено решение на спора за името. Освен с Димитров, Кодзиас ще се срещне и с лидерите на опозиционната македонска партия ВМРО-ДПМНЕ.", "date": "2018.03.20", "title": "Никос Кодзиас: \"Горна Македония\" е предпочитаното име от гърците"}
{"url": "https://www.24chasa.bg/novini/article/6771830", "text": "Редовното правителствено заседание ще се проведе както обикновено – в сряда, 21 март, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА УТВЪРЖДАВАНЕ НА НАЦИОНАЛНАТА ПРОГРАМА ЗА ПРЕДОТВРАТЯВАНЕ И ПРОТИВОДЕЙСТВИЕ НА ТРАФИКА НА ХОРА И ЗАКРИЛА НА ЖЕРТВИТЕ ЗА 2018 Г. Внася: заместник министър-председателят по обществения ред и сигурността и министър на отбраната 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ПРИЕМАНЕ НА РЕШЕНИЯ ЗА ИЗМЕНЕНИЕ НА РЕШЕНИЯТА ЗА ПРИВЕЖДАНЕ НА АКТОВЕТЕ ЗА СЪЗДАВАНЕ НА ВОЕННА АКАДЕМИЯ „ГЕОРГИ СТОЙКОВ РАКОВСКИ“ И ВИСШЕТО ВОЕННОМОРСКО УЧИЛИЩЕ „НИКОЛА ЙОНКОВ ВАПЦАРОВ“ В СЪОТВЕТСТВИЕ СЪС ЗАКОНА ЗА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ И СЪС ЗАКОНА ЗА ВИСШЕТО ОБРАЗОВАНИЕ И НА РЕШЕНИЕТО ЗА ПРЕОБРАЗУВАНЕ НА ВИСШЕТО ВОЕННО ОБЩОВОЙСКОВО УЧИЛИЩЕ „ВАСИЛ ЛЕВСКИ“, ВИСШЕТО ВОЕННО УЧИЛИЩЕ ЗА АРТИЛЕРИЯ И ПРОТИВОВЪЗДУШНА ОТБРАНА „ПАНАЙОТ ВОЛОВ“ И ВИСШЕТО ВОЕННОВЪЗДУШНО УЧИЛИЩЕ „ГЕОРГИ БЕНКОВСКИ“ В НАЦИОНАЛЕН ВОЕНЕН УНИВЕРСИТЕТ Внася: заместник министър-председателят по обществения ред и сигурността и министър на отбраната 3. ПРОЕКТ НА РЕШЕНИЕ ЗА ОПРЕДЕЛЯНЕ НА ВЪЗНАГРАЖДЕНИЕ НА ИЗПЪЛНИТЕЛНИЯ ДИРЕКТОР НА НАЦИОНАЛНАТА АГЕНЦИЯ ЗА ПРИХОДИТЕ Внася: министърът на финансите 4. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА МЛАДЕЖТА И СПОРТА ЗА 2018 Г. Внася: министърът на младежта и спорта 5. ПРОЕКТ НА РЕШЕНИЕ ЗА ОБЯВЯВАНЕ НА ПЪТ – ПУБЛИЧНА ДЪРЖАВНА СОБСТВЕНОСТ, ЗА ПУБЛИЧНА ОБЩИНСКА СОБСТВЕНОСТ Внасят: министърът на регионалното развитие и благоустройството министърът на транспорта, информационните технологии и съобщенията 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА ПОЛЗВАНЕ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА СДРУЖЕНИЕ С НЕСТОПАНСКА ЦЕЛ ЗА ОСЪЩЕСТВЯВАНЕ НА ОБЩЕСТВЕНО ПОЛЕЗНА ДЕЙНОСТ „ РАЗВИТИЕ И ИНТЕГРАЦИЯ“ Внася: министърът на регионалното развитие и благоустройството 7. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ВЪТРЕШНИТЕ РАБОТИ ЗА НУЖДИТЕ НА ОБЛАСТНАТА ДИРЕКЦИЯ НА МИНИСТЕРСТВОТО НА ВЪТРЕШНИТЕ РАБОТИ – ПАЗАРДЖИК Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“, ЗА ИМОТ – ЧАСТНА ДЪРЖАВНА СОБСТВЕНОСТ Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В ИСЛЯМСКА РЕПУБЛИКА ПАКИСТАН, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ СЪС СЕДАЛИЩЕ В ГР. ПЕШАВАР И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ПАКИСТАНСКАТА ПРОВИНЦИЯ ХАЙБЕР ПАХТУНХВА, И ЗА НАЗНАЧАВАНЕ НА ФАЙСАЛ САЛИМ РАХМАН – ПАКИСТАНСКИ ГРАЖДАНИН, ЗА ПОЧЕТЕН (НЕЩАТЕН) КОНСУЛ НА РЕПУБЛИКА БЪЛГАРИЯ В ИСЛЯМСКА РЕПУБЛИКА ПАКИСТАН СЪС СЕДАЛИЩЕ В ГР. ПЕШАВАР И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ПАКИСТАНСКАТА ПРОВИНЦИЯ ХАЙБЕР ПАХТУНХВА Внася: заместник министър-председателят по правосъдната реформа и министър на външните работи 10. ПРОЕКТ НА РЕШЕНИЕ ЗА РАЗРЕШАВАНЕ УЧАСТИЕТО НА ДО 16 ВОЕННОСЛУЖЕЩИ ОТ СЪСТАВА НА НАЦИОНАЛЕН МОБИЛЕН МОДУЛ ПО КОМУНИКАЦИОННО-ИНФОРМАЦИОННИ СИСТЕМИ НА НАТО, С ЛИЧНОТО ИМ ВЪОРЪЖЕНИЕ И ЕКИПИРОВКА, ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ В МИСИЯТА НА НАТО ЗА ПОДГОТОВКА, СЪВЕТВАНЕ И ПОДПОМАГАНЕ В АФГАНИСТАН „РЕШИТЕЛНА ПОДКРЕПА“ Внася: заместник министър-председателят по обществения ред и сигурността и министър на отбраната 11. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ВЕЛИКОТО ХЕРЦОГСТВО ЛЮКСЕМБУРГ ЗА ОБМЕН И ВЗАИМНА ЗАЩИТА НА КЛАСИФИЦИРАНА ИНФОРМАЦИЯ Внася: заместник министър-председателят по обществения ред и сигурността и министър на отбраната 12. ПРОЕКТ НА РЕШЕНИЕ ЗА УТВЪРЖДАВАНЕ НА СПОГОДБАТА МЕЖДУ РЕПУБЛИКА БЪЛГАРИЯ И РЕПУБЛИКА АРМЕНИЯ ЗА РЕГУЛИРАНЕ НА ТРУДОВАТА МИГРАЦИЯ, ПОДПИСАНА НА 12 ФЕВРУАРИ 2018 Г. В ЕРЕВАН Внася: министърът на труда и социалната политика 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА ПО ОБРАЗОВАНИЕ, МЛАДЕЖ, КУЛТУРА И СПОРТ НА ЕВРОПЕЙСКИЯ СЪЮЗ, ПРОВЕДЕНО НА 15 ФЕВРУАРИ 2018 Г. В БРЮКСЕЛ Внася: министърът на образованието и науката 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРОВЕДЕНО НА 27 ФЕВРУАРИ 2018 Г. В БРЮКСЕЛ Внася: заместник министър-председателят по правосъдната реформа и министър на външните работи 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 27 ФЕВРУАРИ 2018 Г. В БРЮКСЕЛ Внася: заместник министър-председателят по правосъдната реформа и министър на външните работи 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТ „ВЪНШНИ РАБОТИ/ТЪРГОВИЯ“ НА ЕВРОПЕЙСКИЯ СЪЮЗ, ПРОВЕДЕНО НА 27 ФЕВРУАРИ 2018 Г. В СОФИЯ Внася: министърът на икономиката 17. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ДЕЙСТВИЕ ЗА 2018 Г. ЗА ИЗПЪЛНЕНИЕ НА НАЦИОНАЛНАТА СТРАТЕГИЯ ЗА ПРЕВЕНЦИЯ И БОРБА С НЕРЕДНОСТИТЕ И ИЗМАМИТЕ, ЗАСЯГАЩИ ФИНАНСОВИТЕ ИНТЕРЕСИ НА ЕВРОПЕЙСКИЯ СЪЮЗ, ЗА ПЕРИОДА 2014-2020 Г. Внася: министърът на вътрешните работи 18. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗАЩИТА ОТ ВРЕДНОТО ВЪЗДЕЙСТВИЕ НА ХИМИЧНИТЕ ВЕЩЕСТВА И СМЕСИ Внася: министърът на околната среда и водите 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА УСТРОЙСТВОТО И ДЕЙНОСТТА НА НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ И КРИТЕРИИТЕ ЗА ПРЕДСТАВИТЕЛНОСТ НА ОРГАНИЗАЦИИТЕ НА И ЗА ХОРАТА С УВРЕЖДАНИЯ, ПРИЕТ С ПОСТАНОВЛЕНИЕ №346 НА МИНИСТЕРСКИЯ СЪВЕТ ОТ 2004 Г. Внася: министърът на труда и социалната политика 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА ИЗПЪЛНИТЕЛНА АГЕНЦИЯ „ГЛАВНА ИНСПЕКЦИЯ ПО ТРУДА“, ПРИЕТ С ПОСТАНОВЛЕНИЕ №2 НА МИНИСТЕРСКИЯ СЪВЕТ ОТ 2014 Г. Внася: министърът на труда и социалната политика 21. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПРАВИЛНИКА ЗА УСТРОЙСТВОТО И ДЕЙНОСТТА НА ДЪРЖАВНО ПРЕДПРИЯТИЕ „КАБИЮК“ – ШУМЕН, ПРИЕТ С ПОСТАНОВЛЕНИЕ №228 НА МИНИСТЕРСКИЯ СЪВЕТ ОТ 2004 Г. Внася: министърът на земеделието, храните и горите", "date": "2018.03.20", "title": "Виж какво решава правителството утре"}
{"url": "https://www.24chasa.bg/novini/article/6772064", "text": "Хърватската полиция съобщи, че е е открила значително количество марихуана в морето край островите Вис и Хвар, съобщава информационният сайт Индекс. На юг от Хвар в понеделник и тази сутрин са намерени два пакета марихуана с общо тегло 160 килограма. Южно от Вис в петък са открити други два пакета с тегло 25 килограма, предаде БТА. Полицията е събрала марихуаната и е уведомила държавната прокуратура. Разследването продължава. В събота хърватските медии съобщиха, че големи количества пакети, пълни с марихуана, плуват край градските стени на Дубровник, а полицията предполага, че са паднали от моторна лодка, транспортираща наркотика от Черна гора за Италия.", "date": "2018.03.20", "title": "Откриха 200 кг марихуана в морето край \nхърватските острови Вис и Хвар"}
{"url": "https://www.24chasa.bg/novini/article/6772083", "text": "Комисия в британския парламент е поканила президента на американската компания \"Фейсбук\" Марк Зукърбърг да даде обяснения как компанията \"Кеймбридж аналитика\" се е сдобила с лични данни на потребители на социалната мрежа с цел да подпомогне предизборната кампания на Доналд Тръмп, предадоха световните агенции, цитирани от БТА.  По думите на Деймиън Колинс, председател на многопартийната комисия по култура медии и спорт към Камарата на общините, той многократно е отправял въпроси към \"Фейсбук\" по какъв начин компании вземат данни за потребителите на мрежата и дали данните са вземани без съгласието на потребителите. Зукърбърг е повикан заради \"катастрофалния провал на този процес\", заявява Колинс, депутат от управляващата Консервативна партия. \"Отговорите на вашите служители постоянно омаловажаваха този риск и подвеждаха комисията\", пише Деймиън Колинс в отворено писмо до създателя на \"Фейсбук\". Оглавяваната от Колинс комисия проучва ролята на \"Фейсбук\" за разпространяването на дезинформация за британската политика.", "date": "2018.03.20", "title": "Британски депутати канят Зукърбърг да обясни как фейсбук опазва личните данни"}
{"url": "https://www.24chasa.bg/novini/article/6772082", "text": "Турска фирма иска да изгради в Североизточна България предприятие за преработка на царевица. Това съобщиха от областната администрация в Разград след среща на областния управител Гюнай Хюсмен с бизнес делегация от фирма \"Тарким\". Инвестицията е за около 35 милиона евро. Предвижда се разкриване на 200 работни места, производственият процес ще е непрекъсваем. Продукцията ще е модифицирано нишесте и фуражи. Суровината, от която предприятието се нуждае, е 100 000 тона царевица годишно, ще необходимо и използване на 3000 кубика вода дневно, посочват от областната администрация, предаде БТА. Областният управител на Разград изразил подкрепата си за потенциална инвестиция в Лудогорието. Пред инвеститорите той изтъкнал предимствата на региона пред съседните области. Той посочил, че в Разградска област има работна ръка, налични са и специалисти от Филиала на Русенския университет и гимназиите в областта, недалеч има пристанище, пътната инфраструктура е добра, а където все още не е се модернизира. Хюсмен предложил на инвеститорите да разгледат и потенциални имоти като бившия КОС в Разград, който е държавна собственост, както и общински терени в Исперих. Въз основа на срещите си в региона членовете на бизнес делегацията ще изготвят доклад за акционерите на \"Тарким\", които ще решат дали и къде да инвестират в България, допълват от пресцентъра на държавната институция.", "date": "2018.03.20", "title": "Турска фирма иска да прави предприятие за преработка на царевица в Североизточна България"}
{"url": "https://www.24chasa.bg/novini/article/6772134", "text": "Двама души бяха убити и още няколко ранени в столицата на Молдова Кишинев от ръчна граната, хвърлена от клиент, на когото касиерка отказала до продаде алкохол, предаде Франс прес. . Според полицията двама души искали да закупят алкохолни напитки. Касиерката им отказала. Тогава единият от тях хвърлил гранатата, предаде БТА. Преди инцидента злосторникът понечил да напусне магазина с десет кутии цигари, без да ги плати. Напускайки обекта той пуснал гранатата, която избухнала на входа на магазина. Тя убила и него, и друг клиент. Все още не е изяснено дали двамата мъже са били в нетрезво състояние. Според световните статистики, публикувани през 2015 година, Молдова е световен рекордьор по годишна консумация на твърд алкохол на глава от населението със 17,4 литра.", "date": "2018.03.20", "title": "Отказали да продадат алкохол на мъжа, който взриви магазин в Кишинев"}
{"url": "https://www.24chasa.bg/novini/article/6772157", "text": "Приемам нормално президентът на Турция Ердоган да казва, че Кърджали е останал в душата му. Няма случай, в който да са дошли държавен глава, представители на държавата, политически лидери и даже туристи и Кърджали да не е останал в душата на всеки един от тях. Това каза пред   Хасан Азис, кмет на Кърджали, член на ръководството на ДПС и зам.-председател на Сдружението на общините. Преди 10 години Ердоган, тогава в качеството си на премиер на Турция, беше на посещение в София и оттам дойде в Кърджали и неговото посещение се удължи с няколко часа заради добрия, топлия прием. Всяко едно посещение на държавен глава, включително сме посрещали и президента Първанов, и то е продължавало много над времето, което е определено по протокол, добави той. Разбирам опитите за това думите на президента Ердоган да предизвикат исторически асоциации от миналото, но от гледна точка на добросъседските отношения, които се показват от премиера Борисов и президента Ердоган, мисля, че нещата трябва да спрат до добрите знаци, които могат да бъдат разчетени в този израз, каза още Хасан Азис. По темата за възможността частни охранителни фирми да поемат сигурността в селата и малките градове, Хасан Азис каза, че, ако местната власт в лицето на кметовете решава въпроса да въдвори обществен ред с частни фирми – това е един знак към държавата, че тя не си гледа работата. На второ място – когато казваме, че ни е необходимо допълнителни усилия за опазване на обществения ред, това не означава, че искаме да изземваме функциите на полицията, но се чувстваме отговорни като кметове за опазване на обществения ред особено в малките населени места, допълни градоначалникът.", "date": "2018.03.20", "title": "Хасан Азис: Приемам нормално Ердоган да казва, че Кърджали е останал в душата му"}
{"url": "https://www.24chasa.bg/novini/article/6772170", "text": "Македонският премиер Зоран Заев потвърди днес, че гръцкото проектопредложение по спора за името между Атина и Скопие е пристигнало и заяви, че македонското правителство е изпратило свое предложение в Атина, предава скопският телевизионен канал „МРТ“, цитиран от \"Фокус\".   Проектопредложението на Скопие, според думите на Заев, трябва да бъде инструмент, който да помогне, а не да навреди на подготовката на преговорите, които ще продължат на 30 март във Виена. „Не искам да навлизам в детайли. Министър Никола Димитров по-късно ще даде отговор на всички въпроси. Предложението пристигна, както и нашето е изпратено като версия“, заяви Заев пред журналистите.  Що се отнася до посещението на гръцкия външен министър Никос Коцияс, той заяви, че става въпрос за обратна визита.", "date": "2018.03.20", "title": "Зоран Заев: И Македония изпрати проектоспоразумение в Атина"}
{"url": "https://www.24chasa.bg/novini/article/6772176", "text": "Екип от чистачи премахна бележките с молитвите на посетителите на Западната стена в Ерусалим, известна също като Стената на плача, по повод пролетно почистване, предаде Ройтерс, цитирана от БТА.  Два пъти в годината равинът на Западната стена преглежда колекцията от хиляди послания, за да се увери, че винаги има място и за нови. По традиция бележките след това се изгарят на Елеонския хълм. Западната стена е част от Втория храм, който бил разрушен през 70 г. н.е.", "date": "2018.03.20", "title": "Послания до Бога бяха премахнати от Западната стена в Ерусалим"}
{"url": "https://www.24chasa.bg/novini/article/6772175", "text": "Реактивен самолет от британската акробатична ескадрила \"Червени стрели\" (Red Arrows) към Кралските ВВС е катастрофирал днес в района на летище край Холихед, Северен Уелс, предадоха осведомителните агенции. На борда е имало двама пилоти, но засега съдбата им е неизвестна. Командването на британските ВВС потвърди за инцидент със самолет \"Хок\" (BAE Hawk) - модел, който се използва от ескадрилата, предаде БТА. Създадените през 1965 г. \"Червени стрели\" са прочути с въздушните си каскади, с червено-бяло-сините димни следи, с драматични пикирания и запазената марка - летене във формация \"диамант\". Червените едномоторни учебни самолети са честа гледка на авиоспектакли и военни паради, припомнят агенциите.", "date": "2018.03.20", "title": "Британски реактивен самолет катастрофира в Уелс, съдбата на пилотите е неизвестна"}
