{"url": "https://www.24chasa.bg/novini/article/7204608", "text": "Израелският премиер Бенямин Нетаняху намекна загадъчно за оръжейна система, разработена от Израел, с която никоя друга страна в света не разполага. Това е станало по време на посещението му в държавната военна корпорация “Израелски аерокосмически индустрии”, съобщават израелските медии. “Тук те разработват ракети, които могат да стигнат до всяка точка на (бойната) сцена и до всяка цел. Това е нападателната сила на Държавата Израел, която е ключова за нас във всяка област. Те разработват тук оръжейни системи със специални възможности, с които никоя друга страна не разполага”, изтъкнал Бенямин Нетаняху. “Израелските аерокосмически индустрии знаят как да стигнат навсякъде, където решат и където ни е нужно за доброто на страната”, посочил министър-председателят и подчертал: “Небето не е границата”. Израелският премиер не е обяснил коментарите си, които бяха направени ден след като той каза, че Израел периодично навлиза на територията на Иран за разузнавателни цели. ", "date": "2018.12.17", "title": "Израел се сдобил със супероръжие"}
{"url": "https://www.24chasa.bg/novini/article/7204690", "text": "Лидерът на британската Лейбъристка партия Джереми Корбин внесе в парламента предложение за символичен вот на недоверие срещу британската премиерка Тереза Мей заради това, че тя не е пожелала да има незабавен парламентарен вот по споразумението за Брекзит, предадоха световните агенции. В предложението се казва, че Камарата на общините (долната парламентарна камара) няма доверие в Мей заради това, че тя не е позволила на депутатите да гласуват незабавно споразумението за Брекзит и рамката на бъдещите отношения между Обединеното кралство и ЕС. Мей разгневи депутати от всички партии, като отложи вота в последната минута. Той беше планиран за 11 декември. Гласуването по предложението на Корбин за вот на недоверие към Мей ще бъде юридически необвързващо, но ще постави под още по-голям натиск премиерката, след като тя оцеля при вот на недоверие в своята Консервативна партия миналата седмица и в момент, в който тя се бори да спаси своето споразумение за Брекзит, отбелязва ДПА. За разлика от предложенията за вот на недоверие на правителството, вот срещу отделна личност от правителството, в случая премиерката Мей, няма силата да свали цялото правителство и да се стигне до предсрочни избори, уточнява Асошиейтед прес.", "date": "2018.12.17", "title": "Лидерът на британските лейбъристи внесе  символичен вот на недоверие срещу Мей"}
{"url": "https://www.24chasa.bg/novini/article/7204531", "text": "52-годишен бивш военен, а сега таксиметров шофьор, простреля крадеца Фари на 20-ина метра от полицията във Видин. Куршумът влязъл и излязъл пред бедрото на 49-годишния мъж, стар познайник на МВР. Той обаче не бил хоспитализиран в болница, а само бил пригледан и превързан, тъй като няма засегната кост. Според МВР до изстрела се стигнало, след като Фари и синът му нападнали шофьора в таксито му и той станал жертва на грабеж. Бившият военен разказал, че клиентите го наели в събота вечерта да ги откара на адрес. Като стигнали до централната ул. “Симеон Велики” към 20,05 ч единият го ударил в лицето, разбил му зъбите и взел оборотните пари на таксито - между 30 и 50 лв. После клиентите изскочили от купето. Като видял, че ще се измъкнат в тъмното бившият военен извадил законния си “Макаров” и стрелял, насочвайки оръжието към земята. Свидетели на нападението и изстрела няма. Фари и синът му - на 19 г., са заловени след кратко издирване от полицията. Те и шофьорът давали противоположни обяснения за случилото се. Фари и младежът твърдели, че не са удряли шофьора и не са взели нищо, а той, че са го нападнали без повод заради парите. Бившият военен е предал доброволно оръжието си в районното. При оглед е открита и иззета 9-милиметрова гилза. Заведено е следствено дело, което ще се наблюдава от Окръжната прокуратура във Видин. Тепърва тя ще преценява кой от тримата казва истината. При ареста в джобовете на Фари са намерени около 25 лв. на монети. Той и синът му са прибрани за 24 ч в ареста. От двамата само бащата е осъждан за кражби. Според МВР синът му също е криминалнопроявен, но от прокуратурата уточниха, че е с чисто досие.", "date": "2018.12.17", "title": "Бивш военен простреля крадеца Фари след грабеж в такси"}
{"url": "https://www.24chasa.bg/novini/article/7204627", "text": "На четвъртия ден след като бе оперирана от абсцес на лицето, соцлидерката Корнелия Нинова се върна на работа. Вчера тя разговаря с Матю Бойс, зам.-помощник секретар в Държавния департамент на САЩ. Миналия четвъртък Нинова отиде по спешност в “Пирогов” заради силни болки от абсцес на дясната буза. След операцията тя обаче не пожела да остане в болницата и се прибра у дома. Нинова за пореден път доказа, че не търпи да е дълго време в болнични. Преди време след катастрофа се наложи тя да носи яка на врата, но пак се върна бързо на работа. Очаква се във вторник лидерката да бъде на “Позитано” и за заседанието на Изпълнителното бюро. По време на разговора си с Бойс вчера Нинова обсъдила търговско-икономическите отношения между България и САЩ и сътрудничеството в областта на отбраната и развитието на енергетиката. Предстоящите решения по тези въпроси трябва да отчитат националния интерес на България и интересите на ЕС, каза тя. “Гласувахме за модернизацията на Българската армия, но при решението за закупуване на техниката трябва да се изчака мнението на експертната група. Ние не се месим в нейната работа”, отбеляза лидерката на БСП.", "date": "2018.12.17", "title": "Нинова се върна на работа с лепенка след хирургичната намеса"}
{"url": "https://www.24chasa.bg/novini/article/7204660", "text": "Чешката служба за киберсигурност предупреди за рисковете от използване на продуктите на китайския електронен гигант \"Хуавей\" и на китайската телекомуникационна компания ZTE, предаде Асошиейтед прес, цитирана от БТА. Според Националната агенция за кибер и информационна сигурност софтуерът на тези две компании представлява \"заплаха за сигурността\". \"Хуавей\" е най-големият световен доставчик на мрежови устройства за мобилни оператори и интернет компании, посочва АП. Той стана прицел на опасения за сигурността в САЩ заради връзката му с китайското правителство. Вашингтон оказва натиск върху други страни да ограничат използването на неговите технологии, като ги предупреждават, че така може да станат уязвими за следене и кражба на информация. Една от чешките спецслужби неотдавна предупреди, че на чешка територия действат китайски шпиони.", "date": "2018.12.17", "title": "Чешката агенция за киберсигурност \nпредупреди за рисковете от \"Хуавей\""}
{"url": "https://www.24chasa.bg/novini/article/7202721", "text": "Колко струва страхът от магия, а колко струва срамът пред близките, че си бил наивен и си позволил да те измамят. Тежки въпроси, които не дават мира на възрастна жена от монтанско село. Тя позволила на двама от Бойчиновци - мъж и жена, да ѝ внушат, че е омагьосана и трябва да се развали заклинанието. А това ще струва 33 хил. лева. 81-годишната жертва на користната заблуда скрила от дъщеря си, тъй като онези двамата ѝ внушили, че ако близките разберат, ще ги стигне още по-черна магия. Историята обаче би могла да е поучителна. “Дъщеря ми много ме нахока за моята наивност. Изпатих си много от тази врачка. Запознах се с нея и мъжа ѝ преди година и половина, двамата ме спохождаха често. Предложиха да ми развалят магията. А Те ме убедиха, че знаят как стават тези работи и ще ме спасят. Обещаха ми, че с тяхна помощ ще ме чакат спокойни и радостни дни. Двоумих се дали е вярно, но не смеех да споделя с никого”, проговаря клетата старица, станала жертва на измамници. Врачката така я убедила, че е омагьосана и трябва да ѝ разваля черната магия, че я обсебила изцяло. “Дълго време криех от дъщеря си. Заплашваха ме, че ако кажа на близките си, ще ги споходи такава прокоба, че ще умрат. Тези двамата идваха с кола, понякога ми носеха лукчета, козунак, домашно мляко. С влизането врачката баеше върху моя дреха да се махне лошото. Слагала съм в ръката ѝ и златни пръстени, които после изчезваха”, трудно говори жертвата и обяснява ритуалите за премахване на черната прокоба. “Сядам и тя слага една малка тенджерка или паница, покрива я с кърпа и в нея хвърлям пари, пръстени, обеци и разни вещи. След това тя изрича думи да се махне тази магия. Вярвам много, че духовете слизат и после излива водата.  Олеква ми. Когато това започна, аз намирах утеха, реших, че всичко около мен трябва да се изчисти, да има само добро. Тези двамата сякаш бяха пратени от някого, от бог, от някаква сила. Точно така си казвах: “Господ ги прати”, реди излъганата баба. С голяма мъка тя разказва, че преди време брат ѝ внезапно починал и жените от селото казвали, че фамилията им е омагьосана. “Това беше по времето на социализма, скръбта ми беше голяма. Оттогава никога не съм се смяла от сърце. Не мога и досега да го прежаля. След смъртта му всички повтаряха “Вашата къща е омагьосана” и аз не можех да се примиря. До днес това ми тежи. Живяла съм дълги години с тая мисъл. Жената ми гледа първо на ръка и веднага ми позна, че в миналото е имало трагедия в моята фамилия. Бях готова всичко да дам за доброто на децата си. Идваха при мен редовно. За всеки сеанс искаха пари, все повече и повече пари. За да ги събера, продадох няколко имота. Заведоха ме в Монтана и продадох две ниви 30 декара, но парите, които им давах, все не стигаха, затова теглих и два бързи кредита. Заведоха ме и само ми показаха къде да се подпиша. Откриха ми и сметка в банката. Всичко ми обясняваха. Парите от продажбата на земята при нотариуса пристигнаха направо в банката. Като ги изтеглих, после им ги дадох от благодарност. В петък ( ) обаче искаха още пари и аз се притесних, че няма да ми достигнат 100 лева и отидох при съседа да му искам назаем. Той пък се разприказвал и се обадил на дъщеря ми”, допълва заслепената старица. Казва, че Никога не ѝ е идвало наум да се оплаче от онези двамата. “Дъщеря ми и зет ми са образовани хора, скараха ми се, като разбраха, и ме накараха да подам жалба. Тайната се разкри. Кой сега ще ми разваля магията”, пита не на шега старицата. Клетата баба дала близо 33 хил. лева, за да ѝ развалят магията. Наглите измамници обаче накрая са заловени. Хората в селото недоумяват как тази измама се е случило под носа им и никой не е разбрал, как тази жена е позволила да я тормозят и издевателстват над нея. Двойката гадатели са от Бойчиновци. Според запознати никак не са бедни. Работили в Швейцария в строителството и се връщали в България с много пари. “Как е могла тази баба да им повярва. Не познава ли номерата на врачките. Не е ли знаела, че търсят балами да ги оплитат в мрежите си”, казват в селото. спомня си още жертвата. 43-годишната С.Г. е осъждана в миналото за кражба във Видин. Мъжът не е криминално проявен. На 10 декември в полицията е получен сигнал от дъщерята на “омагьосаната” старица. Пред органите на реда заявила, че 81-годишната ѝ майка е станала жертва на мъж и жена вещери. В продължение на година уплашената баба вярвала, че ѝ е направена магия, а врачката и мъжът извършвали различни ритуали срещу огромната сума. Същия ден бабата имала уговорена среща с тях да им дава пари за поредния ритуал. Полицаите устроили клопка и вместо потърпевшата на уреченото място се явили ченгетата. Опасните развалячи на магии и изпечени мошеници - 43-годишният М.З. и 43-годишната С.Г., са задържани и вместо да грабнат парите от жертвата, им щракнали белезниците. По случая е образувано досъдебно производство. Старицата обаче доброволно е давала парите си, смятайки, че е за благородна цел. Печалбата вещерите реализирали, като заблуждавали жената дума срещу дума. Задачата на разследващите е да съберат надеждни доказателства, за да могат да изправят мошениците пред съда. казват криминалисти. Те пресмятат колко пари са прибрали мошениците от Бойчиновци от наивници по селата. Далаверата с разваляне на магии се превърнало за тях в поминък. За измама наказанието може да бъде и лишаване от свобода от 1 до 8 г. Според чл. 209. (1) от НК който с цел да набави за себе си или за другиго имотна облага възбуди или поддържа у някого заблуждение и с това прични нему или другиму имотна вреда, се наказва за измама с лишаване от свобода до шест години. (2) Който със същата цел използва заблуждението, неопитността или неосведомеността на някого и с това причини нему или другиму имотна вреда, се наказва с лишаване от свобода до три години. Ловките тарикати използвали слабостта на жената и тя била лесна за обработка. Те обикаляли района и търсели жертви, а тя клъвнала веднага. Мълвата бързо се разнесла из селото, но Други отсичат: “Имала-дала!”. Дъщерята въобще не предполагала, че майка ѝ се е забъркала в такава история, въпреки че я посещавала често. Иначе в селото е спокойно, случвало се е само стари хора да са излъгани с доставяне на дърва за огрев, но това били единични случаи.", "date": "2018.12.17", "title": "За да й развалят черна магия, баба продава ниви и тегли кредити"}
{"url": "https://www.24chasa.bg/novini/article/7204650", "text": "КЗК образува ново производство за концентрация по сделката за активите на ЧЕЗ в България. Тя е между българската компания “Инерком” и ЧЕЗ - Прага, става ясно от съобщение на антимонополната комисия на сайта ѝ от 14 декември. КЗК съобщава, че всяко трето заинтересовано лице може да представи информация или да изрази писмено становище относно сделката в срок от 7 дни от датата на публикуване на съобщението. С решението да разгледа сделката комисията изпълнява решение на Върховния административен съд. На 21 ноември магистратите се произнесоха, че регулаторът незаконосъобразно е отказал да се произнесе. ВАС върна преписката на КЗК със задължителни указания да се образува производство по подаденото заявление за концентрация. Отказът на регулатора дойде след повторно внасяне на искане за одобрение от “Инерком”. Това стана на 21 септември, след като компанията уведоми КЗК, че в нейното портфолио вече няма фотоволтаици. По този начин били отстранени всички забележки на Комисията за защита на конкуренцията. Именно собствеността на фотоволтаични централи при “Инерком” и ЧЕЗ доведе до първия отказа на КЗК да одобри сделката между двете компании. В началото на този месец от “Инерком” съобщиха, че работят по финализиране на сделката с ЧЕЗ и имат валиден договор. Съобщението бе по повод изтеклия срок за плащане в края на ноември. “Инерком” полага всички необходими усилия за изпълнение на отлагателните условия по договора - получаване на регулаторно разрешение, и е в очакване на одобрението му”, уточниха тогава от компанията. И допълниха, че имат подкрепата на глобални инвестиционни банки за финализиране на сделката. От централата на ЧЕЗ в Прага също потвърдиха, че договорът с “Инерком” е валиден. Те уточниха, че единствената промяна е, че българската компания вече не се ползва с ексклузивитет. Паралелно се водят преговори и с индийската “Индия Пауър”. Тя кандидатства да закупи активите на ЧЕЗ в България първоначално в сдружение с “Фючър Енерджи”. Те бяха предпочитани кандидати, но българският търговец на ток фалира. ", "date": "2018.12.17", "title": "КЗК ще гледа сделката на “Инерком” за ЧЕЗ"}
{"url": "https://www.24chasa.bg/novini/article/7204672", "text": "Още 23,6 км от АМ „Струма“ бяха пуснати за движение днес. Това ще облекчи значително трафика по един от най-натоварените маршрути на Балканите. Това е написал министър-председателят Бойко Борисов в профила си в социалната мрежа „Фейсбук“. „Участъкът между Кресна и Сандански е изграден с финансиране от Кохезионния фонд на ЕС и националния бюджет. В участъка има 3 пътни възела, 25 големи съоръжения, както и 4 площадки за отдих“, пише още премиерът.", "date": "2018.12.17", "title": "Борисов: Новите км от \"Струма\" ще облекчат значително трафика"}
{"url": "https://www.24chasa.bg/novini/article/7204646", "text": "МАРИЯНА БОЙКОВА 77,068 млн. евро глоба наложи в понеделник Европейската комисия на БЕХ, “Булгартрансгаз” и “Булгаргаз” по газовото дело по сигнал на Сашо Дончев от “Овергаз”. Санкцията е заради блокиране на достъпа на конкуренти до ключова газова инфраструктура в България в нарушение на антитръстовите правила на ЕС, се казва в официалното съобщение на комисията. Наказателното производство срещу България започна през 2011 г. В понеделник енергийният министър Теменужка Петкова заяви, че от 2015 г. се водят разговори с ЕК. Българската страна се е надявала да се постигне споразумение. От Брюксел настоявали в “Булгартрансгаз” да влезе чуждестранен оператор, тоест дружеството, което държи газовите тръби, да бъде приватизирано. Това за България и за българското правителство е неприемливо, каза Петкова. Министърката допълни, че това е “червена линия, която не можем да прекрачим, защото газовата инфраструктура е свързана с енергийната и с националната сигурност”. В министерството очакват официално да бъде връчено решението. След разговор с правни консултанти ще се реши как да се реагира. Плащането на глобата трябва да стане в срок от 3 месеца. Петкова посочи, че ще направят всичко възможно, за да защитят националните интереси и финансовите на дружеството. Попитана ще се търси ли политическа отговорност, министърката отвърна: “Единственото политическо лице тук съм аз. Ако някой иска да търси политическа отговорност, готова съм”. Газовото дело засяга период от юли 2010 до януари 2015 г., съобщи пък изпълнителният директор на БЕХ Петьо Иванов. Той припомни, че в периода, за който е наложена глобата, “Булгаргаз” е продавала газ под себестойност и така е било по решение на енергийния регулатор. На въпрос дали дружествата разполагат с финансов ресурс да платят глобата, шефът на БЕХ каза, че това е било предвидено при емитирането на облигациите през 2018 година. Очаквало се е глобата да е 330 милиона евро, сега тя е 77 милиона. Така че наложената санкция е по-малка, отколкото сме очаквали, каза Иванов. Как ще се разпределят сумите между трите дружества, ще се решава допълнително. В понеделник комисар Маргрете Вестегер, която отговаря за политиката в областта на конкуренцията, заяви: “Години наред българските потребители на природен газ са били лишени от възможност за избор на доставчици, тъй като групата БЕХ е отказвала да предостави достъп до своята газова инфраструктура на други доставчици на газ на едро. С днешното решение ще насърчим развитието на отворен и конкурентен енергиен пазар в полза на потребителите в България в съответствие с целите на енергийния съюз.” Петьо Иванов обаче заяви, че българските потребители не са били ощетени. И не е съгласен, че дружествата в холдинга са злоупотребявали с господстващо положение.", "date": "2018.12.17", "title": "По сигнал на газовия Сашо Дончев  ЕК глоби България със 77 млн. евро (Обзор)"}
{"url": "https://www.24chasa.bg/novini/article/7204624", "text": "Почти 150 хиляди лева без ДДС ще даде парламентът за отпечатването на издания и материали за 140-ата годишнина от Учредителното събрание и подписването на Търновската конституция на 16 април 1879 г. Ще бъде издадено луксозно юбилейно издание “140 г. Народно събрание” на български и английски език. То ще е с обем около 224 страници, с твърда корица и ефектна хартия в няколко различни тиража - от 50 до 1000 броя. Това става ясно от обществена поръчка, пусната в сайта на Народното събрание. Отделно ще има брошура и комплект от 15 различни картички в луксозна папка, фототипно издание на Конституцията на Княжество България от 1879 г., плакати, тефтери, грамоти и др. Освен отпечатване се изисква извършването на предпечатна подготовка и изработването на графичен проект на корица. Други 45 хил. пък е заделило Народното събрание за доставка, монтаж и пускане в експлоатация на 7 броя системи, осигуряващи автоматизираното отваряне и затваряне на три типа врати. Те ще бъдат монтирани в бившия Партиен дом, където след завършването на новата пленарна зала ще бъде преместена изцяло работата на депутатите. Целта е да се осигури лесен достъп до сградата за хора с намалена подвижност.", "date": "2018.12.17", "title": "С луксозно издание парламентът отбелязва 140 г. от Търновската конституция, дава 150 хил. лева"}
{"url": "https://www.24chasa.bg/novini/article/7204680", "text": "Пътник в автобус, пътуващ по междуградска линия около 16:00 часа, е започнал да буйства на изхода на Стара Загора към Нова Загора, предаде БГНЕС. Шофьорът спрял и подал сигнал на 112. Отзовалите се на място полицейски екипи се опитали за укротят и задържат буйстващия. Той обаче нанесъл прорезна рана на един от полицаите. Пострадалият е откаран в центъра за спешна помощ в Стара Загора, където му е направен преглед и е освободен. Нападателят е задържан за 24 часа.", "date": "2018.12.17", "title": "Ранен полицай след сблъсък с буйстващ пътник в автобус"}
{"url": "https://www.24chasa.bg/novini/article/7204606", "text": "Станалите традиционни 18 години затвор за убийство получи като присъда от окръжния съд във Враца Мариян Димов от с. Добролево. В навечерието на Коледа през 2015 г. известният с кражбите си в района циганин проникнал в дома на 76-годишен земеделски производител Кунчо Кунчев за да го ограби. След сблъсък с домакина младокът го пребил и го наръгал многократно с нож. От къщата неканения гост отмъкнал от жертвата си 470 лева, пушка „Берета“, пистолет „Валтер“, два ножа и други вещи за около 2 хиляди лв. Възрастният мъж беше открит потънал в кръв дома си във врачанското с. Добролево на следващия ден. Съдебните медици установиха, че две от прободните рани се оказали фатални, тъй като попаднали в белия дроб, а Кунчев издъхнал след остра сърдечно-съдова недостатъчност.", "date": "2018.12.17", "title": "За жестоко убийство на зърнен бос ром получи 18 години затвор"}
{"url": "https://www.24chasa.bg/novini/article/7204654", "text": "37-годишният наркоман Димитър Ръжев, който уби приятелката си Златена, продал наследствени имоти, за да гуляе с нея в София, научи “24 часа”. Мъжът е шизофреник и зависим от наркотиците. Последно е работил като гробар, но го уволнили. Димитър е от пловдивското село Брестник, а момичето е от Гълъбово. Настанили се в хотел “Рила” в центъра на София в събота. Преди това били по дискотеки в Пловдив. Стаята наела Златена, която е безработна, а Димитър бил неин гост. В 7,30 ч сутринта рецепционистка в хотела забелязала, че Димитър е неадекватен и броди из фоайето. Държал се агресивно. По тялото му имало следи от борба, а по дрехите - кръв. Жената веднага се обадила в полицията. Пристигнал дежурният патрул от Първо районно управление. Униформените задържали неадекватния Димитър. Тогава рецепционистката се сетила, че го е виждала с гостенка на хотела, отседнала на петия етаж. Заедно с полицаите се качили до стаята. Когато отворили вратата, се натъкнали на трупа на Златена. По цялата стая имало следи от борба и разпилени предмети. “Беше страшна картина”, каза полицай, присъствал на огледа. Тялото на момичето лежало на пода. Било душено, по главата му имало следи от удари. В окото му била забита вилица. Следите по тялото на Димитър пък показвали, че Златена се е съпротивлявала до последно. Кръвните проби ще покажат дали двойката е употребявала наркотици. Според хора от пловдивското с. Брестник, където живее Димитър, той излежал присъди за наркотици и за кражба на части от казан за ракия Преди 7-8 години се лекувал в комуна в Испания. Не успял обаче да откаже дрогата. В селото създал семейство, но започнал да бие жена си и тя го напуснала заедно с двете им деца Съседи на двойката разказват, че съпругата му често се оплаквала от тормоз. Преди известно време се опитал да запали дома си. От месец работел в погребално бюро, но бил уволнен. “В свободното време се занимава с лозарство. Прави вино и го продава. Наследил е майсторлъка от дядо си”, обясняват в Брестник. В селото живеят майката и братът на Ръжев, който държи хоспис за болни. Няколко дни преди жестокото убийство Златена и Димитър били забелязани в популярна чалготека в Пловдив. Майката на Златена - Гергана Йорданова, не го познавала. Часове след убийството тя публикува статус във фейсбук: “Всички, които познаваха моето златно момиче, нека и кажат едно последно сбогом под тази снимка, защото тя никога вече няма да бъде между нас. Убиец отне живота на детето ми. Сбогом, слънчице на мама - чакай ме там. Аз ще дойда при теб! Обичам те, красива кукличке”. От години Златена не живеела в родното си Гълъбово. Там са майка ѝ с втория си съпруг и по-голямата ѝ сестра Виляна, която има дете. Убитата млада жена е завършила Гимназията по облекло и хранене в Стара Загора, но не е учила в университет. За нея местните си спомнят, че била много красива. Имала трудно детство. Майка ѝ рано се развела с баща ѝ Митко Стоянов и заживяла с друг мъж. За биологичния ѝ баща се знае, че на младини бил бандит. В последните години Златена не е поддържала връзки с приятелите си в Гълъбово. Изчезнала от градчето.", "date": "2018.12.17", "title": "Гробар, шизофреник и наркоман е убиецът на 24-годишната Златена, умъртвил я с вилица в окото (Обзор)"}
{"url": "https://www.24chasa.bg/novini/article/7204622", "text": "2,55 лева да бъде минималната ставка за нощен труд. Това ще обсъждат във вторник бизнесът, правителството и синдикатите на заседанието на тристранката. Цената на нощния труд не е променяна повече от 10 години. В момента минималната ставка за час е 25 стотинки - или 1,75 лева за 7-часова нощна смяна. По данни на КТ “Подкрепа” нощен труд полагат около 400 хиляди души. Затова синдикатът предлага ставката да е половин процент от минималната или пък от основната заплата на служителя. Ако това искане бъде прието, час нощен труд би струвал най-малкото 2,55 лева при минимална заплата за следващата година от 560 лева. Световната здравна организация препоръчва да се ограничава нощният труд, защото е вреден. Изследванията доказват, че когато човек системно работи нощем, той остарява с 6,5 години по-рано. Според бизнеса обаче ставката трябва да е различна за всеки отрасъл. Те са против ставката да бъде обвързана с минималната работна заплата. Сред спорните теми на заседанието ще бъде и вдигането на минималната заплата от 510 на 560 лева догодина. Бизнесът за поредна година е категорично против увеличението и настоява минималната заплата да се договаря по браншове между работодателите и синдикатите. От Асоциацията на индустриалния капитал в България предлагат като компромис и през 2019 г. минималната заплата да остане 510 лв. за 15 бранша, в които работят 330 хил. души. 2,55 лв. да е надницата за час нощен труд, обсъждат бизнес, правителство и синдикати", "date": "2018.12.17", "title": "2,55 лв. да е надницата за час нощен труд, обсъждат бизнес, правителство и синдикати"}
{"url": "https://www.24chasa.bg/novini/article/7204585", "text": "Франция започва дебат по искането на “жълтите жилетки” за провеждане на референдуми по гражданска инициатива. Става дума за улесняване на процедурата за допитване до гражданите по важни теми, така че “на народа да бъде върната ролята му на суверен”, както смятат протестиращите. “Жълтите жилетки” настояват за промяна в конституцията, която да дава право на французите да участват в правенето на законите, както и да имат възможност да отзовават депутати и дори президента. Искането гласи, че ако проектозакон, публикуван в интернет, получи 700 хиляди подписа, в срок до 1 г. по него трябва да бъде проведено всенародно допитване. Премиерът Едуар Филип заяви, че “това е добър инструмент в една демокрация, но не по всички въпроси и не при всички условия.” ", "date": "2018.12.17", "title": "“Жълтите жилетки”:  Народът  да решава"}
{"url": "https://www.24chasa.bg/novini/article/7204578", "text": "Заседание на националния щаб във връзка с усложнената зимна обстановка се проведе в министерството на вътрешните работи под ръководството на министър Младен Маринов, съобщиха от пресцентъра на МВР. В него участваха министърът на регионалното развитие и благоустройството Петя Аврамова, представители на АПИ, БАН, столична община, заместник-главният секретар на МВР гл. комисар Георги Арабаджиев, директорите на ГДНП, ГДПБЗН и СДВР, заместник-директорът на ГДНП Гребенаров ,директорът на ОДМВР-София, както и представители на Центъра за аерокосмично наблюдение към МВР. В рамките на заседанието бе направен анализ на ситуацията през вчерашния ден, бяха идентифицирани възникнали проблеми и причините за тях. Оценката е, че при условията на обилен снеговалеж и вятър на територията на цялата страна е създадена нужната организация за съсредоточаване на всички налични снегопочистващи машини и полицейски патрули, обясни министър Маринов. По думите му част от създадените вчера проблеми са вследствие на несъобразилите се с пътните знаци водачи на ТИР-ове, които при навлизане в забранените участъци са аварирали. Той припомни, че на 30 шофьори са наложени административни наказания - глоба от 300 лева и лишаване от право за управление на МПС за месец, заповед за принудителна административна мярка и спиране от движение на МПС до 3 месеца. Вътрешният министър обърна специално внимание на поведението на шофьорите и припомни, че общественото очакване е в такива ситуации да се проявява толерантност на пътя и стриктно да се спазват указанията на знаците и на униформените. Фирмата, която се забави с почистването на АМ „Струма“ вчера, ще бъде санкционирана, допълни министър Аврамова. По думите й вчера „бяха задействани всички екипи по снегопочистване и регулиране на движението, но изпуснахме момента за своевременното уведомяване на всички пътуващи по републиканските пътища за това, какво се случва по пътя и какви действия са предприети. Тя допълни, че в бъдеще съвместните действия на институциите ще бъдат координирани, за да се постигне и по-навременна информираност на гражданите за усложнена пътна обстановка. На заседанието е взето и решение тежкотоварният трафик да бъде спиран при прогноза за тежка метеорологична обстановка, така че да не се забавя пак движението по този начин.", "date": "2018.12.17", "title": "Маринов: Проблемите по пътищата в неделя създадоха шофьори на тирове"}
{"url": "https://www.24chasa.bg/novini/article/7204520", "text": "Властите в Косово трябва да отменят митническите такси в размер на 100 процента, наложени на стоките от Сърбия и Босна и Херцеговина, се посочва в изявление на европейската външнополитическа служба след заседание днес в Брюксел на Съвета за стабилизиране и асоцииране ЕС - Косово, предаде ТАС, цитирана от БТА. \"ЕС дълбоко съжалява за едностранното повишаване на правителствените тарифи за вноса от Сърбия и Босна и Херцеговина, а също и въвеждането на бариери от друго естество, и настоява за незабавното им отменяне\", е посочено в изявлението. В документа се подчертава, че \"въвеждането на тези тарифи носи вреда на икономическите интереси на Косово и неговия народ, намалява търговския поток и понижава привлекателността на Косово като място за инвестиции\". Косово, което през 2008 г. обяви независимост, която Белград не признава, въведе на 21 ноември мита от 100 процента на стоките от Сърбия и Босна и Херцеговина.", "date": "2018.12.17", "title": "ЕС настоява за отмяна на косовските мита върху сръбските стоки"}
{"url": "https://www.24chasa.bg/novini/article/7204502", "text": "От години Златена Стоянова не е в родното си Гълъбово, тук живеят майка й Гергана Йорданова с втория си съпруг и по-голямата й сестра Виляна, която има дете. Това се знае в най-общи линии в миньорския град за   Златена, която носи името на покойната си баба Златка, била завършила Първо основно училище \"Паисий Хилендарски\" в Гълъбово и Гимназията по облекло и хранене в Стара Загора, но не е учила по-нагоре. За нея си спомнят, че била много красива. Имала трудно детство, тъй като майка й рано се развела с баща й Митко Стоянов и заживяла с друг мъж. За биологичния й баща се знае, че на младини имал проблеми със закона, но вече се кротнал. Твърди се, че в последните години Златена не е поддържала връзки с приятелите си от детинство в Гълъбово, след като се запиляла някъде към Пловдив или София. Потърсени от журналисти, днес майка й и пастрока й не бяха никак словоохотливи и не пожелаха да разкажат каквото и да е. Все пак майка й Гергана, която в Гълъбово е известна повече като Ганка, изля мъката си във Фейсбук. Не е ясно дали близките на Златена са се познавали със задържания за убийството на момичето Димитър Ръжев, на 37 години. Във фейсбук майката отрича да го е познавала.", "date": "2018.12.17", "title": "Убитата Златена почти непозната в Гълъбово"}
{"url": "https://www.24chasa.bg/novini/article/7204525", "text": "Четири зебри избягаха от цирк и потичаха покрай административните сгради на брега на р. Елба в Дрезден, преди да ги улови конна полиция, предаде ДПА. След зебрите тръгнаха седем патрулни коли и конни полицаи. Животните не са представлявали заплаха, но за улавянето им са били необходими 90 минути. То е било затруднено от факта, че животните са се разделили и \"всяка зебра е тичала в различна посока\", предава БТА. Въпреки че животните не са били опасни, един полицай е пострадал от ритник. Животните също са дали жертва - една от зебрите е умряла от стрес. ", "date": "2018.12.17", "title": "Избягали от цирка зебри се разходиха из Дрезден"}
{"url": "https://www.24chasa.bg/novini/article/7204535", "text": "Холандският премиер Марк Рюте предупреди сънародниците си за риска от хаос и разделение като тези, които предизвика Брекзитът във Великобритания и настоя, че е важно да се правят компромиси, предаде Франс прес. \"Сравнявам Холандия с чуплива ваза, която се държи от 17-те й милиона граждани\", пише Рюте в отворено писмо, публикувано във в. \"Алхемейн дахблад\". За опазването на тази ваза често пъти са необходими компромиси, за да може \"трудни проблеми да се решават по разумен начин\", добавя Рюте. Марк Рюте е премиер на Холандия от 2010 г. В момента той е начело на крехка правителствена коалиция, предава БТА. Има случаи в обществото ни, в които вазата е била изоставена, призна той. \"Вижте Великобритания. Там политиците и гражданите са забравили какво са постигнали заедно\", заявява Рюте, според когото британците сега са изправени пред същински хаос. Марк Рюте бе първият държавен лидер, който прие британския премиер Тереза Мей при обиколката й на европейски столици миналата седмица за консултации в опит да получи допълнителни гаранции по споразумението за Брекзита. Холандският премиер е и един от тези, които защитиха Мей на последната среща на върха на ЕС в Брюксел. Марк Рюте обаче предупреди холандците да избягват всякаква инициатива, която би насърчила излизане на Холандия от ЕС, като даде пример с Брекзита и, по думите му, \"значителните му вреди\" за Великобритания. Холандия следи с безпокойство развитията по развода между британците и ЕС, предвиден за 29 март 2019 г., тъй като Великобритания е ключов търговски партньор за холандците, отбелязва АФП.", "date": "2018.12.17", "title": "Холандският премиер предупреди\nсънародниците си за риска от хаос"}
{"url": "https://www.24chasa.bg/novini/article/7204547", "text": "Европейската комисия обяви, че румънската държава трябва да си възстанови 335 милиона евро от петрохимическия комплекс Олтким, съобщава информационният сайт Зиаре. През 2016 г. Европейската комисия започна задълбочено проучване, за да установи дали румънската държава не е предоставила незаконни предимства на дружеството Олтким, в което притежава 54,8 процента от акциите чрез министерството на икономиката, предава БТА. Европейската комисия е разследвала конкретно неизпълнението на принудително събиране на дълговете и продължаването на натрупване на суми, дължими от Олтким към Агенцията за управление на държавните активи след неуспешната приватизация на компанията през септември 2012 г.; анулирането на дългове на стойност над 300 милиона евро към различни държавни институции; продължаването на предоставяне на услуги и стоки от румънската държава и от държавни предприятия, въпреки влошаването на финансовото състояние на дружеството. След две години работа, заключенията са ясни, заяви еврокомисарят по въпросите на конкуренцията Маргрете Вестагер. \"През годините дружеството Олтким се е възползвало от анулиране на дългове към държавата в значителен размер. В резултат на разследването констатирахме, че въпросните мерки са осигурили на дружеството нелоялно икономическо предимство, нарушавайки нормите на ЕС за държавните помощи\", посочи Европейската комисия и допълни, че Румъния трябва да си възстанови тези средства. Европейската комисия отбелязва, че продажбата на мажоритарен пакет от активите на Олтким по пазарни условия може да осигури устойчиво бъдеще на икономическата дейност на компанията, без да има нужда от допълнителна държавна подкрепа. Искането на ЕК за възстановяване на 335 милиона евро от Олтким идва само две седмици, след като дружеството Кимкомплекс Борзещ на бизнесмена Стефан Вуза купи за 127 милиона евро част от активите на Олтким. На практика Вуза купи терени, сгради, оборудване, права върху собственост и текущи инвестиции, отбелязва Зиаре. В началото на ноември Европейската комисия обяви също така, че Румъния трябва да си възстанови от енергийния комплекс Хунедоара 60 милиона евро, отпуснати в нарушение на европейското законодателство, припомня Зиаре.", "date": "2018.12.17", "title": "ЕС: Румъния трябва да си възстанови\n335 млн. евро държавна помощ на петрохимически комплекс"}
{"url": "https://www.24chasa.bg/novini/article/7204555", "text": "Турският външен министър Мевлют Чавушоглу заяви днес, че ФБР е започнало сериозно разследване във връзка с ФЕТО в 15 щата, предаде Анадолската агенция. Дори на някои места, включително в /щата/ Ню Джърси, са започнали и арести, посочи Чавушоглу. Анкара обвинява живеещия в САЩ ислямски проповедник Фетхуллах Гюлен и неговото движение, наричано в Турция ФЕТО - \"Фетхуллахистка терористична организация\", за организирането на опита за преврат през юли 2016 г., предава БТА. Чавушоглу заяви вчера на форум в Доха, че американският президент Доналд Тръмп е казал на турския си колега Реджеп Тайип Ердоган, че Вашингтон работи за екстрадиция на Фетхуллах Гюлен. Виждам в последно време надеждно разследване от ФБР за това как организацията на Гюлен избягва данъци, посочи още Чавушоглу в Доха. Турция отдавна иска екстрадиция на Гюлен, който живее в САЩ от близо двайсет години. Самият Гюлен отрича всякаква връзка с опита за преврат в Турция.", "date": "2018.12.17", "title": "ФБР е започнало разследване във връзка с ФЕТО в 15 щата"}
{"url": "https://www.24chasa.bg/novini/article/7204583", "text": "Германското правителство се съгласи да плати еднократни обезщетения на оцелели хора, предимно евреи, евакуирани от нацистка Германия като деца, много от които никога повече не са видели своите родители. Това заяви организацията, преговаряща с германското правителство за компенсациите, предаде Асошиейтед прес, цитирана от БТА.  Конференцията за еврейските материални претенции към Германия каза, че правителството се е съгласило да изплати суми в размер на 2500 евро (2800 долара) на хората, които все още са живи от 10-те хиляди души, избягали с т.нар. детски транспорт. Тази година се отбелязва 80-ата годишнина от началото на транспортирането на децата от нацистка Германия и други места в Европа до Великобритания. Предполага се, че около 1000 от оцелелите са все още живи, като близо половината живеят във Великобритания, а плащането на обезщетенията се разглежда като \"символично признание за техните страдания\", каза представител на установената в Ню Йорк Конференция за еврейските материални претенции към Германия. По думите му \"в почти всички случаи родителите, които останали, били убити в концентрационни лагери при Холокоста\". След нацисткия погром срещу евреите през ноември 1938 г., известен като Кристалната нощ, британското правителство се съгласило да допусне неуточнен брой еврейски деца като бежанци от нацистка Германия или анексирани от нея територии. Еврейски групи в нацистка Германия организирали транспортирането и първите деца пристигнали в Харуич на 2 декември 1938 г. Последният транспорт от Германия тръгнал на 1 септември 1939 г., когато избухнала Втората световна война, а последният транспорт от континентална Европа тръгнал от Холандия на 14 май 1940 г., когато холандските сили се предали на нацистите. Около 10 000 деца от Германия, Австрия, Чехословакия и Полша били отведени във Великобритания, от които близо 7500 били еврейчета. Около половината били настанени в приемни семейства, а другите отседнали в общежития, училища или ферми. Някои останали във Великобритания, а други се преселили в САЩ, Израел, Канада, Австралия и на други места. Някои от оцелелите вече са получили малки суми през 50-те години на 20 век, но това няма да им попречи да получат новите обезщетения, каза конференцията, която води продължителни преговори с Германия за увеличаване на броя на хората, имащи право на компенсация. От 1952 г. германското правителство е платило над 80 милиарда долара на хора, претърпели страдания или загуби в резултат на преследване от нацистите. Конференцията заяви, че през 2019 г. ще разпредели близо 350 милиона долара преки обезщетения за над 60 000 оцелели в 83 страни. Тя също така ще предостави около 550 милиона долара на социални служби, осигуряващи грижи на оцелели от Холокоста.", "date": "2018.12.17", "title": "Германия е съгласна да плати обезщетения на стотици хора, избягали от нацистите като деца"}
{"url": "https://www.24chasa.bg/novini/article/7204589", "text": "Земетресение с магнитуд 4 по Рихтер е регистрирано в 17.40 часа днес в окръг Чанаккале /Северозападна Турция/, предаде турският телевизионен канал НТВ, като се позовава на турската Дирекция за управление при бедствия и извънредни ситуации. Епицентърът на труса е бил в района на Айваджък. Земетресението, което е било на дълбочина 22,21 километра, не е причинило жертви, нито материални щети, предаде БТА. ", "date": "2018.12.17", "title": "Земетресение с 4 по Рихтер е регистрирано в окръг Чанаккале"}
{"url": "https://www.24chasa.bg/novini/article/7204587", "text": "Полицаят, който беше блъснат от автомобил на столичния булевард „Ал. Малинов“, е без опасност за живота, съобщи директорът на СДВР старши комисар Ивайло Иванов, цитиран от пресцентъра на МВР. „В събота вечерта беше извършено прегазване на един от служителите на СДВР. Той в момента болница в тежко състояние, но няма опасност за живота му. Заедно с министър Маринов бяхме при него и разговаряхме. Познавам го отдавна, работили сме заедно, той е добър професионалист, силен е, държи се добре, мъжко момче е и всички се надяваме, че ще се оправи.. Предстоят му операции, затова създадохме организация и вече сме набавили необходимото количество кръв. Още през нощта беше установен извършителят на това деяние. Той е задържан в село, близо до София“, каза още ст. комисар Иванов и допълни, че е задържано и лицето, което му е помагало да се укрие. „В момента текат процесуално-следствените действия. Има открити количества наркотици и боеприпаси. Извършителят е криминално проявен по линия наркотици и има условна присъда, която е изтекла през 2016 г. Имаме данни, че той постоянно не се е подчинявал на полицейски патрули и именно това е бил и поводът за проверката“, заяви той. Във връзка със случая с убийството на 24-годишна жена в столичен хотел ст. комисар Иванов заяви, че извършителят е криминално проявен. Той посочи, че има още неща за изясняване по случая.", "date": "2018.12.17", "title": "Шефът на СДВР: Няма опасност за живота на прегазения полицай, мъжко момче е"}
{"url": "https://www.24chasa.bg/novini/article/7204612", "text": "Общото събрание на ООН прие с огромно мнозинство пакт за бежанците, който не предизвика острите реакции, съпроводили пакта за миграцията, предаде Франс прес, цитирана от БТА. Резолюцията за Пакта за бежанците бе подкрепена от 181 страни, две - САЩ и Унгария - гласуваха против, а три се въздържаха. Седем страни не участваха в гласуването. Подобно на Пакта за миграцията, Пактът за бежанците няма законово обвързваща сила. Двата текста произлизат от единодушно приетата през 2016 г. от всичките 193 членки на ООН Нюйоркска декларация за подобряване на способността на страните да приемат бежанци и мигранти и да улесняват при необходимост връщането им в страната им на произход. Пактът за бежанците цели да насърчи адекватен отговор на международната общност на масови бежански движения и на продължителни бежански ситуации. Той ще позволи \"да се укрепят помощта и защитата на регистрираните по света 25 милиона бежанци\", каза председателката на Общото събрание на ООН еквадорката Мария Фернанда Еспиноса. Документът съдържа четири основни цели: облекчаване на бежанския натиск върху приемните страни, увеличаване на автономията на бежанците, разширяване на достъпа до решения с участието на трети страни и помощ за създаване в страните на произход на необходимите условия за безопасно и достойно завръщане на бежанците.", "date": "2018.12.17", "title": "ООН прие световен пакт за бежанците, само САЩ и Унгария гласуваха против"}
{"url": "https://www.24chasa.bg/novini/article/7204611", "text": "Двама мъже са измръзнали до смърт в Сърбия, след като студена вълна обхвана Балканите и предизвика проблеми в пътното движение и електроснабдяването, както и затваряне на училища, информира Асошиейтед прес, цитирана от БТА.  Сръбската държавна телевизия съобщи, че тялото на 48-годишен мъж е намерено днес в снега в северно село, като очевидно човекът е починал през нощта. По-късно телевизията съобщи за още една една жертва на студа в северозападния град Шид - мъж на 61 години. В Централна Сърбия няколко населени места останаха без ток. Властите предупредиха гражданите да се пазят на улицата и в парковете от падащи клони заради обилния сняг. В Босна училищата затвориха врати за два дни в градовете Конич и Ябланица, а по някои пътища е забранено движението на камиони и ТИР-ове. Румънското министерство на образованието съобщи, че утре няма да се учи в няколко окръга в Западна и Югозападна Румъния, след като тази част на страната бе обхваната от обилни снеговалежи, причинили спиране на електроснабдяването и проблеми в трафика. Някои училища в Румъния бяха затворени и днес. Босненските власти съобщиха, че са спасили група мигранти вчера, които се загубили в планински район на границата с Хърватия. Мигрантите са били отведени в близкия град Бихач. Двама от тях са със сериозни измръзвания, след като прекарали навън един ден в опит да влязат в членката на ЕС Хърватия.", "date": "2018.12.17", "title": "Двама загинали от студа в Сърбия, \nзатворени училища в Босна и Румъния"}
{"url": "https://www.24chasa.bg/novini/article/7204623", "text": "Официална церемония по предаване и приемане на отговорностите между 36-ти и 37-и български контингенти, участващи в мисията на НАТО в Афганистан „Решителна подкрепа“ и награждаване на отличени военнослужещи се проведе в лагера на българския контингент на летище Кандахар в Афганистан, съобщиха от пресцентъра на военното министерство. Актът за сдаване и приемане на правомощията между командира на 36-ти контингент полковник Веселин Василев и командира на 37-и контингент полковник Митко Димитров беше подписан в присъствието на председателя на комисията по сдаване и приемане полковник Христо Христов – началник на отдел „Операции” в Съвместното командване на силите. В церемонията участваха командирът на Командването за тренировка, обучение, подпомагане и съветване-Юг в Кандахар бригаден генерал Джон Шанахан, заместник-командирът на Командването и командир на база „Летище Кандахар“ полковник Паул Ларсон и представители на коалиционните партньори, участващи в мисията на НАТО в Афганистан „Решителна подкрепа“. Със заповед на командира на Националния поддържащ елемент на САЩ в Афганистан генерал-майор Андрюс Попас бяха наградени с „Бронзова звезда“ командирът на 36-ти контингент полковник Веселин Василев, щабният офицер от състава на контингента подполковник Димитър Димитров, командирът на екипа от съветници подполковник Любомир Маринов и главният сержант на 36-тия контингент старшина Петър Симеонов. Българските военнослужещи от състава на 36-ти контингент бяха наградени с награден знак на НАТО за участие в мисията „Решителна подкрепа“. За подкрепата и поддръжката на българските контингенти и за приноса в опазването и поддържането на мира и сигурността в света със заповед на министъра на отбраната Красимир Каракачанов бяха отличени ръководители на структури от Командването за тренировка, обучение, подпомагане и съветване - Юг в Кандахар.", "date": "2018.12.17", "title": "37-ият български военен контингент започна мисията си в  Афганистан"}
{"url": "https://www.24chasa.bg/novini/article/7204497", "text": "Обществото има крещяща нужда от Национална педиатрична болница, това заяви пред   председателят на Българския лекарски съюз Д-р Иван Маджаров по повод скандала с болница „Лозенец”. „Сегашното решение е изцяло в правомощията на правителството и една голяма болница, която обхваща цялостно всички нужди в педиатрията, би била по-доброто решение. Не е наша работа да се месим дали една болница трябва да се закрие една болница, която е собственост на държавата. Така някой ще ни попита дали трябва да се закрива общинска и частна болница”, каза д-р Маджаров. Той допълни, че БЛС има опасения, че персоналът на болница „Лозенец” няма да има възможност да поеме натовареността на една бъдеща Национална болница. Д-р Маджаров коментира, че в новия бюджет на НЗОК има опит за въвеждане на ред при изписването на скъпи медикаменти и не са верни опасенията, че пациентите ще бъдат лекувани само с по-евтини лекарства. За БЛС не е обезпокоително поставянето на камери пред операционните зали, но те няма да постигнат желания ефект да се контролират различни кардиологични процедури, каза д-р Маджаров. „Вероятно се цели да се види дали точният лекар е бил на място. Самият факт, че не се притесни нито една голяма болница показва, че става въпрос за случаи, които са събота и неделя, а се отчитат през сряда или петък”, заяви д-р Маджаров.", "date": "2018.12.17", "title": "Председателят на БЛС: Камерите пред операционните целят да се види кой лекар е бил на смяна"}
{"url": "https://www.24chasa.bg/novini/article/7204458", "text": "Британският премиер Тереза Мей заяви пред британските депутати днес, че гласуването на споразумението за Брекзит ще се проведе в парламента в седмицата, започваща от 14 януари догодина, предадоха световните агенции. Вотът първоначално беше замислен за 11 декември, но в последният момент Мей го отложи, след като стана ясно, че депутатите ще отхвърлят договора, предава БТА. Министър-председателката каза, че намерението на правителството е дебатите, предшестващи гласуването, да се състоят в седмицата, започваща от 7 януари, а самото гласуване да е през следващата седмица, тази започваща от 14 януари. Сделката между Лондон и Брюксел беше съгласувана на 25 ноември. Сега Мей се опитва да убеди останалите лидери в ЕС за внасяне на някои дребни поправки в договора, за да спечели подкрепата и на скептичните британски парламентаристи. Но ЕС вече няколко пъти заяви, че предоговаряне не е възможно. Днес Мей представи пред депутатите резултатите от срещата на върха на ЕС миналата седмица, на която темата за Брекзит беше една от водещите. Тя увери депутатите, че е изложила пред европейските лидери категорично и точно безпокойствата на парламента относно предпазния механизъм за ирландската граница, предвиден в споразумението. Мей каза, че на срещата на върха европейските лидери ясно са заявили, че не искат да използват предпазния механизъм. Тя увери депутатите, че няма заговор, който да \"ни задължи да бъдем в предпазния механизъм\". Мей каза също, че проучва нови възможности да се дадат повече правомощия на Камарата на общините относно предпазния механизъм. Тя каза също така, че е възможно да се дадат повече пояснения относно споразумението и механизма в него.", "date": "2018.12.17", "title": "Гласуват споразумението за Брекзит в средата на януари"}
{"url": "https://www.24chasa.bg/novini/article/7204478", "text": "Ръководителите на министерствата на външните работи на Гърция, Кипър и Палестина подкрепят стъпки за създаване на суверенна, независима и жизнеспособна палестинска държава, живееща в мир с Израел, се посочва в съвместно изявление, разпространено след среща днес в Атина на външните министри на Кипър и Палестина Никос Христодулидис и Рияд ал Малики и заместник-министъра на външните работи на Гърция Йоргос Катрунгалос, предаде ТАСС. \"Страните изразиха подкрепа към решението за създаване на две държави на базата на границите, които са съществували на 4 юни 1967 г., водещо към създаването на суверенна, независима и жизнеспособна държава Палестина със столица Източен Ерусалим, живееща рамо до рамо в мир и сигурност с Израел и останалите си съседи\", се посочва в съобщението, предава БТА. Министрите посочват, че мирът и сигурността в региона ще бъдат най-добре обезпечени при решение, което отчита въпросите на сигурността както на Израел, така и на Палестина. \"Те са съгласни, че това решение трябва да бъде постигнато по пътя на преговорите на базата на всички съответстващи резолюции на ООН, мадридските споразумения, включително принципа \"земя срещу мир\", \"пътната карта\" (...), както и постигнатите по-рано от страните споразумения\", се отбелязва в съобщението.", "date": "2018.12.17", "title": "Гърция, Кипър и Палестина се обявиха за суверенна палестинска държава"}
{"url": "https://www.24chasa.bg/novini/article/7202685", "text": "Клошари от Румъния, Гърция и други чужди държави се ползват за бушони в схеми за кражба на ДДС у нас, разкриха през “24 часа” данъчни инспектори. Бедняците зад граница стават все по-търсени, за да се регистрират фирми на тяхно име, с които да се вършат данъчни престъпления. На тяхно име се регистрират дружества, които участват във фиктивен стокооборот, след което се иска приспадане на данъчен кредит. Задължително условие е чужденецът бушон да няма нищо на свое име. Другата схема е наш циганин, пияница или бедняк да получи статут на пребиваващ в чужбина и след това да стане собственик и управител на компания, която ще се използва в схема за укриване на данъци. След като хванат съмнителни сделки, инспекторите в България трябва да искат от съседните държави справки за собствениците и управителите на фирмите. Най-често това се случва в Румъния, показват данните на приходната агенция. Над половината от запитванията се връщат с отговор, че такова дружество няма или е регистрирано на името на човек без собственост. “Поисканата от вас проверка установи, че лицето е с български произход, ром, с право да пребивава на наша територия. На негово име няма имоти и сметки”, са сред най-честите отговори. “Лицето У.У. не е български гражданин, регистриран е като социално слаб в Румъния, няма имущество в нито една от двете държави”. Това откриват наши инспектори, които проверяват сигнал за данъчна измама в друг случай. Според правилата, когато се купува продукт от доставчик в България, се плаща ДДС, а след това се иска възстановяване. Данък у нас не се дължи, ако доставчикът е компания, регистрирана в друга държава от ЕС. Родни социално слаби, клошари и цигани се ползваха масово за подставени лица от престъпни групи в последните 20 г., откакто е въведен ДДС. Сега все по-популярна става схемата те да регистрират кухи дружества с фиктивни собственици в Румъния, за да се забавят проверките на фиктивния стокооборот, с който се краде ДДС. Заради източването на хазната с различни схеми миналата година беше променен Данъчно-осигурителния и процесуален кодекс (ДОПК). Според новите правила всеки, който иска да продаде фирмата си, вече е задължен да уведоми писмено НАП два месеца преди датата на сделката. За това време данъчните могат да направят проверка дали дружеството има дългове. Продажбата няма как да се случи без писмено одобрение за сделката от НАП. Няколко месеца след промяната изобретателни бизнесмени вече прилагат нови хватки, за да не плащат данъци. Една от тях е фирмата, на която ще бъдат прехвърлени задълженията и която ще бъде обявена във фалит, да се регистрира предварително на името на социално слаб. Така формално няма нужда от искане до НАП. Втората схема е доста по-сложна и се ползва за по-големи измами. Прилага се само при по-големи обороти, които оправдават разходите. Използва се вратичка в закона - данъчните се уведомяват само за 100% от дяловете във фирмата. Не трябва съгласие от данъчните, ако се продават по-малко дялове от капитала или акции Според юристи това няма и как да бъде записано в закона, защото дяловото участие се определя само като актив, за разлика от цяла компания, която има и активи, и пасиви. Всяка трета фирма от проверяваните за данъчни измами не е на посочения от самата нея адрес, казват данъчните. Проблем са и транснационалните измами. Разминаването на това, което нашите фирми декларират пред данъчните от други държави и задължителните декларации, попълвани от всеки за сделки с чужбина, е за над 400 млн. лв. на тримесечие. Всяка година данъчните подават искания до съда да обяви за недействителни 100-120 сделки за прехвърляне на имущество Става дума за бизнесмени, които са прехвърлили фирмите си, за да не плащат дължимите данъци. Тъй като доходът от продажбата на фирма често се декларира като личен доход и върху него се плаща данък и по този начин се легализира, данъчните задължително проверяват дали личното финансово състояние и фирменото състояние на едно лице вървят в синхрон. Исковете до съда обаче се подават само ако експерти преценят, че разходите си струват и има вероятност да се стигне до лице, което разполага с имущество или други активи. В тези случаи, ако съдът развали сделките, данъчните ще могат да продадат активите на нарушителите, за да си съберат дължимото. Офшорни компании все по-често се използват за укриване на данъци и измами. В офшорните зони няма налози, там се плащат само адвокатски и други такси. Допълнителна екстра е гарантираната тайна на името на собственика и на финансовите операции на компанията. Инспектори илюстрират печалбата със следния пример. Бизнесмен внася стока от чужбина по 10 лв. бройката и я продава в България по 20 лв. Така отчислява 1 лв. за данък печалба. Ако обаче той прекара стоката през собствената си офшорна фирма и там обяви като цена 19 лв. за брой, като продаде стоката през българската си компания, печалбата е 1 лев и дължи данък 10 ст. Ударът може да е още по-мащабен, ако бизнесмен купи имот с българската си фирма, но го препродава няколко пъти на свои офшорки, като при всяка препродажба вдига цената. Така придобит имот за 100 хил. лв. след няколко сделки вече струва 10 млн. лв. и собственикът може да поиска държавата да възстанови 2 млн. лв. ДДС. Офшорните компании имат и това предимство, че през тях се крият пари чрез заеми. Опитът на данъчните показва, че тези, които правят подобни сделки, за всеки случай се презастраховали, като правят фиктивните препродажби през фирми, регистрирани на името на безимотни. Зарибяват ги по два начина. Посредници се представят за служители на социалните служби и казват на бедняка, че правят списък за помощи. Дават по 200 лв. на клошарите и те подписват тесте с документи, сред които и пълномощни. Доверчиви бедни хора сами давали личните си данни и дори личните си карти на мнимите социални. Вторият вариант е социално слаби и безимотни да се съгласяват личните им данни да бъдат използвани за регистрация на фирма. Когато данъчните разплетат измамата, винаги стигат до човек, от когото няма какво да се вземе. Срещу 1 такъв бушон например имало стотици искове. Той самият бил собственик и управител на 90 фирми. Има няколко симптома, които насочват данъчните за проверка на действащи фирми, за да се потвърди или отхвърли подозрението, че става дума за измами или за подготовка за такива. Част от тях съвпадат с критериите, по които се прави проверка за пране на пари. 1. Не подават стандартни документи като справки декларации, финансови отчети и други. Това е сигнал за липса на счетоводна отчетност и фиктивна дейност. 2. Рискови дейности на дружеството - строителство, търговия със скъпи стоки, хазарт, туризъм, обменни бюра, развлекателни заведения и др. Всяка година списъкът с рискови сфери се актуализира. 3. Отчитане на необичаен оборот от фискалните устройства. Те са свързани с НАП и всяко спадане или рязко качване на обороти без обективни причини, например сезонност, е съмнително. 4. Служителите масово са назначени с намалено работно време. Фирмите така пестят осигуровки, като доплащат на хората си в плик. 5. Сделки със свързани лица. При тях съмнението е за действителност, а не фиктивност на сделките, както и некоректни, т.е. занижени или завишени цени. 6. Ревизии на доставчици или клиенти, показали разлики в обявеното от тях и от съответната фирма. Най-често това се прави при неправомерно ползване на данъчен кредит. 7. Прекалено високи разходи за пътуване и престой. Това поражда съмнения за надуване на тези разходи, за да се пести от данък печалба. Най-често не се нарушава само един данъчен закон, а няколко, смятат инспектори. 8. Фирмите, които имат връзка с офшорни зони, също привличат вниманието на данъчните. Причина е, че с такива сделки не само легално се пести от данъци, но и се укриват обороти. 9. Сделки с много посредници, без дейността на фирмата да го изисква. Така най-често се правят фиктивни обороти, за да се иска по-голям данъчен кредит от фирми, които понякога са бушони. 10. Големи разходи от собствениците на фирма, която е на загуба. Ако дружество няколко години обявява, че е на загуба, но поддържа голям и скъп офис, купува автомобили на лизинг, разширява дейност, става съмнителна за данъчните. 11. Дейност без офис, складове и договори със спедитори. Ако компания декларира оборот от износ или внос, но няма нито свои, нито наети складове, както и договори със спедитори, това би привлякло вниманието към нея. 12. Съмнение за НАП може да бъде, когато малка фирма има много банкови сметки, като непрекъснато закрива и открива нови. Смята се, че целта е да бъдат заблудени инспекторите или поне да бъдат затруднени при проследяване пътя на парите. 13. Големи касови наличности. Те най-често са симптом за скрито разпределение на печалби. Много собственици периодично извършват теглене на пари от банковите сметки на фирмата, които харчат за лични цели. Преди това обаче те трябва да платят допълнително 5% данък дивидент. За да го спестят, компании не държат пари в банки, а в касите си.", "date": "2018.12.17", "title": "Клошари от Румъния в схеми за кражба на ДДС у нас"}
{"url": "https://www.24chasa.bg/novini/article/7204241", "text": "Нов участък от столичния бул. “България” - от НДК до бул. “Гоце Делчев” ще ремонтира общината през 2019 г. Това е един от 15-те големи обекта в програмата за реконструкция за следващата година. В нея е и ремонтът на транспортния тунел при НДК, както и изместването на трамвайните линии по бул. “Скобелев” в северна посока, за да не минава близо до жилищните сгради. Реконструкцията ще струва 12 млн. лв. и предстои да се обяви процедура за избор на изпълнител, съобщи зам.-кметът по финанси, транспорт и здравеопазване Дончо Барбалов. Две други трамвайни трасета също ще се ремонтират догодина - по ул. “Каменоделска” и по бул. “Цар Борис III” за общо 17,6 млн. лв. По време на ремонтите общината ще пусне временни автобусни линии, които да заместват спрените трамваи. Догодина трябва да се изгради пробивът при бул. “П. Дертлиев”, който да осигури връзка с околовръстния път и магистрала “Люлин”. Ще продължи разширението на бул. \"Т. Каблешков\" от ул. \"К. Ботев\" до ул. \"Луи Айер\", ще има и велоалея. Ще се изгради Източната тангента - от бул. 'Вл. Вазов\" до Северна скоростна тангента, както и ул. \"Ф. Кутев\" - между бул. \"Черни връх\" и ул. \"Сребърна\". Ремонти ще има по: бул. \"Президент Линкълн\", улиците \"Н. Коперник\", \"Житница\", \"Народно хоро\" и \"Първа българска армия\" - по нея паветата ще бъдат сменени с асфалт. Ще продължат и ремонтите в центъра - зоните около ул. \"Граф Игнатиев\" и храма \"Св. Ал. Невски\". Планира се обособяване на 18 велоалеи. Над 133 млн. лв. ще бъдат инвестирани в покупка на нови автобуси и 13 трамвая. Догодина ще пристигнат 60 газови автобуса с автоматични механични рампи за хора с увреждания и майки с колички. Те ще имат система за накланяне на спирки и звуков и светлинен сигнал при затваряне на вратите. Четирите линии на нощния градски транспорт ще продължат да се движат и през цялата 2019 г. След това ще се направи анализ и ще се реши дали има нужда от промени на маршрутите, казa Барбалов.", "date": "2018.12.17", "title": "Ремонтират бул. “България” и транспортния тунел при НДК, местят трамваите по “Скобелев”"}
{"url": "https://www.24chasa.bg/novini/article/7204249", "text": "На 28 декември, на закрито заседание, Комисията за енергийно и водно регулиране ще се произнесе за цените на водата в 24 района и общини в страната. Предвижда се увеличение от 0.72% до 22%. В регулатора бе проведено открито заседание за цените на ВиК дружествата, а пред вратата на КЕВР десетки граждани се опитаха да нахлуят, но не успяха. Успяха обаче да блокират омбудсмана Мая Манолова и не я пуснаха, докато тя не им обясни какво ще говори пред Комисията. На заседанието Манолова заяви, че поскъпването на ВиК услугите не е справедливо. Няма подобряване на качеството на услугите, няма намаляване на загубите, не се правят инвестиции. Водата поскъпва най-много във Видин, Благоевград и Добрич, а в същото време там домакинствата обедняват. Прагът на социалната поносимост на цената на водата се намалява. Манолова настоя да има помощи за водно бедни хора, за които плащането на водата вече става проблем. Тя поиска ясни критерии за определяне на прага на социалната поносимост. Преди нея обаче думата бе дадена на шефовете на водните дружества. Повечето от тях подкрепяха доклада за поскъпване на ВиК услугите. Някои, като управителя на Ямбол, изразиха притеснение, че увеличаването на минималната работна заплата ще се отрази на финансите им, което означава, че не малък процент от работещите в  дружествата са на минимална работна заплата. Други пък коментираха поскъпването на тока на борсата и как то се отразява на дейността им. Областният управител на Шумен Стефан Желев пък поиска замразяване на цената на водата в областта, докато не бъде построена пречиствателна станция. Той заяви, че дружеството в Шумен има най-висока цена от 3,40 лв на кубик, а прагът на социалната поносимост е 3,51 лв. Желев смята, че увеличението на цената е несправедливо без да е подобрено качеството. ВиК дружествата са задължени да отделят пари от приходите си в заключена банкова сметка. Тези заделени средства трябва да се използват за инвестиции. Това заяви шефът на Дирекция \"Водоснабдителни и канализационни услуги\" в КЕВР Ивайло Касчиев. За всяко дружество процентът е различен. Този механизъм е наложен от Европейската комисия. Ако ВиК дружествата не направят инвестициите, то в края на регулаторния период цената на услугите им ще бъде намалена. ", "date": "2018.12.17", "title": "На 28 декември ще кажат цените на водата за 2019 г."}
{"url": "https://www.24chasa.bg/novini/article/7204255", "text": "Руското министерство на отбраната връща в постоянната им база в Крим над 10 изтребителя Су-27СМ и Су-30М2, който временно бяха прехвърлени на военно летище в Южна Русия заради основен ремонт на кримския им аеродрум Белбек, предадоха ТАСС и Интерфакс, цитирани от БТА. Изтребителите, които бяха временно дислоцирани на военното летище Кримск в Краснодарския край, ще прелетят от Кримск в Белбек на 22 декември, за да се установят там за постоянно, се казва в съобщението на министерството. Припомня се, че строителните работи на летището в Белбек започнаха през пролетта на тази година. Към този момент е завършен първият етап от разширението му: нова писта, дълга 3450 м, пътеки за рулиране на самолетите и места за паркирането им, както и площадки със специално предназначение, което позволява да се изпълняват планови полети и прелитания на военни летателни апарати денонощно и в различни природни условия. Асошиейтед прес отбелязва, че връщането на изтребителите в Крим съвпада с предупреждението на руския външен министър Сергей Лавров, която заяви в пряк радиоефир днес, че украинските власти планират да извършат въоръжена провокация по границата с Крим през последната десетдневка на декември. Той обвини украинския президент Петро Порошенко, че лично се занимава с подготовката. \"По наши данни, той (Порошенко) обсъжда със западните си покровители провокация на границата с Крим. Съветват го да поддържа бойни действия със слаба интензивност, за да може в пропагандистки план да се говори, че руснаците настъпват срещу Украйна, и затова трябва да им бъдат наложени още санкции, но в никакъв случай не трябва да се допусне военните действия да преминат във фаза, зад която ще последва пълномащабен отговор\", заяви Лавров. Русия ще отговори на провокационните действия на Украйна, каза Лавров, като добави, че \"съответните наши служби предприемат всички необходими усилия да не се стигне до ексцесии\".", "date": "2018.12.17", "title": "Русия връща за постоянно в Крим над 10 изтребителя след ремонт на летище"}
{"url": "https://www.24chasa.bg/novini/article/7204253", "text": "37-годишният Димитър Ръжев, който е задържан за убийството на 24-годишната Златена Стоянова, е бил в дискотека в Пловдив с жертвата само няколко дни преди момичето да бъде намерено мъртво в стая в столичен хотел, съобщава  Димитър е сниман заедно със Златена в пловдивски поп-фолк бар в нощта на 11 срещу 12 декември, когато двамата посетили студентско парти.  Златена е наела стаята в София за 3 дни до неделя, включително. Димитър слязъл на рецепцията в неадекватно състояние и с видими наранявания.  Според неофициална информация и Димитър, и Златена са били в алкохолно-наркотичен делириум. Димитър е бил зависим и преди около 7-8 години е бил в комуна. Дали заради дрогата, или от личностни особености, Димитър е бил много агресивен. Наскоро жена му, от която има две деца, го е напуснала от къщата в Брестник, където живеели. Според съседи, младата майка се оплаквала от системен тормоз и душене. Близки хора до семейството разказват, че мъжът се опитал да запали къщата си в пловдивското село, залял я с нафта, но съсед го спрял да драсне клечката. Преди време е имал разрешително за оръжие и пушка, но тя му е отнета след като е заловен с метадон. Към този момент Димитър работи в погребално бюро. Не е ясно от колко време е имал отношение със Златена, нито какво е довело до ескалация на напрежението и смъртта на момичето. По всичко личи обаче, че 24-годишното момиче му се е доверявало, а последната седмица е прекарало плътно в неговата компания.", "date": "2018.12.17", "title": "Димитър и Златена били на дискотека в Пловдив дни преди убийството в хотела"}
{"url": "https://www.24chasa.bg/novini/article/7203705", "text": "„Официално откритият днес граничен контролно-пропускателен пункт Крушари-Добромир изцяло отговаря на изискванията на Шенгенския граничен кодекс и лицата и автомобилите, които ще минават през него, ще бъдат проверявани така, както това се прави и на останалите граници. Не очакваме тук да има много засилен трафик, но пък ще помогне за засилване на връзките между населените места от двете страни на границата. През граничния пункт ще преминават предимно лекотоварни автомобили”- каза директорът на главна дирекция „Гранична полиция\" главен комисар Светлан Кичиков. „Този път има голяма полза и за двете страни. Досега двете страни ги разделяха 4 метра. В района на Добромир има много българи, които живеят там. Той ще даде възможност за по-лесен достъп на изселниците до техните родни места, възможност за бизнесобмен и други ползи. Туристите в Добричка област са предимно румънци, този пункт ще спестява и път ” - коментира Добри Стефанов, кмет на Крушари. Пунктът е изграден по програма „Трансгранично сътрудничество 2007-2013”. През 2012 г .е взето окончателното решение за неговото изграждане от правителствата на Румъния и България, а със свое решение от проведено редовно заседание на 14 ноември 2018 г. Министерският съвет реши контролно-пропускателният пункт да бъде въведен в експлоатация. Работното време н аграничниа пункт ще бъде от 8 до 20 ч. С него сухопътните гранични пунктове стават 12. По силата на приетите и подписани документи шосейният граничен преход е изграден на румънска територия, като са предвидени съоръжения за гранични проверки както от румънските, така и от българските гранични полицейски органи. Със създаването на съвместните българо-румънски гранични пунктове се улеснява преминаването на лица и превозни средства през сухопътните пунктове, тъй като граничните проверки се осъществяват съвместно на едно спиране. Съвместният ГКПП Добромир - Крушари, е разположен на територията на Румъния, на трансграничен път между населените места Добромир (Румъния) - Крушари ( България).", "date": "2018.12.17", "title": "Новият ГКПП Крушари-Добромир отговаря\nизцяло на Шенгенските изисквания (Обновена)"}
{"url": "https://www.24chasa.bg/novini/article/7204251", "text": "37-годишният Димитър Ръжев, който бе арестуван за убийството на Златена Стоянова в столичен хотел, е лежал в затвора за наркотици. Изтърпял присъда и за кражба на части от казан за ракия. Това твърдят жителите на пловдивското село Брестник, откъдето е родом. Според тях той продължавал да взема дрога, въпреки че преди време се лекувал в комуна. След като се прибрал, се оженил, родили му се две деца. Съпругата му, която е отдругаде, избягала, тъй като често посягал да я бие. Жената не издържала на тормоза. В Брестник разказват, че Димитър се занимавал с лозарство. Правел вино и го продавал. Наследил майсторлъка от покойния си дядо Димитър, прочут винар в целия регион. От 1 месец Димитър работел в погребално бюро, казват брестничани. В селото живеят майката и братът на Ръжев, който държал хоспис за болни.", "date": "2018.12.17", "title": "Арестуваният за убийството на Златена лежал в затвора за наркотици"}
{"url": "https://www.24chasa.bg/novini/article/7204311", "text": "Европейският съюз ще изпрати през 2019 г. експертна мисия в Украйна, която да подготви оказването на помощ на региона на Азовско море, пострадал от \"ограниченията над корабоплаването в региона\". Това се казва в заключителния документ, приет на състоялото се днес в Брюксел заседание на Съвета на асоциацията ЕС - Украйна, цитиран от ТАСС. От украинска страна в заседанието участва премиерът на страната Володимир Гройсман, а от ЕС - върховната му представителка по външните работи и политиката за сигурност Федерика Могерини, съобщава БТА. \"ЕС е готов да предприеме мерки за засилване на своята подкрепа, и по-конкретно, на пострадалите от положението в Азовско море региони на Украйна. В този контекст ЕС възнамерява да изпрати оценъчна мисия в Украйна в началото на 2019 г.\", се казва в документа. На съвместна пресконференция с Гройсман след заседанието Могерини отказа да коментира твърдението на руския външен министър Сергей Лавров, че Украйна подготвя провеждането на нови провокации срещу Русия. Тя посочи също, че използването от Русия на военна сила срещу украинските кораби няма никакво оправдание.", "date": "2018.12.17", "title": "ЕС праща в Украйна мисия за подготовка на помощ за региона на Азовско море"}
{"url": "https://www.24chasa.bg/novini/article/7204317", "text": "Бюджетът на Фандъкова за 2019-а е безцелен и безидеен. Липсват политики за хората. Диспропорциите ще продължат да се задълбочават, градът ще продължи да се задъхва. Необходимо е да се промени философията за развитието на София. А това, което ни предлагат за следващата година, е още от същото. Това каза лидерът на столичните социалисти и председател на групата на БСП в СОС Калоян Паргов по време на семинара за представяне на проектобюджета на Столична община, съобщиха от пресцентъра на БСП. Бюджетът трябва да бъде на Столичния общински съвет, а оттам на столичани, а за поредна година сме свидетели на бюджет на общинската администрация“, обясни Калоян Паргов. „Както много други, така и обещанието, че за следващата година ще направим програмен бюджет, във формирането, на който ще участват всички общински съветници, се изпари. Остана само мирисът на мръсен въздух“, посочи председателят на БСП-София. „Предложеният бюджет за 2019-а на Столична община няма програмен характер“, категоричен е Паргов. Според него това трябваше да бъде бюджет на изравняване на стандартите между центъра и крайните квартали. „Очаквахме да чуем, че през следващата година ще има ясни приоритети в развитието на столицата, с конкретно заявена грижа и внимание към хората, които живеят в крайните квартали и жилищните комплекси. София освен административен център на държавата е и град, в който живеят и работят хора, които плащат данъци. Те очакват да получат добра градска среда, която гарантира качество на живот. Столичани искат да видят как парите от техните данъци и такси се връщат при тях“, коментира Паргов и допълни: „Европейски проекти може да бъдат реализирани в централната част, а приходите от данъци да бъдат насочени приоритетно към крайните квартали, които чакат вече 30 години общината да обърне внимание на проблемите им“. „През тази година хората поставиха ново изискване - не искат само количество, а искат и качество. Именно качеството на извършените строително-ремонтни дейности се превърна в основен проблем и предизвика вълната от недоволство на гражданите - ремонтите на „Дондуков“ и „Граф Игнатиев“, неудачните решения с велоалеята по „Раковска“ и „островите“ на „Константин Величков“, които стесниха платната, затрудниха движението по тези улици и допринесоха за замърсяването на въздуха. Ето защо днес очаквахме да чуем анализ на свършеното и на това, което не е свършено и защо. Но нямаше нито дума за качеството на изпълнение на инвестиционната програма“, обясни Калоян Паргов", "date": "2018.12.17", "title": "Паргов: Бюджетът на Фандъкова за 2019 е безцелен и безидеен. Липсват политики за хората"}
{"url": "https://www.24chasa.bg/novini/article/7204327", "text": "Говорител на Европейската комисия осъди днешното бомбено нападение срещу сградата на гръцката телевизия Скай, съобщава в. \"Катимерини\", цитиран от БТА. Говорителят на ЕК Маргаритис Схинас направи изявление пред журналисти в Брюксел, в което осъди всички нападения срещу свободата на изразяване и свободата на медиите. \"ЕК осъжда всички атаки срещу свободата на изразяване и срещу свободата на пресата (. . .) Тези свободи са фундаментални за нашия континент, за нашия съюз и нашите истински демокрации\", изтъкна Схинас. \"Надявам се, че това ще бъде последният път, когато трябва да заявяваме такива очевидни неща\", добави той. Организацията за сигурност и сътрудничество в Европа (ОССЕ) също осъди нападението. Представителят на ОССЕ по въпросите за свободата на медиите Арлем Дезир нарече случилото се \"нападение срещу демокрацията\", предаде ТАСС. \"Атаката срещу средства за масова информация представлява нападение срещу демокрацията\", написа в Туитър Дезир, като призова гръцките власти за оперативна реакция на инцидента. Взривното устройство, поставено в раница, избухна в 02,37 часа тази нощ пред сградата на телевизия Скай в гръцката столица. Има счупени прозорци от първия до последния етаж на шестетажната сграда, нанесени са сериозни материални щети, но няма ранени. Според първоначалните оценки на гръцката полиция зад бомбеното нападение стои терористичната организация \"Група на народните бойци\", посочва вестник \"Катимерини\".", "date": "2018.12.17", "title": "ЕК за бомбата пред телевизия \"Скай\": Осъждаме всички атаки срещу свободата на пресата"}
{"url": "https://www.24chasa.bg/novini/article/7204337", "text": "Носорог от застрашен вид бе върнат в Непал, след като миналата година беше отнесен от наводнение в Индия, предаде ДПА. Служители по опазване на природата са открили 20-годишния женски носорог близо до защитена област в индийския щат Бихар. Това е 11-ият носорог, върнат през индийско-непалската граница след опустошителното наводнение в района през 2017 година. Предстои да бъдат върнати още два, предаде БТА. Животното от редкия вид индийски носорог било упоено със стрела и транспортирано с камион до националния парк Читван - най-големия природен резерват в Непал. След това самката била превозена със сал до началото на парка - на другия бряг на река Нараяни, и била освободена. Операцията наложила участието на 35 специалисти по защита на дивите животни. Носорозите от застрашения вид в Непал наброяват 645. Природозащитните организации похвалиха страната за полаганите усилия, в резултат на които популацията се е удвоила. Взетите мерки идват след опустошителното бракониерство по време на гражданска война в Непал в периода 1996-2006 г.", "date": "2018.12.17", "title": "Върнаха носорог в Непал, отведен в Индия заради наводнение"}
{"url": "https://www.24chasa.bg/novini/article/7204341", "text": "46 електронни винетки са купени само в първия час от пускане на специализирания сайт www.bgtoll.bg на Националното тол управление, съобщиха от пресцентъра на АПИ. От 14 часа днес в продажба са е-винетки през уеб сайта, мобилно приложение и на терминалите за самотаксуване в търговската мрежа. Над 15 хиляди са били посещенията на www.bgtoll.bg в първия час от старта му, а близо 400 са конвертираните хартиени стикера към електронни винетки. Уеб сайтът bgtoll.bg беше представен на пресконференция днес в Министерството на регионалното развитие и благоустройството от директора на Националното тол управление Антон Антонов, членът на Управителния съвет на Агенция “Пътна инфраструктура” (АПИ) инж. Веселин Давидов и експерта към АПИ проф. Олег Асенов. Е-винетка може да се купи през уеб сайта www.bgtoll.bg , мобилното приложение и терминалите за самотаксуване, които е предвидено да бъдат разположени по ГКПП и търговските обекти. Начините на плащане ще са с кредитна и дебитна карта, а през уеб сайта ще е възможен и банков трансфер. При плащане с банков трансфер обаче е нужно технологично време от 1-2 дни, за да се отрази то в системата, както е при всички банкови плащания, отбеляза Антон Антонов. Проф. Олег Асенов подчерта, че преди да пристъпи към купуване на е-винетка, потребителят на пътя трябва да си е изяснил три основни елемента – какъв продукт за таксуване на време иска да купи (уикенд, седмична, тримесечна, годишна винетка), както и да знае регистрационния номер на автомобила и да реши как да планира пътуването си. Системата позволява е-винетката да бъде активирана с дата до 30 дни най-късно от момента на купуването й. След избор на държавата, в която е регистриран автомобилът, за който се купува е-винетка, се въвежда регистрационният му номер и се избира период на валидност на винетката. Системата автоматично изчислява коя е крайната дата за валидност на винетката, отбеляза проф. Асенов. Има опция по желание да бъде въведен имейл адрес, на който потребителят да получи обратна разписка. Не е нужно да я разпечатва, нито да я носи в автомобила си, нито да я представя на контролните органи. След като получи идентификационен номер на транзакцията за купена винетка, клиентът може да изтегли разписка или да въведе електронен адрес, на който да я получи и след това да приключи процедурата по покупката. В рамките до 5 минути след купуване на винетката, тази информация ще бъде въведена в системата и всеки сам ще може да провери дали винетката е валидна. За правоприлагащите органи се вижда, че купената е-винетка е валидна, че все още не е използвана и ще бъде активна от 1 януари 2019 г. Е-винетката е държавна такса, съответно при сгрешена транзакция или покупка на е-винетка, във всички Областни пътни управления (ОПУ) трябва да бъде подадена писмена молба в свободен текст, който разяснява ситуацията. Ако потребителят има разпечатана разписка за покупката, това би помогнало много за бързото разясняване на случая, отбеляза проф. Асенов. Инж. Веселин Давидов посочи, че контролът ще се осъществява от мобилните екипи на Националното тол управление, както и от органите на МВР и Агенция “Митници”. Той подчерта, че с компенсаторната такса, въведена в унисон с международната практика, се дава възможност на нарушителите, които ползват пътя без платена е-винетка, да си спестят съставянето на акт за установяване на административно нарушение. Предвижда се компенсаторната такса за леки автомобили да бъде 70 лева, за тежкотоварни превозни средства с обща технически допустима максимална маса от 3,5 до 12 тона - 125 лв., и за превозни средства с тегло над 12 тона – 175 лв., каза той и отбеляза, че сумите предстои да бъдат обнародвани в “Държавен вестник”. На финалната права сме със Световната банка за определяне на обхвата и начина на плащане за тежкотоварните превозни средства с обща технически допустима максимална маса над 3, 5 тона или т.нар. тол такса, каза още инж. Давидов. По думите му в момента две трети от приходите за платената пътна мрежа се генерират от леките автомобили, а с тол таксата ще се въведе по-справедлив начин за ползване на пътната инфраструктура.", "date": "2018.12.17", "title": "15 000 посещения през първия час на www.bgtoll.bg"}
{"url": "https://www.24chasa.bg/novini/article/7204345", "text": "В навечерието на Коледните празници детска глъч, песни и танци огласиха сградата на президентската администрация. Вицепрезидентът Илияна Йотова бе домакин на тържество „Деца подаряват усмивки на деца“. Едни за други рецитираха стихотворения, пяха и танцуваха първолаци от 23 СУ „Фредерик Жолио-Кюри“, град София, и възпитаници от Дом за деца, лишени от родителска грижа, „Княгиня Мария-Луиза“, град Пловдив. Това съобщиха от президентския прессекретариат. „За мен и моите колеги няма по-мил и ценен подарък за Коледа от вашето присъствие тук, от това деца да подаряват усмивки на деца и да създават приятелства“, обърна се вицепрезидентът към гостите. „Ако проявяваме малко внимание, малко повече мисъл за другите, светът би бил по-добър. Нека се грижим едни за други и бъдем по-добри, не само по Коледа“, отбеляза Илияна Йотова.", "date": "2018.12.17", "title": "Вицепрезидентът бе домакин на тържество \"Деца подаряват усмивки на деца\" (Снимки)"}
{"url": "https://www.24chasa.bg/novini/article/7204361", "text": "Световната ски легенда Марк Жирардели притежава 100% от собствеността на “Такс сървисиз лимитед” - компанията, която е мажоритарен собственик на “Юлен” АД. Оригинала на документа, който доказва това, Жирардели показа в понеделник на министрите на околната среда и водите Нено Димов, на туризма Николина Ангелкова и на икономиката Емил Караниколов. След срещата на 4-мата новината бе съобщена от пресцентъра на екоминистерството. Въпросът за собствеността на концесионера на “Ски зона Банско” е бил поставен от министър Нено Димов заради обществения интерес и във връзка с развитието на курорта Банско. Жирардели е упълномощил изпълнителното ръководство на “Юлен” АД да води преговори за изменение на настоящия концесионен договор за ски зоната. “Присъствах на срещата с тримата министри в сградата на МОСВ, но не съм упълномощен да разкривам подробности около придобиването на “Юлен” АД от страна на Жирардели, който лично ще направи изявления скоро”, каза пред “24 часа” адвокатът на дружеството Петър Петров. Той разказа, че една от целите на срещата всъщност е била Жирардели да се запознае от първа ръка с водените преговори между “Юлен” АД и екип на МОСВ за предоговаряне на условията на концесионния договор за “Ски зона Банско”. “Миналата седмица ръководството на дружеството – аз и изпълнителният директор Мая Христоскова, имахме само уточняване на рамката на преговорите, но по същество те започват сега. Г-н Жирардели ни упълномощи да ги водим, вероятно до края на настоящия зимен сезон, който е в средата на април, ще сме готови”, уточни Петров. Става въпрос за неяснотите в концесионния договор, подписан още през 2001 г., по отношение на границите на ски зоната, както и за необходимостта от увеличение на концесионното възнаграждение от страна на “Юлен” АД. От съобщението на екоминистерството става ясно, че в договора ще бъдат включени и санкции при нарушение на екологичното законодателство. От ведомството обясниха, че според действащия концесионен договор те имат право да налагат санкции само в случай че концесионерът спре да плаща годишната концесионна такса. Преди около месец Министерският съвет упълномощи министър Нено Димов да проведе преговори за промяна на концесионния договор, следвайки указанията на главния прокурор Сотир Цацаров, отправени седмица преди това от телевизионния екран. Става въпрос основно за два казуса: увеличение на годишните такси и уточняване на площта на концесията. Между двете обаче няма нищо общо - концесионното възнаграждение се определя по формула, която взема предвид приходите на концесионера от ски зоната. Според екоминистерството формулата ще се запази, като има вероятност за увеличение на годишното възнаграждение с до 30%. По отношение на площта на концесията обаче казусът е много заплетен и Нено Димов вече публично заяви, че разплитането му няма да е лесно. В оригиналния концесионен договор площта на концесията е определена на приблизително 95 хектара, но в същия член там, където са определени границите, са записани координати, които представляват около два пъти по-голяма площ. На трето място в текста е определена съвсем друга площ, която надвишава и втората. Проверките, правени досега от екоминистерството, са показали, че концесионерът не ползва по-големи площи от първоначалните, но записът в договора трябва да бъде оправен, смятат юристи. По време на срещата в екоминистерството в понеделник е станало въпрос и за изграждане на втори кабинков лифт. И тримата министри категорично са заявили, че зимният туризъм има бъдеще в България и трябва да се развива. Жирардели е бил запознат със ситуацията около воденото дело във ВАС, чийто петчленен състав върна преди седмица в изходно положение казуса с това дали държавата е длъжна да прави екооценка на промяната на плана за управление на Национален парк “Пирин”, която позволява изграждането на втори лифт. В момента се очаква делото да се гледа отново на първа инстанция, но от друг тричленен състав на съда. В събота по време на откриването на зимния сезон в Банско Жирардели призова държавата да реши проблемите с инфраструктурата в курорта. “Банско има потенциал да стане световен курорт. Не трябва да се изпуска това. Ето, световната купа се връща отново тук за този сезон. А курорти в Словакия, Словения и Хърватия чакат по 20-30 години да им се даде състезание. Това говори за доверието, което ни има международната федерация, и до момента сме се справили перфектно”, подчерта Жирардели. ", "date": "2018.12.17", "title": "Ски легендата Марк Жирардели е мажоритарен собственик на \"Юлен\" (Обновена)"}
{"url": "https://www.24chasa.bg/novini/article/7204339", "text": "Преди броени часове получихме решението на Европейската комисия по антимонополното дело за газа, с който тя глобява БЕХ, \"Булгартрансгаз\" и \"Булгаргаз\" с 77,68 милиона евро. Това заяви на брифинг министърът на енергетиката Теменужка Петкова. Мотивът е, че България е ограничила достъпа до ключова газова инфраструктура. Делото е за период от преди 8-9 години и е продължило доста дълго, каза Петкова. Министър Петкова заяви, че от 2015 г. се водят разговори с ЕК на политическо ниво и на ниво дружества. Българската страна се е надявала да се постигне споразумение, защото е смятала, че има основание за това. Били направени редица предложения, които не били възприети. Петкова заяви, че ЕК настоявала в \"Булгартрансгаз\" да влезе чуждестранен оператор, тоест дружеството да бъде приватизирано. \"Това за България и за българското правителство е червена линия, която не можем да прекрачим, защото газовата инфараструктура е свързана с енергийната и с националната сигурност. Комромиси с националната сигурност не можем да правим. Приватизацията на българския газов оператор за нас е неприемлива\", каза тя. В министерството очакват официално да бъде връчено решението на комисията, за да се запознаят с него и след консултация с правните консултанти ще се реши как да се реагира. Плащането на глобата трябва да стане в срок от 3 месеца след официалното връчване на решениетото. Петкова посочи, че ще направят всичко възможно, за да защитят националните интереси и финансовите интереси на дружеството. Шефът на БЕХ Петьо Иванов заяви, че периодът, за който България е глобена, е от юли 2010 до януари 2015 г. Първоначално периодът е бил 8,5 години, сега е свален на 4,5 години. Той заяви още, че българските потребители не са били ощетени. И не е съгласен, че дружествата в холдинга са злоупотребявали с господстващо положение. Иванов припомни, че в периода, за който е наложена глобата, \"Булгаргаз\" е продавала газ под себестойност и така е било по решение на енергийния регулатор. На въпрос дали дружествата разполагат с финансов ресурс да платят глобата, шефът на БЕХ каза, че това е било предвидено при емитирането на облигациите през 2018 година. Очаквало се е глобата да е 330 милиона евро, сега тя е 77 милиона. Така че наложената санкция е по-малко, отколкото сме очаквали, каза Иванов. Как ще се разпределят сумите между трите дружества, ще се решава допълнително.", "date": "2018.12.17", "title": "Теменужка Петкова: ЕК иска приватизация на \"Булгартрансгаз\", за нас е неприемлива"}
{"url": "https://www.24chasa.bg/novini/article/7204368", "text": "\"Всички които познаваха моето златно момиченце нека и кажат едно последно сбогом под тази снимка защото тя никога вече няма да бъде между нас!\" Това написа във фейсбук майката на убитата в столичен хотел Златена Стоянова и публикува снимка на дъщеря си.  \"Убиец отне живота на детето ми днес! Сбогом слънчице на мама-чакай ме там аз ще дойда при теб! Обичам те красива кукличке!\", пише още Гергана Йорданова. Много приятели на майката са изказали съболезнования. В отговор на запитванията им за случилото се тя обяснява, че Златена е била в София и са я убили в хотел, а също и, че не познава убиеца й и не знае нищо за него.", "date": "2018.12.17", "title": "Майката на убитата Златена: Сбогом, слънчице на мама, чакай ме там!"}
{"url": "https://www.24chasa.bg/novini/article/7204381", "text": "Възрастно семейство от Стара Загора \"изгоря\" с цели 77 600 лева, след като се върза на поредната сценка на ало измамници със сюжет \"Помощ за полицията\". В петък във Второ РУ на МВР в града са се жалвали 69-годишна жена и 71-годишният й съпруг, че от една седмица \"старши следовател\" не им връща парите, които те му предоставили за залавянето на опасен престъпник. Чак в полицията възрастните хора разбрали, че те самите са станали жертва на престъпление. Те предали парите си на два транша в два последователни дни. Първо им се обадили на 6 декември на домашния им телефон и ги убедили да предоставят всичките си пари в помощ на полицията. Наивниците оставили към 16,30 часа на същия ден мъжка чанта със сумата от 49 000 лв. в нея в близост до трафопост на старозагорската улица \"Д-р Тодор Стоянович\". На следващия ден между 12 и 14 часа те получили ново обаждане по телефона, с което били убедени да оставят още 28 600 лева на същата място. С почти същата голяма сума пари през лятото по подобна схема се раздели и друго старозагорско семейство. Тогава двама съпрузи - мъж на 82 г. и жена на 78, отново на два транша предадоха на телефонни измамници 40 хиляди евро. Първият път възрастните съпрузи изтеглили 20 хиляди евро от спестяванията си в банка в Стара Загора, а на следващия ден - още толкова и от банка във Велико Търново, които дали на жена на средна възраст. Случаят с новата крупна измама прилича на този от юли и по това, че и сега, и тогава, потърпевшите са подали късно сигнал в полицията за проблема си. Измамата през юли стана между 10 и 12 юли, а сигналът за нея бе подаден на 16. Сега е същото - хората са измамени на 6 и 7 декември, но отишли да се оплачат на униформените чак на 14 декември. И в двата случая виси въпросът дали жертвите на измамите са толкова наивни и глупави, или пък са били бругално заплашени да си мълчат. Да заплашват жертвите си напоследък е практика на алоизмамниците. На 26 юни т.г. по класическата схема \"помощ за полицията\" бе измамена жена на 37 години от Казанлък, която хвърли от терасата на апартамента си на мнимите полицаи полиетиленова торба с 8 800 лева. По-късно тя признала, че била заплашена да се скрие в жилището си, тъй като можело да има стрелба при мнимата акция по залавянето на престъпниците. Потърпевшата имала малко дете и наистина дълго се крила, преди да уведоми истинската полиция. Телефонните измами в Старозагорско напоследък зачестяват. На 1 юли т.г. 73-годишна жена от Гълъбово хвърли от терасата на апартамента си на измамници портмоне със 17 110 лева. През ноември м.г. старозагорка на 45 години \"изгоря\" с 30 хиляди лева и 5 хиляди евро, след като също стана жертва на изкусни телефонни измамници.", "date": "2018.12.17", "title": "Топ удар на ало измамници - наивни старци от Стара Загора им \"дариха\" 77 600 лева"}
{"url": "https://www.24chasa.bg/novini/article/7203293", "text": "Мисията на Международната организация по миграция (МОМ) в България дари днес превозни средства на Дирекция \"Миграция\" към Министерството на вътрешните работи с цел укрепване капацитета на институцията в доброто управление на миграционните потоци. Това съобщиха от пресцентъра на организацията. Дарени са пет 9-местни буса и четири 23-местни автобуса. Целта на дарението е да подпомогне Дирекция \"Миграция\" в дейностите й по посрещане и прием на граждани на трети страни и да подобри оперативно транспортните възможности на дирекцията. \"Работата по обслужване нуждите на мигрантите и цялостното управление на миграционната ситуация е изключително динамична. Тя изисква цялото необходимо внимание, включително до транспортното оборудване, ако искаме да осигурим гладко протичане на оперативните дейности, в съзвучие с хуманитарните принципи\", е посочил Радослав Стаменков, ръководител на Мисията на МОМ за България, цитиран в съобщението. Церемонията по предаването на автомобилите се е състояла в навечерието на Деня на мигранта - 18 декември. Дарението на транспортните средства е по проект \"Продължаващо подобряване на капацитета за прием на българската система за управление на убежището и миграцията\", финансиран от Европейската комисия по Механизма за спешно подпомагане по фонд \"Убежище, миграция и интеграция\". Дирекция \"Миграция\" е увеличила капацитета си за настаняване през октомври 2016 г. в специалните домове за временно настаняване на чужденци (СДВНЧ) от 960 на 1200 места. Миграционната статистика на МВР сочи, че за периода януари-октомври 2018 г. са задържани общо 2175 граждани на трети страни. От тях на вход на държавната граница - 566, на изход без регистрация - 309, установени са в незаконен престой във вътрешността на страната 1300 лица.", "date": "2018.12.17", "title": "Международната организация по миграция дари на МВР автомобили (Снимки, обновена)"}
{"url": "https://www.24chasa.bg/novini/article/7203966", "text": "Европейската комисия не е приключила оценката на щетите, нанесени при  , съобщи говорител на институцията, цитиран от БТА. Правото да се изразява политическо мнение е свещено в ЕС, но упражняването на това право никога не трябва да бъде за сметка на сигурността, собствеността и достойнството на останалите, заяви говорител на ЕК. Насилието и вандализмът нямат място в нашето общество, добави той. При вчерашното събитие службите за сигурност на ЕК бяха в постоянна връзка с белгийската полиция и така ще остане и занапред. Имаше опит за сваляне на знамената пред основната сграда на комисията, за изтръгване на пилоните, но те останаха по местата си, отбеляза говорителят. Той уточни, че по време на размириците в двете сгради на комисията, на които бяха нанесени щети, са работили десетки служители и те са били призовани да останат заключени, докато обстановката се успокои. В района имаше много жандармерия, няма да коментираме приложената тактика. Имаме пълно доверие в полицията, нека тя да опита да установи виновниците, допълни говорителят, попитан дали ЕС ще иска вандалите да платят за заличаването на следите от погрома.", "date": "2018.12.17", "title": "ЕК за протестите в Брюксел: Насилието и вандализмът нямат място в нашето общество"}
{"url": "https://www.24chasa.bg/novini/article/7203981", "text": "Млад пловдивчанин е задържан за причинена телесна повреда, съобщават от пресцентъра на МВР. Около 5 часа в петък 58-годишен таксиметров шофьор подал сигнал на тел. 112, че клиент му нанесъл побой, в резултат на което е получил фрактура на едната ръка. След организираните незабавни издирвателни действия минути по-късно служители на Второ РУ задържали 18-годишния извършител. По случая е образувано бързо производство по чл. 129, ал.1 от НК.", "date": "2018.12.17", "title": "Млад пловдивчанин счупи ръката на таксиметров шофьор, арестуваха го"}
{"url": "https://www.24chasa.bg/novini/article/7203979", "text": "Турската полиция задържа днес млада жена, членуваща в групировката Марксистко-ленинистката комунистическа партия (МЛКП), поставила миналата седмица бомба пред сградата на холдинг в Истанбул, съобщи турската телевизия НТВ, цитирана от БТА. Екипи на Отдела за борба срещу тероризма на полицията в Истанбул са установили, че 27-годишната Биргюл М. е жената, поставила на 12 декември бомба с часовников механизъм пред централата на холдинг в квартал Юскюдар. Силите на реда успяха да обезвредят бомбата. Биргюл М. бе задържана тази сутрин заедно с още един предполагаем член на МЛКП. Те са били заловени при претърсване на апартамент в истанбулския квартал Аташехир. При обиск на жилището са иззети бомба, оръжие и голямо количество боеприпаси. Марксистко-ленинистката комунистическа партия е крайнолява групировка, смятана за терористична организация в Турция.", "date": "2018.12.17", "title": "Задържаха терористка, поставила бомба пред централата на холдинг в Истанбул"}
{"url": "https://www.24chasa.bg/novini/article/7203998", "text": "Сигнал за сбиване пред дискотека в Кюстендил е подаден в полицията на 15 декември. Това съобщиха от пресцентъра на МВР. Изпратените на място полицейски екипи установили шестима мъже, на възраст от 20 до 39 години, повечето от тях известни на полицията с противозаконни деяния. Двама са настанени в кюстендилската болница с порезни наранявания. Трима от участниците са задържани с полицейска мярка за 24 часа. По случая е образувано досъдебно производство, уведомена е прокуратурата.", "date": "2018.12.17", "title": "Шестима се сбиха пред кюстендилска дискотека, 3-ма в ареста, друга 2-ма в болница"}
{"url": "https://www.24chasa.bg/novini/article/7203996", "text": "Деветима, сред които и двама непълнолетни, са задържани през почивните дни при полицейски акции срещу наркоразпространението. Към 19.30 часа в съботния ден, при полицейска операция за противодействие на престъпленията с наркотични вещества, служители на РУ- Етрополе спрели за проверка лек автомобил \"Нисан Алмера\" с водач 20- годишна етрополка. По време на полицейските действия единият от двамата пътници - 30- годишен, криминално проявен и осъждан, опитал да погълне предмет, което наложило бързата намеса и реакция на униформените. В колата са открити общо 16 полиетиленови топчета, 8 от които с бяло прахообразно вещество - метамфетамин, останалите със суха зелена тревиста маса- канабис. Водачката и двамата й спътници са задържани за срок до 24 часа, а по случая е образувано досъдебно производство. По- рано същия ден, при идентична полицейска операция на елинпелинските полицаи, в ареста попаднали и двама непълнолетни от с. Гара Елин Пелин, след като от тях били иззети общо 8 пликчета, съдържащи около 12 грама марихуана. По случая е образувано бързо производство. Други трима били засечени в рамките на спецоперации, проведени в неделя от криминалисти от областната дирекция, съвместно с колегите им от РУ- Елин Пелин и РУ- Костенец. Около 15 часа, в момент на покупко-продажба на марихуана, били задържани трима младежи от с. Костенец, а час по- късно - 22- годишен от с. Гара Елин Пелин, в дома на когото полицаите открили полиетиленов плик със суха зелена тревиста маса, реагираща на канабис. По двата случая са образувани досъдебни производства за престъпление по чл. 354А от НК. Работата по пълното им документиране продължава под наблюдението на прокуратурата.", "date": "2018.12.17", "title": "9-ма дилъри, сред които и непълнолетни, задържани през уикенда при полицейски акции"}
{"url": "https://www.24chasa.bg/novini/article/7203995", "text": "Варненски тийнейджър е задържан за 24 часа за няколко кражби от частни жилища и леки коли. Момчето, въпреки малкото си години, вече е добре познато на органите на реда и е задържано неведнъж за други кражби. Материалите срещу него са предадени на Варненската районна прокуратура. Хлапакът е спипан, след като собствениците на апартамент в кв. \"Владиславово\" подали сигнал в 3 часа сутринта, че в дома им има крадец, но през това време момчето избягало. Незабавно на място е изпратен полицейски екип и разследващите бързо разбрали кой е и го арестували. След задържането му станало ясно, че същата вечер той е откраднал разни неща и от лека кола, паркирана пред същия блок. Момчето успяло да обере барака и още една вила в местността Балъм дере край Варна. Варненската полиция задържа още един прохождащ в занаята младеж, откраднал две леки коли от началото на месеца. 18-годишният Я. А. има по-богата криминална биография от предното момче и дори вече е бил осъждан. От началото на декември той успял да открадне 2 фолксвагена, паркирани на различни места във Варна. По случая има образувано досъдебно производство, материалите са докладвани на прокурор от Районна прокуратура – Варна. Младежът е задържан за срок до 24 часа.", "date": "2018.12.17", "title": "Спипаха хлапак, обрал няколко къщи и леки коли във Варна"}
{"url": "https://www.24chasa.bg/novini/article/7204033", "text": "Турската армия е завършила подготовката за евентуална операция на изток от река Ефрат в Сирия, която може да започне всеки момент, заяви днес турският президент Реджеп Тайип Ердоган, цитиран от турския телевизионен канал НТВ. Ние можем да започнем операциите на територията на Сирия всеки момент. Нашата храбра армия е завършила подготовката и плановете за това. Можем да влезем ненадейно някоя нощ, каза Ердоган в изказване в Коня. Той подчерта, че при операцията няма да пострадат американските военнослужещи, намиращи се в контролираните от сирийските кюрди райони, предаде БТА. Ердоган каза също, че е обсъдил въпроса за евентуална операция с американския президент Доналд Тръмп, който е дал положителен отговор. Ердоган обяви на 12 декември, че до няколко дни Анкара ще започне операция на изток от р. Ефрат в Сирия срещу сирийската кюрдска милиция Сили за защита на народа, която Анкара разглежда като терористична организация, свързана с Кюрдската работническа партия /ПКК/. От 2016 г. насам Турция проведе две военни операции на територията на Сирия - \"Ефратски щит\" и \"Маслинова клонка\".                                                                                                                                                                                                                                                                                                                       ", "date": "2018.12.17", "title": "Ердоган: Може да започнем нова военна операция в Сирия всеки момент"}
{"url": "https://www.24chasa.bg/novini/article/7204039", "text": "По въпроса със споразумението на ООН за миграцията се разпространява дезинформация, заяви днес говорител на Европейската комисия, предава БТА. Споразумението насърчава сътрудничеството между държавите по въпросите на миграцията, включително при връщането на незаконните мигранти, прави разлика между мигранти и бежанци, признава общочовешките права, очертава начини за борба с незаконната миграция и каналджийството, признава необходимостта от охрана на границите за запазването на сигурността, както и самостоятелността на държавите по въпросите на миграцията. Споразумението не е правно обвързващо, не въвежда незаконно право на миграция и не цели да насърчава незаконната миграция, добави говорителят. Да кажем това е нашият начин да се преборим с дезинформацията по този въпрос. Разполагаме със скромни възможности, необходимо е съгласуване между всички държави от ЕС, посочи той. Говорителят цитира председателя на ЕК Жан-Клод Юнкер, според когото би било добре онези, които взимат отношение по документа, първо да го прочетат.", "date": "2018.12.17", "title": "ЕК: Разпространява се дезинформация за споразумението на ООН за миграцията"}
{"url": "https://www.24chasa.bg/novini/article/7204049", "text": "Заместник-министър председателят по икономическата и демографската политика Марияна Николова и министърът на труда и социалната политика Бисер Петков посетиха центрове за деца и възрастни с увреждания в Монтана. Вицепремиерът Николова изрази удовлетворение от качеството на предлаганите услуги и начина на тяхното управление, както и от условията за децата и възрастните. „Доволна съм от старанието, което се полага от служителите на дневните центрове. Видимо е, че те се трудят със сърце и приемат работата си като кауза“, каза заместник-министър председателят. По време на работното си посещение в Монтана Марияна Николова се срещна с кмета на града Златко Живков и областния управител Росен Белчев. „Развитието на Северозападния регион е приоритет за мен. Затова първото ми официално посещение като заместник-министър председател е в Монтана“, каза вицепремиерът Николова. По време на срещите бяха обсъдени възможностите за подобряване на инфраструктурата и за привличане на повече инвестиции в региона. Акцент в разговора беше и състоянието на детските градини и училищата, както и развитието на местния пазар на труда с фокус върху преодоляването на недостига от кадри. Програмата, чрез която се осигуряват лични асистенти ще продължи и през следващите девет месеца, заяви кметът на Монтана Златко Живков след посещението на вицепремиера Марияна Николова и министъра на труда и социалната политика Бисер Петков в града. Днес те, придружавани от кмета и областният управител Росен Белчев, посетиха дневния център за пълнолетни лица с увреждания и два центъра за настаняване от семеен тип. Срещнаха се с децата и младежите в тях и им подариха три лаптопа и кошници с коледни лакомства. „Има предложение от община Монтана за увеличаване капацитета за прием в центъра за обществена подкрепа и в дневния дом за пълнолетни лица с увреждания, заяви министър Петков. Искаме да се уверим на място какво е положението и да преценим какво можем да направим.” В дневния дом и центъра за обществена подкрепа се предлагат четири от общо 21 социални услуги, които извършва община Монтана. Всеки ден дневния дом се посещава от 54 деца и млади хора. За тях се грижат 18 души специализиран, обслужващ и ръководен персонал. За момента приемът в дома е прекратен, капацитета му е надхвърлен с няколко души. През последните десет години експертите в центъра за обществена подкрепа са работили по 1321 случая, свързани с изоставяне, насилие, отпадане от училище, придобиване на родителски умения. Подпомогнати са 2527 деца и техните родители.", "date": "2018.12.17", "title": "Вицепремиерът Николова посети центрове за деца и възрастни с увреждания в Монтана"}
{"url": "https://www.24chasa.bg/novini/article/7204041", "text": "Европейската комисия призова днес политиците в Румъния да не намесват ЕС в своите вътрешни спорове. Призивът бе предизвикан от коментари на румънския премиер Виорика Дънчила, според която \"не трябва вече да има граждани от първа и от втора ръка в ЕС\", съобщи БТА. \"Тези, които твърдят това, би трябвало да знаят, че ако има един председател и една институция, които постоянно открито говорят за нуждата от свързването на Изтока и Запада, това са Европейската комисия и нейният ръководител Жан-Клод Юнкер\", заяви говорител на комисията. \"Работим за това никой да не бъде забравян, работим по въпроси като различното качество на храните. Тези, които оспорват това и правят подобни изявления, трябва да ни наблюдават по-внимателно\", добави той. \"Разбирам, че има много политика и интереси в Румъния, но да оставим тези въпроси настрана. Всеизвестно е какво сме направили за сближаването на Изтока и Запада\", допълни говорителят.", "date": "2018.12.17", "title": "ЕК опровергава румънския премиер: Няма различни класи европейски граждани"}
{"url": "https://www.24chasa.bg/novini/article/7204038", "text": "През 2023 г. трябва да пътуваме от София до ГКПП Кулата за час и половина. Това каза министърът на транспорта Росен Желязков при откриване на нови 24 км от магистрала \"Струма\" от Кресна до Сандански. \"Трябва да бъдем оптимисти и да организираме всичко така, че да спазим срока за построяване на цялата магистрала \"Струма\". До момента са изградени 93 км от автомагистралата до Гърция, а срокът за строителството на оставащите 57 км е 2023 г.\", допълни той. Изтъкна, че усилията за подобряване на благосъстоянието на населените места са насочени както към Южна, така и към Северна България, и доказателство за това са осигурените преди седмица средства за изграждането на АМ \"Хемус\". Всичко това нямаше да бъде факт без последователната политика на премиера Бойко Борисов и далновидността му, че свързаността е инвестиция в бъдещето на всеки регион, каза още Желязков. Министър Петя Аврамова каза пък, че лот 3.3 се пуска 5 месеца предсрочно, за да се улесни пътуването до гръцката граница. \"Лот 3.1 от Благоевград до Крупник е с 40% изпълнени строителни работи. За тунел \"Железница\" има обжалване във ВАС. Трябва да работим усилено и с по-големи темпове, защото ползваме средства от ОП \"Транспорт\" и сроковете ни притескат\", каза министър Аврамова. За участъкът през Кресненското дефиле вървят процедури. \"Комисията, която оценява трябва да свърши бързо работа и дано да няма обжалвания, но практиката показва, че няма случай, когато някой да не се жали. Има 6 месеца срок за проектиране и след това да почне строителството. Надявам се да почне следващата година, така че до 2023 г. да е готова цялата магистрала\", обясни председателят на УС на АПИ инж. Светослав Глосов. Новият участък от \"Струма\" с дължина 23,6 км бе открит с тържествена церемония и водосвет на Неврокопския митрополит Серафим. В участъка има 3 пътни възела - при Кресна, Струмяни и Сандански, 25 големи съоръжения - мостове, надлез над ж.п. линията София - Кулата, селскостопански подлези и надлези, както и 4 площадки за отдих. Изпълнител на обекта е консорциум с водещо участие на \"Главбулгарстрой\". На откриването присъстваха и много местни жители от региона, които носеха плакати \"Благодарим Ви г-н министър председател, че ни направихте Европейци\".", "date": "2018.12.17", "title": "През 2023 г. стигаме от София до Гърция за час и половина"}
{"url": "https://www.24chasa.bg/novini/article/7204050", "text": "Съвместни патрули на български, гръцки и румънски полицаи и през този зимен туристически сезон ще работят заедно в Банско. Това стана ясно на пресконференция при кмета на курорта Георги Икономов. Съвместните патрули ще обикалят курорта в периода от 17 декември г. до 15 март 2019 г., разпределени на смени. Практиката на съвместните патрули в Банско се осъществява и с двете държави от сезон 2011/2012 г. Днес бяха представени патрулите от първата смяна в присъствието на директора на ОД МВР – Благоевград Николай Хаджиев и началника на РУ Банско  Иван Попов. От страна на Румъния присъства Флорин Марин от дирекция \"Охранителна полиция\" и румънският консул в България Флориан Мазилу. Гръцките патрули бяха придружени от аташето в гръцкото посолство, г-н Кириязакис. \"Туристическият сезон в зимния ни курорт беше открит официално в събота, на 15 декември. Използвам възможността да благодаря на българските органи на реда, както и на техните колеги от Румъния и Гърция за добрата съвместна работа. За да има успешен туристически продукт нашият курорт, преди всичко трябва да бъде осигурен обществения ред, сигурността и спокойствието на нашите гости. Тази успешна практика се наложи като работещ механизъм, по който чуждестранните полицейски служители работят приоритетно с граждани на своята държава и подпомагат комуникацията им с местните полицейски органи. Удовлетворен съм, че именно Банско бе мястото, на което тя се осъществи за първи път. Пожелавам спокоен сезон за полицейските служители, а и за всички нас\", заяви Икономов. \"Хубаво е гостите на курорта да виждат полицейски служители от своята страна, по този начин се вдига качеството и на услугата сигурност\", коментира Николай Хаджиев. Областният директор на МВР изрази задоволство от резултатите от работата на полицията на местно ниво, като посочи факта, че тя постига най-висока ефективност и разкриваемост на престъпленията в сравнение с останалите служби в Югозапада, което прави обстановката в курорта сигурна за жители и гости. Той допълни, че и тази година ще бъдат разположени временни КПП на трите входно-изходни точки на Банско, като по този начин се набляга на превенцията.", "date": "2018.12.17", "title": "Румънски и гръцки полицаи ще работят през зимата в Банско"}
{"url": "https://www.24chasa.bg/novini/article/7204079", "text": "Димитър Марковски - защитник на бившия кмет на Младост Десислава Иванчева, не изключи възможността основният свидетел по делото Александър Ваклин да бъде разпитан отново. Именно Ваклин подаде сигнал, че Иванчева и заместничката й Биляна Петрова, както й Петко Дюлгеров, са искали пари, за да му придвижат проект за строеж, предава БТА. Повторният разпит, според Марковски, можело да се проведе заради изтеклите СРС-та в медиите. На тях се чува как Ваклин говори с мъж, чието име не е ясно. Според Марковски не било редно извадки от разговори със СРС-та да се появяват в медиите без да са били обсъждани в съдебната зала. Колкото до проверките по делото - Марковски не смята, че има проблем в това. Така, както се правят проверки в съда и прокуратурата, така може да бъде проверен и председателят на ВКС, коментира Марковски. Хубаво е, че има диспут по темата, защото явно има проблем. А институционалните скандали са извън проблемите на защитата, допълни адвокатът. Марковски вижда обаче двоен стандарт в работата на апелативния спецсъд. И припомни, че когато Петко Дюлгеров е пуснат под \"домашен арест\", втората инстанция не е отменила това решение в същия ден. Прокурорът по делото Илиян Рангелов обаче обясни, че прокуратурата настояла Иванчева и Петрова да не излизат от ареста веднага, защото имало опасност да се укрият или да извършат друго престъпление. Обвинителят не изключи и възможността Дюлгеров да подкрепи обвинителната теза. Колкото до изтеклите в публичното пространство разговори от СРС-та, Илиян Рангелов смята, че вероятно са същите, каквито има и по делото. Но тепърва щяло да се установява кой е човекът, който разговаря с Александър Ваклин. Думите за сделка срещу 15 000 Рангелов разбирал като друг случай на корупция.", "date": "2018.12.17", "title": "Втори път може да разпитват Ваклин - основен свидетел по делото \"Иванчева\""}
{"url": "https://www.24chasa.bg/novini/article/7204131", "text": "Независимо, че в много случаи униформени се намесват и предотвратяват телефонни измами, има хора, които се поддават на сценариите на измамниците и се лишават от спестяванията и ценностите си. Затова МВР отново призовава под никакъв предлог гражданите да не се предоставят пари или ценности на непознати, след обаждане по телефона. Най-често използваната от измамниците схема е - „Оказване на помощ на полицията“. При всички положения, не се поддавайте на този сценарий, защото полицията никога не търси по телефона съдействие от гражданите и няма практика да им иска пари за целите на своите операции. При получаване на подобни обаждания е важно разговорът да бъде прекъснат и своевременно подаден сигнал на тел. 112, по възможност от друг апарат, а не този, от който е получено обаждането от измамниците. Измамниците използват и други сценарии, но при всички тях общото е едно – телефонно обаждане от непознат и искане на пари. АКО ПОЛУЧИШ ОБАЖДАНЕ ПО ТЕЛЕФОНА, ПРИДРУЖЕНО СЪС ЗАПЛАХИ АКО ПОСЛЕДВА ТЕЛЕФОННО ОБАЖДАНЕ ОТ ПОЛИЦАЙ ЗА СЪДЕЙСТВИЕ ТОВА Е ТЕЛЕФОННА ИЗМАМА. НЕ СЕ ДОВЕРЯВАЙ! НЕ СПОДЕЛЯЙ ЛИЧНА ИНФОРМАЦИЯ! НЕ ПРЕДОСТАВЯЙ ПАРИ!", "date": "2018.12.17", "title": "МВР пак призова: Под никакъв предлог не давайте пари или ценности на непознати, потърсили ви по телефона"}
{"url": "https://www.24chasa.bg/novini/article/7204140", "text": "Възрастен русенец е поредната жертва на телефонни измамници. Той е дал 2000 лева на престъпниците, съобщиха от полицията в крайдунавския град. 87-годишният мъж изхвърлил парите през терасата на жилището си в Русе, след като бил подмамен от престъпниците по познатата схема за съдействие на органите на реда при залавяне на група измамници. Когато разбрал, че е измамен, мъжът се обадил на тел. 112. По случая се води разследване. Според отчет на областната дирекция на МВР в Русе за първите 10 месеца на тази година в областта са осъществени 38 телефонни измами за около 60 000 лева. Полицаите са предотвратили други на обща стойност 50 000 лева, като са задържани 10 измамници. През миналата година в Русенско са регистрирани 40 телефонни измами за 120 000 лева.", "date": "2018.12.17", "title": "Възрастен русенец даде 2000 лева на телефонни измамници"}
{"url": "https://www.24chasa.bg/novini/article/7203752", "text": "Равнището на регистрираната безработицата в България през ноември е 6 процента. Това е най-нискaта стойност на показателя за месеца през последните 10 години, показва административната статистика на Агенцията по заетостта, съобщиха от пресцентъра на Агенцията. В сравнение с октомври тази година се наблюдава минимално увеличение от 0.1 на сто. Броят на регистрираните безработни през ноември е общо 197 783. 30 525 са новорегистрираните безработни през месеца, като от тях 1 680 са били неактивни, т.е. не са били нито заети, нито учащи, и не са търсили работа. От началото на 2018 г. служителите от бюрата по труда са активирали 64 036 чрез организиране на трудови борси, информационни събития, срещи със завършващите образование на кариерните центрове, както и чрез работата на младежки, ромски и трудови медиатори и др. Малко над 4 000 са тези, които са се регистрирали в бюрата по труда през ноември след завръщане от сезонна работа в чужбина. Освен към безработните, дейността на бюрата по труда е насочена също към заети, учащи и пенсионери. Като търсещи работа през месеца са били регистрирани 483 души от тези групи. През ноември общо 18 590 са постъпили на работа, като 86.4 на сто от тях са устроени в реалната икономика. В резултат от изпълнението на активните мерки за насърчаване на заетостта сред безработните, в субсидирана заетост са включени 2 537 души: 2 287 - по схеми на Оперативна програма \"Развитие на човешките ресурси\", 160 - по програми и 90 по мерки за обучение и заетост. От началото на годината общо 15 998 безработни са включени в обучения за придобиване на нова квалификация и ключови компетентности, а завършилите успешно са 14 477. Заявените работни места на първичния пазар на труда през ноември са 12 280, като 82.9 на сто от тях са в частния сектор. Най-голям дял свободни работни места са заявени в преработващата промишленост (29.3 на сто), търговията, ремонта на автомобили и мотоциклети (16.7 на сто), административните и спомагателните дейности (16 на сто), хотелиерството и ресторантьорството (6.6 на сто), строителството (4.5 на сто), и др. Най-търсените групи професии през месеца са: преподаватели; оператори на стационарни машини и съоръжения; монтажници; водачи на МПС и подвижни съоръжения; продавачи; персонал, зает в сферата на персоналните услуги (бармани, сервитьори, готвачи, камериери и др.); работници в добивната и преработващата промишленост, строителството и транспорта; квалифицирани работници по производството на храни, облекло, дървени изделия и сродни; металурзи, машиностроители и сродни на тях и занаятчии и др.", "date": "2018.12.17", "title": "Безработицата през ноември е 6% - най-ниска от десет години насам"}
{"url": "https://www.24chasa.bg/novini/article/7203315", "text": "Според първоначалните оценки на гръцката полиция зад   стои терористичната организация \"Група на народните бойци\", съобщава в електронното си издание атинският вестник \"Катимерини\", цитиран от БТА. Взривното устройство, поставено в раница, избухна в 02,37 часа тази нощ пред сградата на телевизия Скай в гръцката столица. Има счупени прозорци от първия до последния етаж на шестетажната сграда, нанесени са сериозни материални щети, но няма ранени. Според оценките на полицията бомбеният механизъм е съдържал около 10 кг мощно взривно вещество. Около 45 минути преди взрива извършителите дадоха предупреждение чрез страница в интернет и с телефонно обаждане до телевизионния канал АНТ1, което даде време на полицията да евакуира района. Членове на групировката досега са извършили подобни нападения с взривни устройства срещу офисите на Съюза на фирмите и индустриалците, на Юробанк и на Атинския апелативен съд преди една година. Говорейки пред журналисти от мястото на взрива, министърката на гражданската защита Олга Геровасили каза, че това е нападение срещу демокрацията, но добави, че тя е защитена и не е под заплаха. Президентът на Гърция Прокопис Павлопулос осъди категорично нападението над телевизия Скай, като го определи като \"престъпен и провокативно антидемократичен акт\", съобщи \"Катимерини\". От своя страна премиерът Алексис Ципрас нарече бомбената атака \"нападение на страхливи и тъмни сили срещу самата демокрация\". Основните политически сили в Гърция, както и Гръцката църква, също осъдиха терористичното нападение.", "date": "2018.12.17", "title": "Терористична група вероятно е заложила бомбата пред гръцката телевизия \"Скай\" (Обновена)"}
{"url": "https://www.24chasa.bg/novini/article/7203764", "text": "Около 8 часа вчера в полицията в Момчилград е подаден сигнал за открит мъртъв мъж в района на жп прелез в града, съобщиха от пресцентъра на ОД МВР - Кърджали. При извършения оглед е установено, че трупът е на 55-годишен момчилградчанин. Не са открити следи от насилствена смърт. Тялото е транспортирано за аутопсия в кърджалийската болница.По първоначални данни мъжът е починал от измръзване, след като е прекарал нощта навън. Образувано е досъдебно производство.", "date": "2018.12.17", "title": "Мъж премръзна до смърт на жп прелез в Момчилград"}
{"url": "https://www.24chasa.bg/novini/article/7203791", "text": "Европейската комисия обяви, че глобява „Български енергиен холдинг“ (БЕХ), неговото дъщерно дружество за доставка на газ „Булгаргаз“, както и дъщерното дружество за газова инфраструктура „Булгартрансгаз“ („групата БЕХ“), със сумата от 77 068 000 евро. Причината е блокиране на достъпа на конкуренти до ключова газова инфраструктура в България в нарушение на антитръстовите правила на ЕС, бе съобщено на сайта на ЕК преди малко.  В решението се казва, че групата БЕХ има господстващо положение както на пазарите за газова инфраструктура, така и на пазарите за доставка на газ в България. В него се заключава също, че БЕХ и неговите дъщерни дружества са злоупотребили с господстващото си положение, като са възпрепятствали навлизането на пазарите за доставка на газ в България чрез неправомерно ограничаване на достъпа до притежаваната и експлоатираната от тях инфраструктура. Енергийното министерство и БЕХ ще дадат пресконференция в 16,30 часа днес по повод решението.  Делото, известно още като \"газовия процес\" се води от 2011 г., когато собственикът на \"Овергаз\" подаде сигнал до ЕК заради отказа на \"Булгартрансгаз\" да допусне неговото дружество да достави директно газ от чужбина на свои клиенти в страната. По онова време \"Овергаз\" все още беше 50% собственост на \"Газпром\". Разделянето между руската компания и българските собственици започна едва през 2014 г.   БЕХ е използвал господстващото положение на едно от дъщерните си дружества — „Булгартрансгаз“, за да защити почти монополното положение на другото си дъщерно дружество, „Булгаргаз“, по отношение на доставките на газ. Освен това „Булгаргаз“ се е презапасявало с капацитет по единствения газопровод за внос, транспортиращ газ през Румъния за България, за да не може той да бъде използван от потенциални конкуренти, пише в днешното решение на ЕК.  Според ЕК в периода между 2010 и 2015 г. БЕХ е блокирал достъпа до вътрешната газопреносна мрежа на България, единственото газохранилище в България и единствения газопровод за внос на газ в България, който е бил изцяло резервиран от БЕХ. Без да имат достъп до тази основна инфраструктура, за потенциалните конкуренти е било невъзможно да навлязат на българския пазар за доставки на газ на едро в България. Това е попречило на развитието на конкуренция и е осигурило почти монополно положение на Булгаргаз. \"Години наред българските потребители на природен газ са били лишени от възможност за избор на доставчици, тъй като групата БЕХ е отказвала да предостави достъп до своята газова инфраструктура на други доставчици на газ на едро. С днешното решение ще насърчим развитието на отворен и конкурентен енергиен пазар в полза на потребителите в България, в съответствие с целите на Енергийния съюз“, заяви еврокомисарят Маргрете Вестегер, която отговаря за политиката в областта на конкуренцията. Днешното решение е част от усилията на Комисията за подобряване на конкуренцията между доставчиците на газ и сигурността на доставките в Югоизточна Европа с цел осигуряване на отворени и конкурентни пазари на газ, в съответствие с целите на Енергийния съюз. През май 2018 г. Комисията прие решение за налагане на обвързващи задължения на „Газпром“, с което се гарантира свободното движение на газ нагоре по веригата в региона. Освен това Комисията понастоящем разследва румънския оператор на преносна система „Transgaz“ за потенциални ограничения на износа на газ. По друго дело, отнасящо се до БЕХ, Комисията прие през декември 2015 г. решение, с което прави правно обвързващи ангажиментите, предложени от БЕХ, за прекратяване на ограниченията на конкуренцията на пазара за електрическа енергия на едро в България.", "date": "2018.12.17", "title": "Брюксел глоби БЕХ заради газов монопол със 77 млн. евро"}
{"url": "https://www.24chasa.bg/novini/article/7203787", "text": "Съединените щати са нанесли шест въздушни удара в Сомалия, срещу терористичната групировка Аш Шабаб, предаде Асошиейтед прес, като се позова на Африканското командване на въоръжените сили на САЩ. При нападенията в района Гандарше, южно от столицата Могадишу, са били убити 62-ма екстремисти от Аш Шабаб, посочва БТА. В разпространеното днес изявление се съобщава, че четири от въздушните удари са били нанесени в събота. При тях били убити 34 души. Останалите две атаки били извършени вчера. При тях били убити 28 човека. Според американските въоръжени сили при въздушните удари, нанесени в тясна координация със сомалийското правителство, са загинали само екстремисти и няма пострадали цивилни.", "date": "2018.12.17", "title": "САЩ с шест въздушни удара в Сомалия, \nубиват над 60 екстремисти"}
{"url": "https://www.24chasa.bg/novini/article/7203796", "text": "Около 13.19 часа на 16 декември в РУ- Елин Пелин постъпил сигнал за пътнотранспортно произшествие на главен път 1-6, преди разклона за с. Долна Малина, съобщават от ОД МВР - София. Извършен е оглед на местопроизшествието, при който е установено, че товарен автомобил „DR Motor“ е напуснал пътното платно и е самокатастрофирал вдясно по посока на движението. Водачът е настанен за лечение с фрактура на шиен и гръден прешлен, долна парализа и пневмоторакс, с опасност за живота. По случая е образувано досъдебно производство.", "date": "2018.12.17", "title": "Мъж е с опасност за живота след тежка катастрофа на Подбалканския път"}
{"url": "https://www.24chasa.bg/novini/article/7203803", "text": "БСП настоя да бъде освободен началникът на РУ на МВР в Бяла Слатина Красимир Йончев, защото не може да се справи със ситуацията в Галиче, както и проверка на Областната дирекция на МВР Враца. В противен случай от левицата ще поискат оставката на вътрешния министър Младен Маринов, обяви на пресконференция Кирил Добрев, предава БТА. По думите му, Галиче е символ на ретромутренската държава. Поводът е скорошен инцидент със семейна собственост на загубилия кандидат за кмет на селото от социалистическата партия Веселин Тушинов. Той разказа пред медиите, че на 12 декември е имало палеж в семейния му обор, което, по думите му, е опит да се унищожи семейството му, както и други свидетели срещу бившия кмет Ценко Чоков . Няма държава, закони в това село, надявам се да има намеса, помощ за хората, защото както е тръгнало, няма да остане един свидетел срещу групата на Чоков, настоя Тушинов. БСП няма да позволи нито един от нейните членове, застъпници и симпатизанти да бъдат подложени на физически, финансов тормоз, декларира Кирил Добрев. Той коментира и поста в социалната мрежа от вчера на Десислава Атанасова от ГЕРБ във връзка с тежката ситуация по пътищата. Г-жо Атанасова, тези, които строят българските пътища, ги почистват, тези, на които дадохте 1,300 млрд лв. да си приберат техниката. Питайте как са проведени търговете, коментира Кирил Добрев. И на шега завърши с предложението - всички снегорини да се съберат в София и да стачкуват срещу БСП, след като бъдат приети в МС и НС. Поводът е протестът от миналата седмица на строителния бранш срещу твърдения на БСП за некачествено строителство и корупция в бранша. Добрев подчерта, че критиките не са разбрани правилно, защото социалистите на практика били недоволни не от българските строители и инженери, а от начина, от системата, която управлява европейските средства. Недоволни сме от начина, по който се възлагат, изпълняват и приемат поръчките, допълни той.", "date": "2018.12.17", "title": "БСП настоя да бъде освободен началникът на РУ на МВР в Бяла Слатина"}
{"url": "https://www.24chasa.bg/novini/article/7202698", "text": "        Дългоочакваната конференция на ООН за климатичните промени в Катовице, Полша, приключи. С нея угаснаха и надеждите за по-голяма яснота за бъдещето на въглищната индустрия в света. Хоризонтът 2030 г., когато трябва да спрат всички въглищни централи и въгледобивни мини в Европа, обаче продължава да виси като дамоклев меч над страните от Стария континент. Производството на електроенергия от въглища все още е ключово за ЕС и в частност за България. През 2017 г. в ЕС благодарение на въглищата са произведени 694 тераватчаса електроенергия, което отрежда на този източник второ място в съюза след ядрената енергия, и са използвани 234 млн. тона нефтен еквивалент. На глобално ниво картината е още по-красноречива. За света въглищата продължават да са енергиен източник номер 1, като за 2017 г. са използвани над 373 млрд. тона нефтен еквивалент и са произведени повече от 9723 тераватчаса енергия, което е ясно доказателство за първостепенната роля на въглищната индустрия за Европа, а и за света. За страни като Полша, България, Гърция, Испания и други, които разчитат основно на въглищата за производство на електроенергия, На срещата в Катовице българският президент Румен Радев заяви, че страната ни категорично отхвърля завишените изисквания за намаляване на емисиите на парникови газове. Държавният глава каза, че страната ни продължава да работи за пълното прилагане на Парижкото климатично споразумение. Но нарастващите изисквания за намаляване на емисиите на парникови газове не съответства на националните ни интереси, категоричен бе Радев. Трябва да запазим въгледобива в България, защото това означава запазване на работни места и гарантиране на сигурност, подчерта президентът. Само трите големи централи в Източномаришкия басейн – държавната ТЕЦ “Марица-изток 2” и двете американски инвестиции – ТЕЦ “ЕЙ И ЕС Гълъбово” и ТЕЦ “КонтурГлобал Марица-изток 3”, имат обща инсталирана мощност от 3214 мегавата. Те осигуряват около 40% от електроенергията в страната. По данни на ЕСО до края на 2018 г. трите централи ще осигурят 25,888 млн. мегавагчаса електроенергия, за които държавните “Мини Марица-изток” ще добият и доставят около 25 млн. тона български лигнитни въглища. В социален аспект производството на въглища и електроенергия в Източномаришкия басейн осигурява работа за близо 32 000 души. И за най-големия противник на въглищната индустрия е ясно, че евентуалното предсрочно затваряне на трите централи, което неминуемо ще доведе след себе си и до закриване на “Мини Марица-изток”, ще има драматични последствия за региона и за страната като цяло. Според доклад на Световната банка крайният ефект за националната икономика от съкращаването на едно работно място в електропроизводствената индустрия би довело до намаляване с още 4,18 други работни места в други икономически сектори. Т.е. закриването на въглищното сърце на българската енергетика – Маришкия комплекс, Закриването на работни места и съкращенията на служители в трите теца и мините би струвало на социалната система над 359 млн. лева разходи за обезщетения само за една година. Същевременно на улицата остават хиляди висококвалифицирани кадри със специфични умения и опит, които трудно биха намерили реализация. От друга страна, тази черна перспектива обезсърчава и младите хора, които биха учили и биха се занимавали с професии, свързани с електропроизводството, което ще рефлектира негативно и върху образователната система. Реализирането на такъв сценарий неминуемо ще доведе до сериозни демографски последствия за Южна България. Концесионният договор на най-големите мини за въгледобив по открит способ в страната - “Мини Марица-изток”, е до 2043 г. Всяка година държавното дружество внася в бюджета концесионни такси в размер между 20 и 26 млн. лева. Планираното предсрочно затваряне на мините през 2030 г., съгласно новите екологични решения на Европейския съюз, означава загуба за държавния бюджет от несъбрани такси в размер на над 340 млн. лева за периода между 2030 г. и крайния срок на концесионния договор. В същото време при предсрочно прекратяване на концесионния договор между “Мини Марица-изток” и Министерския съвет на България минните дейности ще приключат при крайно предвиждат различни сценарии, разработени от енергийни експерти. Предсрочното спиране на дейността на мините води до невъзможност за набиране на средства за текущо и окончателно напускане на концесионната площ, които възлизат на 335 млн. лева. В такъв случай тези средства най-вероятно ще трябва да бъдат осигурени от държавата, прогнозират експерти. Съществуването на електропроизводството в Източномаришкия басейн е важно условие за осигурявайки на страната ни добив на местен енергиен ресурс и производство на електроенергия от него. ТЕЦ “ЕЙ И ЕС Гълъбово”, ТЕЦ “Марица-изток 2” и ТЕЦ “КонтурГлобал Марица-изток 3” са от ключово значение за стабилността на електроенергийната система на България, като предоставят услуги за 1140 мвт. вторично регулиране, ± 110 мвт. първично регулиране и третичен резерв. Без трите централи на електроенергийната система, с която България участва и в общата европейска електроенергийна система. Например благодарение на 690-мегаватовата ТЕЦ “ЕЙ И ЕС Гълъбово”, която е най-новата и високотехнологична въглищна централа в България, страната ни покрива изискванията на Европейската организация на операторите на електроенергийни мрежи ENTSO-E от Техническите параметри на централата позволяват да бъде най-ефективната за целите на балансиране на мрежата от страна на ЕСО. Предсрочното прекратяване на добива на въглища към 2030 г. в резултат на мерките за борба с климатичните промени и закриване на въглищната индустрия ще доведе до изчисляват икономисти. Общата кумулативна загуба за страната от предсрочното закриване на въглищната индустрия само в Източномаришкия комплекс се равнява на над 2 млрд. лева годишно. Очакваното решение за дерогация за трите централи в комплекса ще даде глътка въздух на въглищния бизнес и ще отложи за кратко опасенията на обеществото от непосилно висока цена на електроенергията. Но всички са наясно, че предсрочното закриване на централите ще бъде тежък удар върху българската икономика.   200 страни обсъждаха в Катовице на конференцията на ООН по климатичните промени правилата за изпълнение на Парижкото споразумение за ограничаване на климатичните промени. То бе прието през 2015 г. и вече три години се преговаря за изпълнението му. В Катовице пакетът с правилата бе приет. Акцентът е да се ограничи глобалното затопляне в границите на 2 градуса по Целзий. И това да стане чрез максимално намаляване на парниковите емисии, и то в най-кратки срокове. Парижкото споразумение предвижда до 2030 г. да се намалят емисиите парникови газови с 40%. Това обаче поставя в риск енергийната сигурност на държавите, които разчитат на въглищните централи, сред които е и България. В Катовице се очакваше да се поставят по-амбициозни цели, но до такъв дебат не се е стигнало. В този дух беше и речта на президента на България Румен Радев, който настоя да не се променят целите в Парижкото споразумение. Обяснението е, че някои държави искат да напускат споразумението, а предстоят и евроизбори. Каква ще е “сделката” в Катовице на България? От МОСВ заявяват, че приетият пакет няма да доведе до особени промени. Един от ключовите компоненти в споразумението е насочен към повишаване на прозрачността на всички мерки. То предвижда обмяна на информация по осъществяването на националните планове в областта на борбата с измененията в климата, сред които влизат и намаляване на емисиите от парникови газове и мерки за адаптиране. Участниците в конференцията в Катовице се договориха за единен подход при оценката на количествата емисии. Освен това, ако някоя от страните с ниски доходи не може да изпълни поетите задължения, тя ще може да обясни принципите и да представи планове за преодоляване на пречките в бъдеще. Как Катовице ще се отрази на българската енергетика и на въглищните централи, които произвеждат над 40% от електроенергията? България иска дерогация - не временна, а до изчерпване на находищата, за въглищните ни централи. Но тези преговори и разговори се водят с Европейския съюз, а не на ниво Парижко споразумение. Очаква се към края на годината МОСВ да даде дерогация на ТЕЦ “Марица-изток 2”, а след това и на другите две централи в Маришкия басейн.", "date": "2018.12.17", "title": "Спирането на енергетиката на въглища = 132 000 души в България без работа"}
{"url": "https://www.24chasa.bg/novini/article/7203805", "text": "Договорът от Преспа между Гърция и Македония е пример за мирно решаване на междудържавни спорове, изтъкна генералният секретар на ООН Антониу Гутериш в обръщението си на 18-ия международен форум в Доха, предаде МИА, цитирана от БТА. Договорът между Атина и Скопие е успешен пример за транснационални усилия за затваряне на спорни въпроси. Договорът ще бъде от полза за целия балкански регион, заяви Гутериш. Той призова за засилване на усилията на международната общност за решаване и на други отворени въпроси в света, които предизвикват напрежение. В една епоха на хаос и объркване, виждаме голяма надежда в успешното решаване на различия и спорове като този между Гърция и Македония по въпроса за името. Това ни напомня и ни показва, че когато работим заедно, можем да постигнем много в полза на нашите народи, заяви генералният секретар на ООН.", "date": "2018.12.17", "title": "Гутериш: Договорът между Атина и Скопие е пример за мирно решаване на спорове"}
{"url": "https://www.24chasa.bg/novini/article/7203817", "text": "Председателят на ПГ на ГЕРБ и зам.-председател на партията Цветан Цветанов проведе работна среща със зам.-помощник държавния секретар на САЩ Матю Бойс и Н.Пр. Ерик Рубин, посланик на САЩ в България, съобщиха от пресцентъра на ГЕРБ. Цветанов и Бойс обсъдиха двустранните отношения между България и САЩ, като отбелязаха високото ниво на сътрудничество във всички сфери от взаимен интерес. Подчертана бе важността на България за стабилността в регионите на Западните Балкани и Черно море. Двамата отчетоха, че затвърждаването на стратегическото партньорство САЩ-България и САЩ-ЕС е от ключово значение за успешното противодействие на опитите на трети страни за дестабилизиращо влияние в ЕС и региона, за уронване на демократичните ценности и за системно незачитане на международното право. Двамата дадоха висока оценка за двустранните срещи в последните месеци, сред които срещите на премиера Бойко Борисов с държавния секретар на САЩ Майк Помпео в Ню Йорк и със зам.-държавния секретар Джон Съливан в София. Сред обсъжданите по време на разговора теми бяха още енергийната сигурност и диверсификацията на енергийните източници, както и сътрудничеството в сектор “Сигурност” и обмена на добри практики и експертиза.", "date": "2018.12.17", "title": "Цветанов обсъди двустранните отношения между България и САЩ с Матю Бойс и Ерик Рубен"}
{"url": "https://www.24chasa.bg/novini/article/7203824", "text": "Тази година се навършват 40 от началото на политиката за реформи и отварянето на Китай към света. Това е повод на Запад да се задават въпроси „Какво е бъдещето на Китай?\", „Партньор или съперник е Китай?\", „Шансове или предизвикателства дава развитието на Китай?\". На този фон на 16 декември в Пекин бе открито третата международна конференция „Да прочетем Китай\", предаде  Като платформа за подобряване разбирането на останалите страни за Китай и за насърчаване на сътрудничеството, конференцията досега е имала две издания – през 2013 и 2015 г. В настоящото издание участваха над 600 души, включително 40 известни политици, представители на бизнеса и учени. Председателят на КНР Си Дзинпин изпрати поздравителен адрес до конференцията, в което изтъква, че Китай ще продължи да задълбочава реформата и отварянето към света, следвайки новите идеи за развитие, предоставяйки повече шансове за международното сътрудничество. Тази теза на Си Дзинпин е добър отговор на въпросите на западните общества. Коментирайки бъдещето на Китай, участници в конференцията посочиха, че очакванията им са до 2035 г. да се реализира целта за изграждане в основни линии на модерна социалистическа държава. До средата на този век Китай ще се превърне в модерна силна демократична социалистическа държава. Директорът на Института за иновации и стратегия за развитие Джън Бидзиен каза, че това не означава превръщането на Китай в световен хегемон, а целта е развитие. Китай, заедно с народите от различни страни по света, ще изградят общност на споделена съдба, подчерта той.", "date": "2018.12.17", "title": "Новият кръг реформи и отваряне на Китай дават нови шансове за световното развитие"}
{"url": "https://www.24chasa.bg/novini/article/7203831", "text": "В претъпкан до поръсване бар стотина младежи запяват дружно украинска песен. Тази сцена би била нещо съвсем обичайно, ако не се разиграваше в контролираната от проруски сепаратисти Източна Украйна. \"Обещай ми, че ще има утре\", отеква гласът на певицата на групата в бара в Донецк - най-големия град в сепаратиския район - пред публиката от мъже в униформа. Това е украинска вечер - немного популярна тема в тази рускоезична територия, където, откакто преди четири години избухна войната, използването на украинския език на практика е забранено. Местни музиканти изпълняват популярни песни на украински групи, чиито концерти, от другата страна на фронтовата линия, са труднодостъпни за жителите на сепаратистките зони. \"През 2014 г., когато война едва започваше, подобен концерт би бил невъзможен\", признава 20-годишният китарист Олег. Част от Източна Украйна е контролирана от проруските сепаратисти, чиято война със силите на Киев, взе над 10 000 жертви. Според Киев и Запада Русия, която през 2014 г. анексира украинския Кримски полуостров, оказва военна помощ на сепаратистите - нещо, което Москва отрича въпреки многобройните свидетелства, събрани от медии. Сключените през февруари 2015 г. в Минск мирни договорености спомогнаха за съществено намаляване на боевете, но в района продължава редовно да избухва насилие, като само през ноември негова жертва са станали девет украински войници. В края на ноември се стигна до първата открита военна конфронтация между Киев и Москва край Крим, в Черно море. Русия плени три украински военни кораба и 24-ма души, събуждайки отново опасенията от по-мащабно ексалиране на напрежението. Да забравиш за войната Случилото се накара Украйна да въведе военно положение в пограничните и крайбрежните си области, но то не наруши относителното успокояване на фронта, дало възможност на хората да мислят и за нещо друго освен ежедневното оцеляване. \"Хората се страхуват по-малко и участват повече в културни събития\", казва Павел, съосновател на \"Контрабанд груп\", импресарска агенция, която организира десетки концерти на местни групи всеки месец. \"Тук забравяш за военния конфликт, за политиката, просто слушаш хубава музика\". И ако тази агенция организира концерти с украинска музика, то сепаратистките власти се опитват да популяризират преди всичко руската култура, като организират безплатни концерти с руска попмузика на открито. От другата страна на фронтовата линия, на територията, контролирана от Киев, артисти и активисти на различни организации организират все повече фестивали, създавайки необичайно активен за тези бедни промишлени райони културен живот. Украинците \"започнаха да си дават сметка, че културата определя идентичността\", обясни пред АФП известният режисьор Влад Троицки, организирал тази година ново издание на своя фестивал на модерното изкуство \"ГоголФест\" в Мариупол, последния контролиран от Киев голям град в Източна Украйна. Кинорежисьорът вижда в този кипеж желание да се отговори на една \"агресивна пропаганда на руския свят\". Това пристанище и промишлен център на Азовско море, окупирано за кратко през 2014 г. от сепаратистите, а после отвоювано от Киев, беше домакин през май на спектакли, концерти, арт инсталации, привлекли според организаторите около 30 000 зрители. \"Страхът е тук\" \"Страхът присъства, всички знаем какво става тук\", признава Марко Халаневич, музикант от популярната група \"ДахаБраха\". \"За нас е важно обаче да идваме да подкрепяме хората, които живеят тук и искат този град да остане украински\", отбелязва той. Въпреки военното положение, \"хората продължават да водят нормален живот, да посещават публични лекции и концерти\", уверява на свой ред Диана Берг, артист от Мариупол. В сходен дух писателят и поет Серхий Жадан, наречен \"барда на Източна Украйна\" от американското списание \"Ню Йоркър\", създал преди два години пътуващ театрален и литературен фестивал. Родом от Луганска област, част от която е в ръцете на сепаратистите, Жадан започнал този проект, след като бил впечатлен от това колко много украинците посещават концерти в засегнатите от бомбардировките места. \"Музиката и поезията са необходими навсякъде и най-вече в Донбас\", отбелязва той. Тази културна офанзива придобива политически измерения, предвид това, че много украинци смятат конфликта на изток за война за независимост след векове на политическо и културно руско господство. \"Културната война далеч не е спечелена\", предупреждава обаче певецът на украинската хип-хоп група ТНМК, Фози, който редовно участва в изяви пред украинските войници на изток. (БТА)", "date": "2018.12.17", "title": "Украйна: Когато оръдията замлъкнат, културата се завръща"}
{"url": "https://www.24chasa.bg/novini/article/7203826", "text": "Европа вече две години и половина живее под знака на Брекзит и макар сакралната дата 29 март 2019 г., когато Великобритания трябва да напусне ЕС, да наближава, драмата около нейното бъдеще не само не се изяснява, а с всеки изминал ден все повече се заплита, както показаха и събитията от последните дни и седмици, предава БТА. След като сагата около преговорите между Лондон и Брюксел създаваше напрежение цяла година, сега, когато проектоспоразумението е вече на масата, стана ясно, че проблемите на бъдещите отношения на Обединеното кралство с Европейския съюз са много по-дълбоки. Целият процес на развода вече слага дълбок отпечатък както върху напускащата страна, така и върху съдбата на самия съюз, който за първи път в историята си няма да се разширява, а ще се свива - нещо твърде нелогично и неестествено за неговите далечни амбиции, а и показател за рисковете, пред които е изправен и в близък, и в по-далечен план. Дебатите и страстите около Брекзит доведоха Великобритания до незапомнена от десетилетия вътрешнополитическа криза и безизходица. Британското общество се оказа дълбоко разделено, както никога досега, и то по непримирим начин. По силата на собствената им история сред британците, особено от по-старите поколения, остава насадено чувството за изключителност на страната, което води и до определена степен на изолационизъм. Затова там намират почва демагогските аргументи и чистите спекулации на антиевропеистите, т. нар. брекзитиъри, които развяват плашилото на \"безконтролната миграция\", или издигат лозунги, като \"да си върнем контрола\" от Брюксел. Те обаче не обясняват какви са последствията, а и не поемат отговорност за онова, което ще се случи след напускането. Привържениците на Брекзит виреят най-вече в средите на консервативната партия, но както вече стана ясно, разломът минава не по традиционните политически линии, а вътре в самите партии, между поколенията, често и вътре в самите семейства. И това е причината за патовата ситуация, в която е изпаднал политическият елит на страната. Нито една от обичайните и налични опции в рамките на непоклатимата британска демокрация с нейните изпитани политически механизми не гарантира успешен изход от тази ситуация, който да бъде приет от британското общество с присъщото му досега уважение към закона и мнението на мнозинството. Видя се, че привържениците на Брекзита в консервативната партия не могат да свалят Тереза Мей от лидерския, а следователно и от премиерския й пост. С неуспешния вот на недоверие срещу нея те й гарантираха минимум една година без нови опити за оспорване на лидерството й. Ако тя самата реши да подаде оставка - това също не е изход, защото брекзитиърите не са в състояние да поставят свой привърженик начело на партията. Те вече имаха този шанс, след като тяхната кауза надделя в референдума и след оставката на Дейвид Камерън, но те тогава се изпокриха и избягаха от отговорност, явно разбирайки в каква непосилна ситуация са вкарали страната и докъде ще я доведе това болезнено скъсване на връзките с Европа. И оставиха да вади кестените от огъня човек като Тереза Мей, която не бе гласувала за Брекзит. Предсрочни парламентарни избори също не изглеждат решение. Първо, до тях трудно ще се стигне, защото консерваторите и северноирландските юнионисти, които крепят сегашното правителство, няма да гласуват за свалянето му, колкото и да негодуват срещу споразумението с ЕС, постигнато от Мей, страхувайки се от идване на власт на лейбъристкия лидер Джереми Корбин. Второ, дори и лейбъристите да дойдат на власт, тяхната партия също е разединена по въпроса за излизане от ЕС. Възгледите и изявленията на самия Корбин по въпроса са доста уклончиви. Все повече се говори за втори референдум за бъдещите отношения с ЕС. Но резултатът от него също е непредсказуем. Първо, трудно е да се каже как точно трябва да бъде формулиран въпросът този път - дали по същия начин, или за одобрение на споразумението, което вече е на масата. Второ, ако допреди няколко месеца изглеждаше, че този път британците добре са размислили и ще отхвърлят Брекзит, защото хаосът, до който той ще доведе, все по-ясно се очертава, сега нещата отново изглеждат на кантар. Позициите на брекзитиърите в медиите очевидно са много силни и при една нова кампания страстите отново ще пламнат с непредсказуема сила и ще засилят още повече опасната поляризация. Това вече личи по улиците на британските градове и най-вече в Лондон, където демонстрациите в полза на едната или другата кауза са ежедневие. Така или иначе, дали поради политическа некомпетентност или по други причини, въпросът за Брекзит разцепи страната и там вече липсва център, чезнат предпоставките за политически диалог и разумен компромис - неща, които доскоро бяха характерна традиция в британския обществен и политически живот. Накърнена е и националната гордост на британците, които виждат, че Брюксел води преговорите от позиция на силата - което в случая е естествено, и че Лондон не може да се противопостави на това. А може би тази безкомпромисна линия на Брюксел преследва именно тази цел - да разбие илюзиите на всички, които евентуално биха се изкушили да тръгнат по пътя на Обединеното кралство. Защото е ясно, че ЕС не може да отстъпи от своите основополагащи принципи, като свободно движение на хора, пари, стоки и капитали, ако държи да запази основния си смисъл и своето е най-голямо постижение до момента, вече е утвърдено като навик, от който обикновените европейци не желаят да се откажат. Дали обаче тази линия, която в конкретния случай дава резултати и на този етап изглежда съвсем уместна, няма да се окаже бомба със закъснител? Очевидно е, че Европейският съюз преживява най-острата вътрешна криза в историята си, която заплашва самата европейска идея, и че са наложителни дълбоки реформи в него, за да не загуби безвъзвратно доверието на европейските граждани. И ако Великобритания, - една голяма страна с мощна икономика - успее, въпреки катаклизмите на Брекзита, да се стабилизира, а в дългосрочен план и да просперира, нейният пример може да се окаже заразителен, особено за по-големите страни в Евросъюза. Ето, че в Италия, където на власт дойдоха т. нар. популисти, правителството категорично отказва да приеме диктата на Брюксел за ограничаване на бюджетните си разходи и смята да тръгне към повишаване на доходите, за да се избегне социален взрив и да се вдъхне живот на икономиката. В различна степен на икономическа, социална и икономическа дестабилизация са двете ключови страни в ЕС - Германия и Франция. В Германия се размиват границите между ляво и дясно, традиционните два политически полюса се топят, а на преден план излизат несистемни партии и сили. Меркел успя да наложи съмишленица за свой приемник, но никой не може да гарантира, че Анегрет Крамп-Каренбауер ще следва нейните стъпки, ако я наследи и на канцлерския пост. А френският президент Еманюел Макрон, който само допреди няколко месеца бе смятан за човека, което може да поеме лидерството на ЕС заради разклатените позиции на Меркел, днес е изправен пред социален бунт и се опитва да го гаси с непредвидено увеличение на доходите, връщайки Франция отново в червената зона на бюджетния дефицит, т.е. отказвайки се от реформите, които бе обещал. Самото напускане на Обединеното кралство вече нарушава баланса на силите вътре в ЕС. Всъщност, едно от нещата, което Лондон така и не можа да приеме, за да остане в ЕС, бе доминиращата роля на Германия в него. При наличието на \"новите\" страни членки от Източна Европа, традиционният френско-германски съюз като двигател на европейската интеграция надали ще може да изпълнява тази роля. Защото и в страните от Централна и Източна Европа зрее недоволство от тяхната доминация, от това, че те дърпат чергата към себе си, превръщайки в илюзия един от основните принципи на ЕС за солидарност и помощ за по-изостаналите с цел бързото изравняване или поне доближаване на стандартите на живот. Безконтролното изтичане на мозъци и на работна ръка от Източна към Западна Европа кара все повече хора в новите страни членки да се питат дали ползите от членството компенсират това обезкървяване от човешки капитал, което застрашава самото им национално съществуване. Недоволство в последно време предизвика и реформата на международните транспортни превози, при който Германия и Франция наложиха своите интереси в ущърб на превозвачите от Източна Европа. Така че ако ЕС не се прероди на нова основа, при която да се отчитат националните интереси, особено на по-слабите членки, да се преодолее огромната и все по-нарастваща пропаст между бедни и богати хора, заплашваща със социален взрив, да се канализират миграционните потоци (които впрочем са неизбежни), да се върне доверието на гражданите, че всичко се прави в защита на техните интереси, бъдещето му не е розово. Все по-сложно става и мястото и положението на ЕС на глобалната арена. С напускането на Великобритания, съюзът ще се окаже ограден от два мощни полюса със свои икономически и политически интереси - Лондон и Москва. И ако с Обединеното кралство някаква формула за тясно сътрудничество в крайна сметка сигурно ще се намери, то наличието на големия и труден руски съперник на Изток все повече се превръща в екзистенциален проблем за ЕС. Защото Русия е част от Европа и в исторически, и в икономически план. Несъмнено е, че руснаците, или поне огромното мнозинство от тях, смятат себе си за европейци и биха желали да бъдат част от общия европейски дом.", "date": "2018.12.17", "title": "Великобритания и Европа след Брекзит - предизвикателства и алтернативи"}
{"url": "https://www.24chasa.bg/novini/article/7203845", "text": "Шведското вътрешно разузнаване (СЕПО) каза, че чужди сили не са извършвали никакви кампании за оказване на влияние върху парламентарните избори в страната преди три месеца, предаде Асошиейтед прес. \"Чуждестранни сили оказват влияние върху Швеция в дългосрочен план\", заяви обаче ръководителят на СЕПО Клас Фриберг. Той отбеляза, че се е случвало да бъде събирана информация за политици, имало е технически \"инциденти срещу политически партии, техни представители и властите\" и че са били забелязани \"държавни играчи\", предава БТА. По думите му СЕПО сега разполага със \"значително по-добра картина\" как работи това и какви инструменти се използват. Службата не посочи замесена страна.", "date": "2018.12.17", "title": "Шведското разузнаване: Не е имало намеса в изборите"}
{"url": "https://www.24chasa.bg/novini/article/7203879", "text": "Турският министър на вътрешните работи Сюлейман Сойлу заяви, че според него САЩ опитват да ограничат възможностите на турските сили в Сирия и да попречат на Анкара да извърши военна операция на изток от р. Ефрат, предаде Анадолската агенция. Турция не е позволявала преди такова отношение към нея и сега няма да позволи. Чрез тези действия САЩ имат за цел да свият пространството ни за военни маневри, каза днес Сойлу, предава БТА. Той припомни, че Турция вече е извършила две операции в Сирия (\"Ефратски щит\" и \"Маслинова клонка\") въпреки \"противодействието и заплахите на САЩ\". Вашингтон опитваше да ни нанесе удар чрез онези, които сами \"отгледаха\" (кюрдските бойци). Турция обаче превъзмогна това, каза министърът. Миналата седмица турският президент Реджеп Тайип Ердоган обяви, че до няколко дни Анкара ще започне операция на изток от р. Ефрат в Сирия срещу сирийските кюрдски милиции Сили за защита на народа, които Анкара разглежда като терористична организация, свързана с Кюрдската работническа партия (ПКК). Междувременно говорителят на иранското външно министерство Бахрам Гасеми заяви днес, че операцията на Турция срещу кюрдските формирования в Сирия може да усложни реализацията на споразуменията, сключени в хода на процеса от Астана, ако действията на Анкара не бъдат съгласувани с правителството в Дамаск, информира ТАСС. Позицията ни остава без промяна: нито една страна не може да предприема никакви действия на територията на Сирия без разрешението на централното правителство, каза Гасеми.", "date": "2018.12.17", "title": "Турция: САЩ опитват да попречат ни за военната операция в Сирия"}
{"url": "https://www.24chasa.bg/novini/article/7203847", "text": "Гръмнало електрическо табло за малко да подпали днес по обяд хотел \"България\" в центъра на Бургас. На място веднага са били изпратени няколко екипа на пожарната, но още преди тяхното пристигане служители на хотела са успели да овладеят ситуацията.  Заради гъстия черен дим, който започнал да се стели от един от изходите, граждани, които минавали по това време покрай високата сграда на хотела, се уплашили, че вътре става нещо опасно. Само за няколко минути на телефон 112 са били получени няколко сигнала от граждани, за щастие обаче до пожар със сериозни последици не се стигна. От няколко седмици централният бургаски хотел е в основен ремонт и не работи. Подменя се изцяло оборудването и обзавеждането в сградата, строена преди десетки години.", "date": "2018.12.17", "title": "Гръмнало ел.табло аха да подпали хотел в центъра на Бургас"}
{"url": "https://www.24chasa.bg/novini/article/7203788", "text": "Бившият депутат от три поредни парламента и екскмет на район \"Северен\" Стефан Дедев е новият председател на съвета на директорите на летище Пловдив, а изпълнителен шеф става Спас Шуманов. \"Имам вече заповед от министъра на транспорта. Чакаме вписване\", потвърди самият Дедев пред \"24 часа\". Преди седмица той е бил освободен от шефския борд на пристанище Русе. Дедев посочи, че има опит на пловдивското летище, тъй като в продължение на 5 г. е бил началник на гранична полиция там. За новия изпълнителен директор Спас Шуманов се знае, че е активист на ГЕРБ и за кратко е бил шеф на аеропорта след смъртта на Владимир Щърбанов. ", "date": "2018.12.17", "title": "Ексдепутат оглави борда на летище Пловдив, аеропортът с нов директор"}
{"url": "https://www.24chasa.bg/novini/article/7203889", "text": "Не се предвиждат повече срещи с британската страна по споразумението за оттеглянето на Великобритания от ЕС. Това заяви днес говорител на Европейската комисия. В петък британският премиер Тереза Мей каза в Брюксел след заседанието на Европейския съвет, че в следващите дни ще работи с ЕС за постигането на допълнителни уверения по споразумението, от които има нужда парламентът в Лондон, за да утвърди документа, предаде БТА. Час по-късно председателят на ЕК Жан-Клод Юнкер заяви, че няма да бъде в Брюксел за Коледа, а председателят на Европейския съвет Доналд Туск уточни, че не е упълномощен да свиква нови срещи по тези въпроси. Въпросът за свикването на втори референдум във Великобритания е изцяло вътрешен и нямаме абсолютно никакъв коментар, добави говорителят. Той отбеляза, че подаденото на 29 март миналата година от британския премиер уведомление за напускане на ЕС е в сила.", "date": "2018.12.17", "title": "ЕК: Не се предвиждат повече срещи по \nпостигнатото споразумение за Брекзит"}
{"url": "https://www.24chasa.bg/novini/article/7203884", "text": "Националният съвет за тристранно сътрудничество ще проведе заседание във вторник, 18 декември, от 11:00 ч. в сградата на Министерския съвет, съобщиха от правителствената пресслужба. На заседанието ще бъдат обсъдени проект на Постановление на Министерския съвет за изменение и допълнение на Наредбата за пенсиите и осигурителния стаж, проект на Постановление на Министерския съвет за определяне на нов размер на минималната работна заплата за страната за 2019 г., както и предложение на КТ „Подкрепа“ за актуализиране на минималния размер на допълнителното трудово възнаграждение по чл. 8 от Наредбата за структурата и организацията на работната заплата.", "date": "2018.12.17", "title": "Тристранката обсъжда утре минималната заплата за 2019 г."}
{"url": "https://www.24chasa.bg/novini/article/7203911", "text": "Днес бяха открити още 24 километра от автомагистрала \"Струма. Обновеният участък е между Кресна и Сандански. Трасето се пуска около 5 месеца по-рано от предвиденото. На церемонията по откриването присъстваха регионалният министър Петя Аврамова, транспортният министър Росен Желязков, шефът на \"АПИ\" инж. Светослав Глосов,народни представители, кметове и др. В участъка между Кресна и Сандански има 3 пътни възела - п. в. „Кресна“, п. в. „Струмяни“ и п. в. „Сандански“, 25 големи съоръжения - мостове, надлез над ж. п. линията София – Кулата, селскостопански подлези и надлези, както и 4 площадки за отдих. Общата дължина на АМ „Струма“ - от Даскалово до границата с Гърция, е 150 км. Автомагистралата е част от коридор „Ориент/Източно Средиземноморие“, свързващ Видин с Кулата, и по нея преминава трафикът за Гърция. Направлението се използва като най-кратък маршрут между Западна, Централна Европа и Бяло море, а също и като връзка на Европа с Азия.", "date": "2018.12.17", "title": "Откриха участъка от АМ „Струма” между Кресна и Сандански (Снимки)"}
{"url": "https://www.24chasa.bg/novini/article/7203918", "text": "С Решение № 179/2018 г. по наказателно дело № 617/2018 г., образувано по касационни жалби на подсъдимия Димитър Сотиров, тричленен състав на Върховния касационен съд (ВКС) отменя изцяло решение № 84/26.03.2018 г. по в.н.о.х.д. № 60/2018 г. на Апелативен съд – Пловдив (АСПл) и оправдава Димитър Сотиров по повдигнатото му обвинение за престъпление по чл. 220, ал. 1 вр. чл. 2, ал. 2 от НК. Решението не подлежи на обжалване. Това съобщиха от кабинета на председателя на ВКС. С присъда от 10.02.2016 г. на Окръжен съд – Пловдив (ОСПл) подсъдимият – бивш кмет на Община Куклен, е признат за виновен и осъден по повдигнатото му обвинение за извършено престъпление по чл. 220, ал. 1 от НК – в качеството си на длъжностно лице съзнателно сключил неизгодна сделка – договор за предоставяне на консултантски услуги с предмет: консултации и съдействие за изясняване на точно местонахождение и идентификация на всеки имот, включен в бъдещ въвод във владение на Община Куклен в гори и земи от горския фонд, признати като собственост на общината със съдебно решение, като от това е произлязла значителна вреда за Община Куклен в размер на 36 000 лв. С решение от 03.08.2016 г. АСПл отменя изцяло присъдата и връща делото за ново разглеждане. С присъда от 21.11.2016 г. ОСПл отново признава подсъдимия за виновен. Въззивният съд с решение от 04.04.2017 г. потвърждава присъдата. С решение на ВКС от 23.01.2018 г. по к.н.д. № 571/2017 г. въззивното решение е отменено и делото е върнато за ново разглеждане от друг състав на Апелативен съд – Пловдив. След трето производство по делото апелативният съд с решение от 26.03.2018 г., макар и с различни мотиви, отново изцяло потвърждава първоинстанционната присъда от 21.11.2016 г. Тричленният състав на ВКС приема, че разгледани по същество касационните жалби (подадени от двамата защитници на подсъдимия и от него лично) са основателни. Върховните съдии напълно споделят разсъжденията на проверявания съд относно несъстоятелността на инкриминираните в обвинителния акт предпоставки за неизгодност на инкриминирания договор, дефинирани като: недействителност, изразила се в невъзможния му предмет; липса на предвидена неустойка за неизпълнението му от страна на изпълнителя; неспазване на процедурата по Наредбата за възлагане на малки обществени поръчки; окончателно плащане, извършено преди договорът да е изпълнен. „Изчерпателните мотиви, с които тези доводи на обвинението са обявени за несъстоятелни, не се нуждаят от допълнителни аргументи и не се налага тяхното преповтаряне“ – пише в решението на ВКС. Основният въпрос, останал спорен от гледна точка на съставомерността на деянието, е за неговата необходимост с оглед постигане целите на общината при финализиране процедурата по възстановяване собствеността върху горите и земите от горския фонд. Според върховните съдии за оценката на един договор като необходим или ненужен не следва да се съди по това дали са постигнати или не очакваните резултати, доколкото те зависят от много и различни фактори, които не биха могли да бъдат известни на страните към момента на сключването му. Според разсъжденията на въззивния съд относно знанието на кмета и общинските съветници за атрактивните имоти, предпочитани от общината, за очакваното връщане на нежелани имоти от страна на държавната администрация и за проявената активност на кмета и съветниците за преодоляване на този негативен резултат, която не дала очаквания ефект, всички тези обстоятелства е следвало да предопределят техен отказ от по-нататъшни опити за по-добър финал на процедурата по възстановяване на признатото от съда право на собственост върху гори и земи от горския фонд. „Този извод е произволен и не почива на законова основа, защото в служебните задължения на кмета, както и в поетите ангажименти от общинските съветници към общината, е заложено изискване за полагане на максимални усилия за постигане на най-добри резултати за населението на общината, което в конкретния случай, макар и неуспешно, са се опитали да осъществят подсъдимият Сотиров и немалка група общински съветници“, пише в решението на ВКС. Върховните съдии са категорични, че инкриминираният консултантски договор е сключен от подсъдимия Сотиров в изпълнение на решение на колективен орган (Общински съвет – Куклен), което изключва личната му наказателна отговорност и води до обективна несъставомерност на деянието, предмет на наказателното производство. „Колкото до обективно настъпилата вреда за Община Куклен от неизпълнението на процесния консултантски договор, верни са изводите на въззивната инстанция за това, че неизгодността на сделката поради нейното неизпълнение не може да се обсъжда в наказателноправен аспект, тъй като липсват каквито и да било доказателства, че е сключена с „цел да не бъде изпълнена“. Затова вредите и пропуснатите ползи следва да бъдат обсъждани на плоскостта на гражданскоправните последици от неизпълнението на договора, което не е предмет на настоящото производство“, пише още в мотивите на решението.", "date": "2018.12.17", "title": "ВКС оправда бивш кмет на Куклен по обвинение за неизгодна сделка"}
{"url": "https://www.24chasa.bg/novini/article/7203925", "text": "С Решение № 237/2018 г. по наказателно дело № 753/2018 г. тричленен състав на Върховния касационен съд (ВКС) оставя в сила определението от 21.06.2018 г. на Апелативен съд – Варна, с което е прекратено производството по в.н.о.х.д. № 164/2018 г. Решението не подлежи на обжалване, съолщиха от кабинета на председателя на ВКС. Делото е образувано по частен протест на Апелативна прокуратура – Варна срещу определение от 21.06.2018 г. за прекратяване на производството по в.н.о.х.д. № 164/2018 г. на Апелативен съд – Варна, образувано по протест на Окръжна прокуратура – Разград срещу присъда от 30.06.2015 г. на Окръжен съд – Разград. Производството по в.н.о.х.д. № 164/2018 г. е трето поред пред Апелативен съд – Варна, след като с решение от 10.05.2018 г. по к.н.д. № 113/2018 г. ВКС отменя въззивна присъда от 26.10.2017 г. по в.н.о.х.д. № 94/2017 г. в частта, с която подсъдимият е признат за виновен и осъден за престъпление по чл. 116, ал. 1, т. 1 вр. чл. 18, ал. 1 от НК (опит за убийство на длъжностно лице при изпълнение на службата му – шофьор на охранително звено при „Северноцентрално държавно предприятие“ Габрово), както и в частта относно приложението на чл. 23, ал. 1 от НК, и връща делото за ново разглеждане в отменителната му част от друг състав на въззивния съд. В останалата ú част, с която подсъдимият е признат за виновен да е употребил заплашване с цел да принуди орган на власт – ловни надзиратели и шофьор, да пропуснат нещо по служба – да осуети задължението им по залавянето му като нарушител и бракониер (престъпление по чл. 269, ал. 1 от НК) присъдата е оставена в сила. Наложено му е наказание „лишаване от свобода“ за срок от 3 години и 6 месеца. С атакуваното пред ВКС определение по в.н.о.х.д. № 164/2018 г. Апелативен съд – Варна прекратява производството, като приема, че не е сезиран със съответен протест за осъждане на подсъдимия по обвинението за опит за убийство на длъжностно лице. Тричленният състав на ВКС приема частния протест за неоснователен. В мотивите се посочва, че Апелативен съд – Варна, изпълнявайки указанията в отменителното касационно решение, правилно е приел, че протестът на Разградската окръжна прокуратура не е годен да инициира въззивно производство за проверка на присъдата в частта, свързана с оправдаването на подсъдимия по обвинението за опит за убийство на длъжностно лице при изпълнение на службата му. Правомощието на въззивната инстанция да осъди оправдан подсъдим по повдигнатото му обвинение е обвързано с определени предпоставки – то може да се реализира само при наличие на съответен протест от прокурора или жалба на частния обвинител. Както в правната теория, така и в съдебната практика понятието „съответен протест“ се тълкува като протест, в който е направено еднозначно искане за влошаване положението на подсъдимия. Апелативният съд внимателно е анализирал съдържанието на подадения въззивен протест. В диспозитивната му част прокурорът е формулирал две искания: за постановяване на нова присъда с осъждане на подсъдимия по първоначалното му обвинение по чл. 269, ал. 1 от НК, включително и за деянието по обвинението по чл. 116, ал. 1 от НК, като се наложи наказание „лишаване от свобода“ към средния размер; за изменение на присъдата, като се приложи закон за престъплението по чл. 270, ал. 1 от НК и за деянието по обвинението по чл. 116, ал. 1 от НК и се увеличи наказанието за него. Върховните съдии напълно споделят заключението на втората инстанция, че в депозирания въззивен протест не са изложени доводи и не е направено ясно и недвусмислено искане за осъждане на подсъдимия по чл. 116, ал. 1 от НК. Неясната, неточна и юридически непрецизна аргументация на протеста, която се признава и от прокурора, изготвил частния протест, е наложила въззивният съд да го тълкува в неговата цялост, за да установи волята на представителя на обвинението. Сам по себе си, този факт е достатъчен за извода, че въззивният съд не е бил сезиран със „съответен протест“, в който е изложено недвусмислено искане за утежняване положението на подсъдимия. Поради това съдът не е в състояние да изпълни правомощието си по чл. 336, ал. 1, т. 2 от НПК и да осъди подсъдимия Шукри по чл. 116, ал. 1, т. 1 и т. 2 вр. чл. 18, ал. 1 от НК. Той не може да удовлетвори и претенцията в протеста по отношение осъждането по чл. 269, ал. 1 от НК, защото в тази част присъдата е оставена в сила с решението на ВКС, категорични са върховните съдии.", "date": "2018.12.17", "title": "ВКС: 3 години и 6 месеца затвор за бившия кмет на Исперих Бейсим Шукри"}
{"url": "https://www.24chasa.bg/novini/article/7203926", "text": "Бившият транспортен министър Ивайло Московски от днес е вицепрезидент „Операции“ на Черноморската банка за търговия и развитие (ЧБТР), съобщиха от финансовата институция. Решението на борда на директорите на банката е взето, след като наскоро българското правителство предложи Московски за този пост. Неговият мандат е 4-годишен, като той встъпва в длъжност от 17 декември 2018 г., след като предишният представител на България Нина Ставрева приключи мандата си. Роден през 1972 г., г-н Московски притежава магистърска степен по финансов мениджмънт и бакалавърска степен по публични финанси. Той бе министър на транспорта на Република България и член на парламента, припомнят то ЧБТР.", "date": "2018.12.17", "title": "Московски от днес е вицепрезидент на Черноморската банка за търговия и развитие"}
{"url": "https://www.24chasa.bg/novini/article/7203941", "text": "Европейската комисия призова днес за минута мълчание в памет на двамата журналисти, загинали в атентата в Страсбург миналата седмица. Сред петте жертви досега са италианският кореспондент за ЕС Антонио Мегалици (28 г.) и полският журналист Барто Орент-Неджелски (36 г.), предаде БТА. За съжаление сред жертвите има и един от нашите. Антонио Мегалици работеше за университетското радио \"Еурофоника\" по програма, подкрепяна от ЕС и се намираше в Страсбург, за да отрази заседанието на Европейския парламент, посочи говорител на комисията. От името на международното сдружение на журналистите API/IPA в прес залата на ЕК бе прочетено изявление, в което се отбелязва, че двамата загинали са работили със страст, за да обяснят достъпно едно от най-сложните неща - ЕС. В изявлението се допълва, че Антонио и Барто са искали да правят това до края на живота си.", "date": "2018.12.17", "title": "ЕК почете паметта на журналистите, загинали в атентата в Страсбург"}
{"url": "https://www.24chasa.bg/novini/article/7203964", "text": "Специализираният сайт  bgtoll.bg за купуване и конвертираме на електронна винетка вече работи. Стикерите са разделени на три групи - коли до 3,5 тона, превозни средства от 3,5 до 12 тона и останалите с по-голяма маса. Системата позволява електронната винетка да бъде активирана за определена дата, в която да започне да действа. Срокът не може да е по-дълъг от 30 дни от датата на купуване. Ако някой си купи електронна винетка на 27 декември, ще може да я ползва от 1 януари, обясни проф. Олег Асенов от Агенция “Пътна инфраструктура”. Първо ще се избира държавата, в която е регистрирано превозното средство, след това се изписва регистрационният номер, а накрая и периодът. Системата автоматично изчислява докога най-късно може да се ползва електронната винетка, тоест - кога изтича. Има опция по желание да се въведе имейл адрес, на който да се получи фактура в пи ди еф формат. Тя служи единствено потребителят да види, че плащането му е регистрирано или пък да напомня докога е валидна. Не трябва да се принтира и носи в колата, шофьорът няма такова задължение, обясни Асенов. Следваща стъпка на сайта е да се потвърди, че реален потребител използва сайтът. “Електронната винетка е анонимен продукт”, каза експертът. Не се изисква нищо друго освен регистрационен номер на автомобил. Последният етап е преминаване към плащане. Вече е налично и мобилно приложение за устройствата с Android, до дни и тези с iOS ще могат да се възползват от него. ", "date": "2018.12.17", "title": "Стартира сайтът за е-винетки (Видео)"}
{"url": "https://www.24chasa.bg/novini/article/7203948", "text": "Литва, Латвия и Естония се договориха да установят единно поясно време, когато Европейският съюз отмени ежегодния преход между зимно и лятно часово време, заяви днес литовският министър-председател Саулюс Сквернелис, цитиран от ТАСС. \"Нашите страни поддържат единна позиция за преместването на стрелките: ние подкрепяме отказването от това, а също сме за установяване на единно поясно време\", каза Сквернелис след среща с ръководителите на правителствата на Латвия и Естония. Естонският премиер Юри Ратас заяви, че страната му иска единното поясно време да бъде съгласувано и с Финландия, предаде БТА. Какво часово време да се избере за постоянно - зимно или лятно - предстои да се реши след консултации с експерти и проучване на общественото мнение. Очаква се последното преместване на стрелките на часовниците да бъде през октомври 2019 г., след което Европейската комисия да предостави на страните членки на ЕС възможност да изберат часово време.", "date": "2018.12.17", "title": "Балтийските страни се споразумяха да установят единно поясно време"}
{"url": "https://www.24chasa.bg/novini/article/7203946", "text": "\"Снегът не ни изненада и имахме готовност. Закъснение в почистването имаше на територията на Кюстендилска област, по магистрала \"Струма\" и пътноподдържащата фирма е санкционирана\", каза председателят на УС на АПИ инж. Светослав Глосов пред журналисти по повод проблемите с движението но пътищата в неделя. Той уточни, че са спазени нормативните срокове, като стандартите са 2 часа след спиране на снеговалежа, автомагистралите да са почистени. Посочи, че практиката в Западна Европа и САЩ е при подобен снеговалеж да се затварят пътищата и да не се допуска никакво движение. \"На българите все ни се иска някой да върви пред нас с метлата и да чисти. На \"Хемус\" тирове си позволиха да навлязат в зоната, забранена за автомобили над 12 тона, заобикаляйки знаците. Разбрах, че \"Пътна полиция\" ги е санкционирала\", допълни инж. Глосов. до 18 ч в неделя не е имало проблеми, а след това са се получили големите колони, като са били задръстени и аварийните ленти. налагало се е служители на почистващите фирми да молят шофьорите един по един да се преместят, за да може да минат снегорините. Инж. Глосов обясни, че не е доволен от работата на приложението Lima, което трябва да даде информация за пътната обстановка. \"Lima непрекъснато дава проблеми. Технологиите се развиват бързо и е необходимо софтуерът бързо да се променя. Имаме забележка към доставчика, бавно реагира на промените. Ще направим всичко възможно да бъде подобрено приложението и да бъде съвместимо с ТОЛ-системата, да дава актуална информация\", допълни Глосов.", "date": "2018.12.17", "title": "Инж. Глосов: В САЩ и Европа при такъв сняг затварят пътищата, ние искаме някой да мете пред нас"}
{"url": "https://www.24chasa.bg/novini/article/7204142", "text": "Окръжна прокуратура – Велико Търново внесе в съда обвинителен акт срещу мъж за производство на метамфетамин и за държане на наркотици и на материали и прекурсори, съобщиха от държавното обвинение. Обвинението срещу Х. Х е за това, че на 13 октомври 2016 г., в с. Поликраище, общ. Горна Оряховица, в къща обитавана от него, без надлежно разрешително и в нарушение на Закона за контрол върху наркотичните вещества и прекурсорите, произвел чрез редукция на ефедрин/псевдоефедрин с амоняк и метален литий високорисково наркотично вещество – метамфетамин - база под формата на течност с цел разпространение /жълта течност с тегло 76,12 гр. със съдържание на метамфетамин 0,84 гр. на стойност 21,00 лв. и утайка с наличие на метамфетамин - 0,70 гр. на стойност 17,50 лв. На Х.Х. са повдигнати обвинения и за това, че държал прекурсор и материали за производство на високорисково наркотично вещество – метамфетамин, с цел разпространение, и за държане на високорисково наркотично вещество – коноп с тегло 0,136 гр. на стойност 0,82 лв. . Обвиняемият употребявал наркотични вещества и се научил да произвежда метамфетамин в домашни условия, като за целта си набавял всичко необходимо за производството им. Част от произведеното наркотично вещество ползвал за собствени нужди, а друга продавал на познати. В РУ гр. Г.Оряховица била получена оперативна информация, че обвиняемият в дома си в с. Поликраище, при домашни условия ще произвежда наркотично вещество - метамфетамин и по време на този процес ще присъстват лица от селото, които ще си закупят от него. Във връзка с информацията била извършена полицейска проверка. Предстои насрочване на делото за разглеждане от съда.", "date": "2018.12.17", "title": "Съдят \"химик\", бъркал метаамфетамин \nв дома си в горнооряховско село"}
{"url": "https://www.24chasa.bg/novini/article/7204132", "text": "В изпълнение на програмата на правителството и на приоритетите, които сме си поставили, АМ \"Струма\" \"порасна\" с 24 км, заяви министърът на регионалното развитие и благоустройството Петя Аврамова при откриването на новоизградения участък. На церемонията присъстваха народни представители, министърът на транспорта, информационните технологии и съобщенията Росен Желязков и кметове. Министър Аврамова връчи разрешението за ползване на участъка на председателя на Управителния съвет на Агенция \"Пътна инфраструктура\" инж. Светослав Глосов. Тя отбеляза, че така се дава шанс на всички български граждани, гостите на страната и транзитно преминаващите да пътуват безопасно по него. Регионалният министър информира, че в отсечката от Кресна до Сандански са изградени 25 големи съоръжения, 3 пътни възела и 4 площадки за отдих със санитарни помещения и ТИР паркинги. В бъдеще на тях ще могат да бъдат изградени заведения за хранене и бензиностанции. Петя Аврамова благодари на строителите за положените усилия, които дадоха възможност за ползването на участъка пет месеца предсрочно, на Агенция „Пътна инфраструктура“ за доброто администриране на процеса и на Министерството на транспорта, информационните технологии и съобщенията за работата в партньорство при доизграждането на АМ \"Струма\". За нас е важно и Северна България да има магистрала, така че средствата, които бяха отпуснати преди няколко дни в размер на 1,35 млрд. лева за изграждане на участък от АМ \"Хемус\" са важни. Ще продължаваме да работим за вертикалните отсечки, за скоростния път \"Видин – Ботевград\", защото видяхме, че магистрала \"Тракия\" даде тласък на развитието на Южна България, заяви министър Аврамова. Регионалният министър съобщи, че изпълнението на отсечката от магистрала \"Струма\" между Благоевград и Крупник е на 40%. В ход са тръжните процедури за участъка през Кресненското дефиле. Има избрани изпълнители за участъците преди и след тунел \"Железница\". Очаква се в скоро време да може да се сключи договор и за самото съоръжение. Работи се усилено, с темпове, които трябва да са по-големи, защото ползваме средства от Оперативна програма \"Транспорт и транспортна инфраструктура\". С Министерството на транспорта, информационните технологии и съобщенията работим като добър екип, каза Петя Аврамова пред представители на медиите. Председателят на УС на АПИ инж. Глосов изрази очакване комисията, която ще оценява офертите на участниците в процедурата за избор на изпълнител на участъка през Кресненското дефиле да си свърши работата добре и бързо, така че да няма обжалвания. Има 6 месеца срок за проектиране. След това ще започне строителството. Надяваме се това да стане следващата година, така че до края на 2023 г. да бъде завършена цялата магистрала, каза още той. Министърът на транспорта, информационните технологии и съобщенията Росен Желязков каза, че е налице пълно доверие, като е необходимо мобилизиране на усилията, така че 2023 г. да се пътува от София до границата с Гърция за час и половина. С изграждането и на тази отсечка от Кресна до българо-гръцката граница при Кулата ще се пътува по магистрален път, с което се повишава безопасността, удобството при пътуване и се намалява времето за път. В изграждането на участъка са положени над 300 хил. т асфалт и са монтирани 95 км мантинели от най-висок клас. В отсечката има 3 пътни възела - край Кресна, Струмяни и Сандански, 25 големи съоръжения - мостове, виадукт, надлез над ж. п. линията София – Кулата, селскостопански подлези и надлези. Изградени са и 4 площадки за отдих с цялостната инфраструктура, включваща паркинги, водоснабдяване, канализация, пречиствателна станция за битови отпадни води и каломаслоуловители за дъждовната канализация. За първи път на площадките има всичко необходимо както за отдих, така и за извършването на търговска дейност от жителите на региона. При пътен възел \"Кресна\" ще се осъществява връзката на новото трасе с първокласния път Е-79 София - Кулата. Пътен възел \"Струмяни\" е пресечната точка на магистралата с третокласния път Струмяни – Берово и осигурява достъпа на жителите от Струмяни, Микрево и още 19 малки населени места в община Струмяни до автомагистралата. Пътен възел \"Сандански\" е в индустриалната зона на града и ще е основната транспортна артерия към него, както и към всички 54 населени места от общината. За първи път в проект за строителство на автомагистрален участък е изградена \"Интелигентна транспортна система\", включваща станции за броене и управление на трафика, видео наблюдение, измерване на теглото на превозните средства и метеорологично наблюдение. Камери за видеонаблюдение са разположени на пътните възли \"Сандански\" и \"Струмяни\", както и в зоните за отдих. Диспечери от контролния център ще следят случващото се на пътя и при необходимост ще пренасочват трафика чрез пътни знаци с възможност за дистанционно изменение. Монтирани са информационни табла. На четири места са инсталирани преброителни пунктове на трафика, а на две са разположени пътни станции за измерване на теглото на превозното средство в движение. В участъка има и две метеорологични станции, които ще отчитат температурата и влажността на въздуха, типа и количеството на валежите, видимостта на пътя, скорост и посока на вятъра, дебелина на водния слой върху асфалта, точка на замръзване на пътната настилка в зависимост от третирането с луга и други химикали, температурата на повърхността на пътя и 5 см под асфалта. Данните ще дават възможност да се прогнозира кога може да настъпи заскрежаване, заснежаване или заледяване и снегопочистващите фирми ще се информират за необходимостта от обработване на пътната настилка. За опазване на биоразнообразието в района са направени пътеки за влечуги, които преминават през водостоците. Изградена е и плътна ограда с обща дължина 17 км, която насочва влечугите към предвидените специално за тях проходи под трасето.", "date": "2018.12.17", "title": "Първата интелигентна транспортна система е изградена на магистрала \"Струма\""}
{"url": "https://www.24chasa.bg/novini/article/7204167", "text": "32 000 и друга валута са откраднати от апартамент в Добрич – съобщиха от полицията. Сигналът за кражбата е подаден на 14 декември минути преди полунощ, казват от Областната дирекция на МВР. 53-годишен добричлия се жалва, че по-рано същия ден неизвестен е проникнал в жилището му на ул. \"Дунав\" чрез взлом и от една от стаите е извършил кражба от 32 000 лева, 1000 евро, 20 британски лири и 70 щатски долара. Образувано е досъдебно производство.", "date": "2018.12.17", "title": "Разбиха апартамент в Добрич и задигнаха 32000 лв."}
{"url": "https://www.24chasa.bg/novini/article/7204158", "text": "Хиляди домове без ток, закъснения на полети, затворени училища и блокирани пътища - това са последиците от обилните снеговалежи в Румъния през последните дни, съобщава информационният сайт Зиаре. Четири самолета на летището в град Сибиу в централната част на страната отлетяха днес със закъснения между 40 и 70 минути заради снега и отстраняване на заледявания. Снежната покривка в Сибиу е 20 см, а в момента продължава слаб снеговалеж, предава БТА. Много влакове бяха блокирани от паднали дървета върху релсите, а в Североизточна Румъния на места се налага използването на обиколни маршрути. В окръг Хунедоара (Западна Румъния) се наложи 20 пътника от влак да бъдат превозени с микробус заради паднали върху релсите дървета. Общо 260 дървета са паднали върху 36 автомобила, четири електрически стълба и два покрива са били съборени, а много електрически кабели са прекъснати. Град Лугож в западната част на страната е останал вчера без ток и вода, а днес сутринта водоснабдяването е било частично възстановено. В понеделник сутринта в окръг Тимиш (Западна Румъния) напълно или частично без ток бяха 57 селища. Засегнати от авариите са 45 000 души. В съседния окръг Арад 12 000 души са без електричество в 32 населени места. Близо 5000 домакинства във Вранча и над 1000 в окръг Бузъу в Източна Румъния също са без ток днес, заради аварии, причинени от силния вятър. Заради обилните снеговалежи, всички училища в окръг Тимиш са затворени днес и утре. Учебните занятия са отменени днес и в 62 учебни заведения в окръг Караш-Северин и в 39 училища в окръг Арад в западната част на страната. Днес сутринта все още затворени за движение бяха пътни участъци в различни окръзи в Западна и Централна Румъния. Черноморското пристанище Мангалия пък е затворено заради силен вятър.", "date": "2018.12.17", "title": "Хиляди без ток, затворени училища и блокирани пътища в Румъния заради снега (Видео)"}
{"url": "https://www.24chasa.bg/novini/article/7204181", "text": "Шефът на Дупнишката популярна каса Георги Близнаков и съпругата му Ивона отиват на съд за незаконни банкови сделки, от които са пострадали 216 души, а причинените им вреди са за 3,6 млн. лева. Близнаков и жена му сключили 10  договора от 15 януари 2010 г. до 20 януари 2015 г. в Дупница. В качеството си на председател и представляващ КСК \"Дупнишка популярна каса\" той отпуснал на Ивон заем за строеж на жилищна сграда и къща за гости в Сапарева баня в размер на близо 1,5 млн. лева. Двамата избегнали плащане на 135 702 лв. корпоративен данък чрез фалшиви декларации. По делото са разпитани свидетели, иззети веществени доказателства, извършени експертизи, уточняват от прокуратурата.", "date": "2018.12.17", "title": "Предават на съд дупнишките фараони, завлекли 3,6 млн. лева"}
{"url": "https://www.24chasa.bg/novini/article/7204178", "text": "Прокуратурата в Добрич води досъдебни производства за инциденти с два автомобила, възникнали през изминалата нощ, информираха в прессъобщение до медиите от държавното обвинение. Първият сигнал за горящ лек автомобил \"БМВ\" по улица \"Райко Цончев\" е бил подаден от гражданин около 02.40 часа на телефон 112. Малко по-късно - в 02.45 часа, е подаден друг сигнал също от гражданин, че на улица \"Кирил и Методий\" гори лек автомобил \"Шкода Октавия\", посочват от прокуратурата. Установени са собствениците на автомобилите. Извършени са първоначални огледи на местопроизшествията в условията на неотложност, а по-късно и повторни огледи. По всеки от случаите е започнало досъдебно производство. Към момента извършителите на деянията не са установени, допълват от прокуратурата. В отговор на въпрос на БТА дали собствениците на автомобилите са свидетели по т. нар. дело \"Суджукгейт\", каквито твърдения има в медии, окръжният прокурор на Добрич Пламен Николов заяви, че това разследване се води в Специализираната прокуратура в София. По думите му прокурорите в Добрич не могат да знаят свидетелите по делото.", "date": "2018.12.17", "title": "Прокуратурата в Добрич води досъдебни \nпроизводства за горели автомобили"}
{"url": "https://www.24chasa.bg/novini/article/7204176", "text": "Окръжна прокуратура – Русе е внесла в съда обвинителен акт срещу шофьор, нарушил правилата за движение по пътищата и причинил смърт на пешеходка, съобщиха от правораздавателната институция. Като водач мъжът е бил длъжен да намали скоростта и в случай на необходимост да спре, когато възникне опасност за движението, като по непредпазливост причинил смъртта на З. С. Става дума за престъпление по чл. 343, вр. чл. 342 от НК. Движейки се с автомобила си по бул.“България“, обвиняемият се включил в дясното платно за движение в посока към гр. София, като преминал по цялата дължина на ускорителната лента. Въпреки ограничената видимост, той увеличил скоростта на автомобила на около 75 км./ч., при разрешената за този участък скорост до 70 км./ч. В началото на включването си в дясното платно за движение, обвиняемият забелязал намираща се по-напред пешеходка З. С. За да избегне удара с нея, шофьорът рязко извил волана надясно, като се ударил в мантинелата. От своя страна З. С., за да се предпази, се отдръпнала, но независимо от това, автомобилът ударил със средата на предната си част пресичащата дама. От удара жената получила множество и тежки травматични увреждания, несъвместими с живота, което довело до настъпването на смъртта й на място. Предстои насрочване на делото за разглеждане от съда.", "date": "2018.12.17", "title": "Шофьор застава пред Темида заради смърт на пешеходка"}
{"url": "https://www.24chasa.bg/novini/article/7204177", "text": "Два автомобила са гасили в неделя през нощта в Добрич екипите на противопожарната служба. Едната кола е била паркирана по ул. „Кирил и Методий”, а другата по ул. „Райко Цончев”. Сигналите за двата пожара са подадени в рамките на 10 минути – около 3 часа, съобщи началникът на пожарната комисар Дарин Димитров. Инцидентите са посетени от следствените органи. Работи се по версията за умишлен палеж. Според информация от Областната дирекция на МВР-Добрич,, първият сигнал е подаден в 02.48 ч. чрез ЕЕН 112. 29-годишен мъж сигнализира, че гори паркираният пред входа на жилищен блок на ул. „Кирил и Методий” лек автомобил марка „Шкода” с добричка регистрация. Опожарени са двигателният отсег на автомобила и предните две гуми. Двата предни калника и капак са обгорели. Автомобилът е фирмена собственост. Образувано е досъдебно производство. Работата по случая продължава от служители на Първо Районно управление на МВР-Добрич, материалите са докладвани в Районната прокуратура. В 02.52 часа чрез ЕЕН 112 в полицията в Добрич е получено съобщение от 47-годишна жена, че гори управлявания от нея лек автомобил марка „БМВ” с добричка регистрация, паркиран зад жилищен блок на ул. „Райко Цончев”. При огледа е установено, че автомобилът е напълно изгорял. Обгорени са и вратите на гаражите пред който е паркиран автомобила, както и дясната врата на съседния гараж. Образувано е досъдебно производство. Работата по случая продължава от служители полицията Добрич, материалите са докладвани в Районна прокуратура.", "date": "2018.12.17", "title": "В Добрич гасиха умишлено запалени леки коли"}
{"url": "https://www.24chasa.bg/novini/article/7204196", "text": "\"Евротекс\" е един от най-големите преработватели и търговци на употребяван текстил у нас. За 17 години компанията е изградила дистрибуторска мрежа от 10 обекта в България, Гърция и Румъния, като от скоро има представителство и в далечния град Икике в Чили. Експортната дейност на компанията е насочена основно към клиенти от Африка, Източна Европа, Близкия изток, Пакистан, Латинска Америка. Централата и сортировъчният център на компанията се намират в гр. Варна, където се обработват над 900 тона текстилни продукти на месец. Числеността на работещите в Евротекс се е увеличила повече от три пъти за последните 5 години. От 84 служители през 2013 г. къммомента в компанията работят над 260 човека. Бидейки звено в рециклиращата индустрия, сред приоритетите на компанията е свеждането на депонирания отпадък до минимум, като настоящата стойност е под 0.1% (или 40 кг. при 45 000 кг. обработени текстилни продукти дневно). След първоначалното систематично сортиране на суровината, останалата негодна част от събрания текстил се рециклира по различни начини. Текстилните материи, които не са подходящи за директна повторна употреба, както и други отпадъци, отделени в процеса на сортиране (например опаковки), се балират и предават на други лицензирани компании за правилно рециклиране и оползотворяване. Фирмите за последваща преработка на отпадъците се подбират с оглед на екологичните методи, които използват и гаранцията за ефективно оползотворяване на материите. Част от материите, предимно пуловери и други плетива, се рециклират в нови прежди в Индия. Благодарение на разделянето по цветове не се налага повторно боядисване, с което се пести енергия и се намалява употребата на замърсители. Друга част от негодните текстилни материали, например дънки и бял текстил, се сортират по цвят, изрязват се техните ципове и копчета и се предават на инсталации за производство на изолационна вата. Акцентът върху екологичното управление на получените и генерираните отпадъци налага и цялостна фирмена политика за редуциране, разделно събиране и рециклиране на използваните материали, която се прилага във всички звена на компанията. Постигането на такива резултати изисква системни обучения,съвместна работа и контрол на персонала. За целта е внедрена и се поддържа Система за управление на качеството и околната среда. Какви са бъдещите цели на компанията по отношение на оползотворяване на отпадъците? Постигнатите стойности надминават не само средните за България, а и тези за Европа и света като цяло. Количествата депониран отпадък, които в момента генерира производството, са резултат от погрешно попаднали в контейнерите нетекстилни, нерециклируеми отпадъци илитакива, генерирани от персонала. Дейностите на компанията в тази насока са много ресурсоемки, като са изцяло съобразени с петстъпковата йерархия в политиката за предотвратяване и управление на отпадъците на Рамковата директива на ЕС и дори надхвърлят законовите изисквания и разпоредби. Затова и приоритетите на компанията занапред са насочени към задържането на тези нива и затварянето на модела на кръговата икономика. TexCycle е брандът, чрез който Евротекс допълва стратегията си и затваря бизнес модела на ефективно оползотворяване на отпадъците. От началото на 2018 година компанията стартира събиране на ненужни дрехи и обувки в Гърция (Лариса, Трикала) и България (Стара Загора, Бургас, Аксаково и Белослав). TexCycle беше основен партньор на Столична община в две кампании за събиране на непотребни дрехи в столицата тази година – Пролетно почистване и Време за детокс на гардероба, като осигури система от мобилни и стационарни пунктове. Тази дейност е проект в развитие, по който се работи активно и се планира през 2019 година да бъдат разположени специализирани контейнери и в други общини в България. Успоредно със събирането на употребявани дрехи, Texcycle развива и комуникационна стратегия, чиято цел е повишаване на информираността и промяна в навиците за изхвърляне на непотребни облекла у хората. Фирмата е сертифицирана съгласно изискванията на БДС EN ISO 9001:2015 и БДС EN ISO 14001:2015. Площадката за сортиране на дружеството е регистрирано съоръжение за оползотворяване на текстилни отпадъци, притежаващо всички необходими разрешителни за работа. Внедрена е и се поддържа Интегрирана система за управление с обхват „Събиране, доставка и оползотворяване на отпадъци от дрехи и текстил чрез сортиране. Търговия на едро с дрехи втора употреба.“", "date": "2018.12.17", "title": "Евротекс постига ниво на депониран отпадък близо до 0%"}
{"url": "https://www.24chasa.bg/novini/article/7202759", "text": "Христо Ковачки, КТБ, бизнесмен, мишена на атентат, и съкратени над 400 работници изплуват по разследването срещу бившия министър на икономиката Румен Овчаров за “Мини Бобов дол”, показа проверка на “24 часа”. Като министър той е позволил държавата да се раздели с държавни мини, които отиват в ръцете на бизнесмена Красимир Христов, който пък после ги продава на фирми от обръчите на Христо Ковачки. Проблемът е, че парите от въглища не влизат в държавния бюджет, а концесионерът така и не плаща договореното за експлоатацията на находищата Миналата седмица от прокуратурата обявиха, че щетата за държавата от действията на Овчаров вече е 24 млн. лв., а не 9 млн. лв., както пишеше в обвинителния акт срещу него. Процесът не започна, защото магистратите върнаха случая за доразследване. Очакнва се скоро делото да бъде внесено в съда повторно.  Освен сумата има двама нови обвиняеми - заместничката му в министерството Анна Янева и бившия директор на държавното предприятие “Мини Бобов дол” Пламен Евтимов. Те ще отговарят пред Темида за умишлена безстопанственост в периода май 2006 г. - март 2009 г. Тогава държавната “Мини Бобов дол”, която е собственост на Министерството на икономиката, сключва договор за наем с частната фирма “Ораново” ЕООД. С документа са прехвърлени правата за добив и продажба на въглища от две находища, които преди това са дадени от правителството на държавната “Мини Бобов дол”. Според прокуратурата сделката е в нарушение на Закона за концесиите и Закона за подземните богатства. “Ораново” ЕООД не е имала технически и финансови възможности да разработва мините. На 26 февруари 2007 г. фирмата на Христов става концесионер на находищата с подписа на Румен Овчаров Според специалната комисия в парламента от 2016 г. цената, на която държавата се раделя с имуществото, е 1 лв., като целта е била да печели от таксите. Това обаче не се случва. Аргументът на министерството тогава е, че никой друг не иска находищата на държавната фирма. Договорът за отдаване под наем на находищата е изменен с анекс от 26 февруари 2007 г., подписан лично от Румен Овчаров, с когото вече са прехвърлени правата за концесията, въпреки че не е изпълнено важно условие по договора за наем - да се погасят дългове на \"Мини Бобов дол\" за 20 млн. лв. и да се прехвърлят активите. “Ораново” ЕООД е собственост на “Балкан МК” - една от компаниите на пернишкия бизнесмен Красимир Христов, по-известен в региона като Паргов. Той нашумя през 2013 г., когато взрив в негов рудник уби 5-има миньори. Красимир Христов е бил един от собствениците на фалиралата Добруджанска банка, имал е месокомбинат в Перник, но повече от десетилетие се занимава с добив на въглища. През 2005 г. беше мишена на атентат. Тогава неизвестни стреляха по джипа му, но той оцеля. Фирмите на Паргов са ответници и по десетки дела, заведени от миньори, на които не са плащани заплати. В края на юли 2007 г. Красимир Паргов продава правата за находищата на “Въгледобивна компания” ЕООД. Цената вече е 70 млн. лв. Сумата е платена по сметка на фирмата “Балкан МК” (тогава собственик на “Ораново” ЕООД) в КТБ. Фирмите на Красимир Христов са сред големите получатели на кредити във фалиралата банка на Цветан Василев. След това са сред тези с най-големи цесии.  Договорът между “Балкан МК” и “Въгледобивна компания” ЕООД е получен в пощенската кутия на депутата от ГЕРБ Валентин Николов, член на енергийната комисия през 2016 г. Тогава той подава сигнал в прокуратурата, която започва разследване по казуса, което приключва с обвинителен акт срещу Румен Овчаров. Така само за няколко месеца под погледа на министерството на икономиката находищата за въглища сменят фирмата, която ги експлоатира, два пъти. Тогава “Въгледобивна компания” е собственост на офшорка, а управител е Никифор Вангелов - зет на енергийния бос Христо Ковачки, който контролира ТЕЦ “Бобов дол” и където се горят въглищата, добити от държавните находища. След това фирмата се управлява от Харалампи Златанов, който също работи в структурите на холдинга на Ковачки и беше областен координатор на партията му “Български демократичен център”. Дружеството, което експлоатира находищата е обявено в несъстоятелност през 2012 г. с решение на Окръжния съд в Кюстендил. Същата е съдбата и на държавната “Мини Бобов дол”, на която Министерският съвет е дал да добива въглищата, но това не се случва заради договора от 2007-а. Фирмата, свързвана с Ковачки не е плащала дължимите на държавата концесионни такси с мотив, че добивите са слаби. Съкращават се работници както от частната компания, която експлоатира находищата, така и от държавната “Мини Бобов дол”. Освен Румен Овчаров заради сделките с фирмите на Красимир Христов е обвинена и Анна Янева, която е била негов заместник с ресор “Икономика”. В правителството на Пламен Орешарски заема същия пост от 2013 до 2014 г. Любопитното е, че през 2016 г. тя е избрана за член на Комисията за защита на конкуренцията и все още е на този пост. През лятото стана и лидер на софийската организация на БСП.  Третият обвиняем по делото за безстопанственост е Пламен Евтимов, който като директор на “Мини Бобов дол” е подписал договора с “Ораново” на Красимир Христов. Фирмата, която се свързва с Христо Ковачки, и която експлоатира находищата, представила оздравителен план за дейността си през 2015 г. и отново работи. Има банкови кредити, но и запор от НАП за 1,3 млн. лв., показва справка в Търговския регистър.", "date": "2018.12.17", "title": "Фирми на Ковачки, КТБ и мишена на атентат - в разследването срещу Румен Овчаров за “Мини Бобов дол”"}
{"url": "https://www.24chasa.bg/novini/article/7204204", "text": "Кремъл обвини днес украинските политици, че използват за политически цели създаването на нова украинска православна църква, независима от Москва, предадоха Ройтерс и ТАСС. \"Става дума за междуцърковните отношения. В дадения случай ние не смятаме, че имаме право да се намесваме в тези процеси, макар да виждаме, че в Украйна тази разколническа дейност е плътно смесена с политика, което вероятно по църковните канони едва ли е допустимо. Но от друга страна, добре знаем, че разколниците не спазват особено църковните канони\", каза говорителят на Кремъл Дмитрий Песков, цитиран от БТА. В частност той изтъкна прякото участие на украинския президент в конфликта. Песков не можа да отговори дали този въпрос ще бъде обсъден на днешното работно съвещание на руския президент Владимир Путин с постоянните членове на Съвета за сигурност на Русия. \"Не знам. Работата е там, че работното съвещание на Съвета за сигурност е съвещание без предварително подготвен и установен дневен ред\", каза говорителят.", "date": "2018.12.17", "title": "Кремъл: Новата украинска църква се използва за политически цели, заяви Кремъл"}
{"url": "https://www.24chasa.bg/novini/article/7204198", "text": "Служители на службата за гражданска защита в Босна и Херцеговина успешно са евакуирали група нелегални мигранти, които били блокирани в планината Плешевица близо до босненско-хърватската граница при минусови температури, съобщи Хина. Операцията е извършена през изминалата нощ. Тя била предприета, след като хърватската планинска спасителна служба получила обаждане с искане за помощ от нелегални мигранти, които се загубили в планината близо до босненския град Бихач вчера. Службата информирала местните спасителни екипи в Бихач и те започнали издирване, предава БТА. Спасителите открили две групи мигранти на различни места в планината и ги отвели в хижа, за да се стоплят. Всички те страдали от хипотермия заради суровите зимни условия в Северозападна Босна. Двама от мигрантите имали сериозни измръзвания.", "date": "2018.12.17", "title": "Спасиха 20 мигранти в планина на босненско-хърватската граница"}
{"url": "https://www.24chasa.bg/novini/article/7204360", "text": "Бронзовата статуя на Аполон Медикус до чешмите с минерална вода при Централна баня в София е била открадната снощи, научи \"24 часа\". Липсата на фигурата, която е в цял ръст, е установена тази сутрин. Веднага подадохме сигнал до полицията. Нашите камери не обхващат големите чешми, затова се издирват записи от други камери, обясни шефката на Регионалния исторически музей в София доц. Венета Ханджийска. Чешмите се намират на мястото на малката минерална баня, която е била разрушена при бомбардировките над София по време на Втората Световна война. Там е оформен триъгълен площад. През 2003 г. са поставени 48 чешми, а в източния край е изграден воден олтар, който представлява малка куполна ротонда със статуята на Аполон Лечител сред водно огледало. Автор на статуята е Георги Чапкънов. За няколко дни това е втори вандалски акт в района на Централна баня. На 5 декември са изтръгнати 9 чучура от трите по-малки чешми около сградата на банята. В момента е останал само един от месинговите чучури. Камерите, които пазят банята, обаче са заснели извършителя. На записите се вижда мъж, който изтръгва един по един чучурите. \"Случвало се е и друг път, но да изчезва само по един чучур. На записите се вижда как мъжът се връща няколко пъти. Първо е без качулка, след това си я слага. Предали сме записите на полицията и те работят по случая\", каза доц. Ханджийска. \"Осъждаме този криминален акт, който е станал непосредствено след края на общественото обсъждане за бъдещето на втората половина от сградата на Централна баня. Надявам се извършителите да бъдат разкрити и наказани с цялата строгост на закона. Ако не бъде открита статуята на Аполон, ще я възстановим\", заяви зам.-кметът по култура и образование на София доц. Тодор Чобанов. ", "date": "2018.12.17", "title": "Откраднаха статуята на Аполон до Централна баня, изтръгнаха чучурите  (Видео на вандала)"}
{"url": "https://www.24chasa.bg/novini/article/7204424", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Китай в България Н. Пр. Джан Хайджоу, съобщиха от пресцентъра на ГЕРБ. Срещата бе по повод изтичането на мандата на посланик Хайджоу, като по време на нея бяха обсъдени реализираните инициативи и повишаването на диалога между България и Китай. Посланик Хайджоу даде висока оценка за Българското председателство на Съвета на ЕС и проведената по време на него среща на държавните и правителствени глави от формата \"16+1\". Двамата отбелязаха важността на срещата между премиера Бойко Борисов и китайския му колега Ли Къцян в България, което е и първата визита на китайски министър-председател в страната от 18 години. Цветанов и Хайджоу обсъдиха редица теми от взаимен интерес за Китай и България. Като положително развитие бе подчертан ръстът от 20% в търговския стокообмен. Двамата коментираха и подписаното споразумение за откриването на кредитна линия в размер на 1.5 милиарда евро от Китайската банка за развитие за Българската банка за развитие, като бе отбелязано, че само преди седмица е подписано споразумението за усвояване на първите 300 милиона евро, които ще подпомогнат проекти за развитие и стимулиране на българския среден и малък бизнес. Обсъдена бе и доставката на първите двадесет електробуса за София, като Хайджоу обясни, че развитието на електротранспорта е част от цялостната политика на китайската индустрия за екологичност и намаляване на климатичните изменения. Обсъдена бе и идеята за съвместно производство на електрически автобуси, което ще направи цената на въвеждането им в експлоатация в градския транспорт значително по-достъпна. Цветанов отбеляза, че тази и подобни инициативи са изключително важни, защото един от основните акценти на Столичната община и на правителството е намаляването на вредните емисии от градския и автомобилния транспорт като цяло, а това може да бъде постигнато чрез въвеждането на нови технологии, щадящи околната среда. Цветанов се срещна и с новия посланик на Република Куба в България Н. Пр. Каридад Ямира Куето Милиан. По време на разговора посланик Милиан даде висока оценка за управлението на правителството и премиера Бойко Борисов. Тя изрази надежда за засилване на двустранния диалог, особено по отношение на икономическите аспекти, защото Куба отчита растежа и икономическото развитие на страната ни през последните години и дълбоко цени постигнатите резултати и натрупания опит на България. Отбелязано бе, че след приемането на конституционните промени от кубинския парламент през февруари 2019 г., от кубинска страна ще се радват да бъде планирана визита на българска парламентарна делегация от групата за приятелство с Куба и председателя на Народното събрание Цвета Караянчева.", "date": "2018.12.17", "title": "Цветанов се срещна с посланиците на Китай и Куба"}
{"url": "https://www.24chasa.bg/novini/article/7204423", "text": "Френският президент Еманюел Макрон отмени планирано посещение в Южна Франция, за да може да подготви по-бързо големия публичен дебат, който той обеща в отговор на протестното движение на \"жълтите жилетки\", съобщи източник от Елисейския дворец, цитиран от ДПА и БТА. Днес Макрон трябваше да пътува до южния град Биариц, за да обсъди с местните власти провеждането на срещата на Г-7 догодина, на която Франция ще бъде домакин. Вместо това той ще разговаря с министри за публичния дебат, казаха източниците. В отговор на протестите Макрон обеща увеличения на заплатите и данъчни облекчения за най-нископлатените работници и пенсионери. Премиерът Едуар Филип съобщи в деловия вестник \"Лез Еко\", че като цяло обявените от президента мерки ще увеличат бюджетните разходи с около 6 млрд. евро. Бюджетният дефицит за 2019 г., съответно, ще се покачи до 3,2 процента от брутния вътрешен продукт. С други думи, Франция отново ще навлезе в \"червената зона\" на ЕС, който допуска дефицит, не по-голям от 3 процента.", "date": "2018.12.17", "title": "Макрон отмени пътуване заради публичния \nдебат, обещан на протестиращите"}
{"url": "https://www.24chasa.bg/novini/article/7204433", "text": "Франция е болният човек на Европа и проблемите й вредят на ЕС, заяви полският външен министър Яцек Чапутович, аргументирайки се с протестите на \"жълтите жилетки\" и джихадисткият атентат в Страсбург, в който бяха убити петима души, в това число един поляк, предаде Франс прес, цитирана от БТА. \"Франция е болният човек на Европа, тя тегли Европа надолу, докато Полша е светла точка в Европа\", заяви Чапутович по телевизия Полсат нюз. Отношенията между Франция и Полша охладняха след идването на власт на консерваторите във Варшава през 2015 г. Те бяха белязани от отказ от закупуване на френски военни хеликоптери \"Каракал\", разногласия за трудовите условия на поляците в чужбина, по-специално на автопревозвачите, и липсата на намерение за визита на президента Еманюел Макрон във Варшава. \"Терористичното нападение доказва, че нещо не е наред във Франция. Протестите през последните седмици, отказът на президента Макрон от реформи, тъжна работа. Ако в същото време се дават наставления на Полша, нещо не е наред. Човек трябва първо да подреди собствената си държава\", добави Чапутович. \"Смятам, че във Франция е силно застрашена правовата държава от гледна точка на спазването на правилата за дефицита на публичните финанси\", каза полският външен министър, връщайки на Париж критика, която често е отправяна към собствената му страна. Полското консервативно правителство е подложено на критики заради реформите си на съдебната система, които според ЕС вредят на независимостта на съда и създават опасност за съхраняването на правовата държава в Полша, което може да доведе до преустановяване на правото на глас на Варшава в ЕС.", "date": "2018.12.17", "title": "Полският външен  министър: Франция е болният човек на Европа"}
{"url": "https://www.24chasa.bg/novini/article/7204452", "text": "Броят на гимназистите, пушили никотинови електронни цигари в САЩ, е нараснал два пъти през 2018 година на фона на по-малката употреба на наркотици, предаде Асошиейтед прес. Американският национален институт за злоупотреба с наркотици констатира и увеличено разпространение на е-цигарите сред децата, предава БТА. Това е най-голямото нарастване от 1975 г. - откакто се провежда ежегодното проучване от Мичиганския университет сред американските тинейджъри за употребата на алкохол, наркотици и цигари. Една пета от 45 000-те запитани - от 8, 10 и 12-ти клас - са заявили, че са пушили никотинова електронна цигара поне веднъж през 2018 г. През 2018 г. пушенето на марихуана остава без изменение, но консумацията на марихуана с е-цигари е нараснало. Марихуаната се нарежда трета в списъка, след е-никотина и спиртните напитки, по разпространение сред американските гимназисти. По-малък брой от тях обаче са прибягвали до други видове наркотици - кокаин, екстази, хероин, LSD и други. Употребата на тютюневи цигари също е намаляла през изминалата година. Масовото разпространение на електронните цигари се дължи на бързия темп на разработване на нови версии. Е-цигарата може да прилича на флашка и може да се ползва незабелязано, въпреки че изпуска наситени с никотин пари. Тя може да се скрие лесно в джоба или в ръкава. Може да се ползва навсякъде и по всяко време, дори по време на час в класната стая. Консумацията на алкохол и наркотици често е групово занимание, докато пушенето на електронна цигара е самостоятелно, поясняват специалистите. Според тях никотинът уврежда развитието на мозъка. Ранната употреба води до предразположение към зависимост и злоупотреба с други видове цигари и наркотици в по-зряла възраст./", "date": "2018.12.17", "title": "Два пъти повече гимназисти в САЩ пушат електронни цигари през 2018 г."}
{"url": "https://www.24chasa.bg/novini/article/7204454", "text": "Броени дни след посещението у нас на заместник-държавния секретар на САЩ Джон Съливан, заместник-министърът на външните работи на България, Георг Георгиев прие заместник-помощника на държавния секретар за Европа и Евразия, Матю Бойс, съобщават от външно министерство.  „България и САЩ имат близък и активен диалог на всяко ниво и днешната ни среща е важен момент в интегрираните ни партньорски отношения“, посочи Бойс в началото на разговора. „Смятам, че връзките между истински партньори следва да се развиват именно по този начин – със срещи на всички нива“, отговори заместник-министър Георгиев и допълни, че България и САЩ са стратегически партньори по редица въпроси от регионален и глобален характер. Двамата събеседници обсъдиха теми от двустранен интерес, както и теми свързани с регионални и глобални въпроси. Георг Георгиев препотвърди българското виждане, че Черно море трябва да бъде зона на мир. „Българската позиция по този въпрос е категорична и ясна“, допълни той и припомни, че премиерът Бойко Борисов вече нееднократно я е подчертавал. Гостът сподели, че благодарение на географската си позиция България има „уникален поглед“ върху места като Източното Средиземноморие, Турция и Русия, което прави българските събеседници ценни и важни. Георг Георгиев благодари за оценката и изрази мнение, че интензивните контакти между народите също са залог за все по-доброто разбиране на спецификите и същността на държавите, техните политически, исторически и културни особености. „Затова се надяваме страната ни възможно най-скоро да бъде включена в Програмата за безвизово пътуване на САЩ, защото от една страна това ще внесе допълнителна яснота за ставащото в нашия регион, но и ще повиши още повече видимостта на страната ви тук“, допълни заместник-министърът. „Нещо повече - такъв ход би укрепил икономическите връзки, което ще спомогне за друга важна цел на българската държава – членството ни в Организацията за икономическо сътрудничество и развитие. Надяваме се Съединените щати да подкрепят България в нейните усилия да получи ясна перспектива за членство в организацията”, обобщи той. Георгиев и Бойс се договориха, че и занапред ще продължат да поддържат близък и интензивен контакт по всички стоящи на дневен ред теми.", "date": "2018.12.17", "title": "Матю Бойс: България има „уникален поглед“ върху  Източното Средиземноморие, Турция и Русия"}
{"url": "https://www.24chasa.bg/novini/article/7204492", "text": "Постоянните нападки по адрес на Европейския съюз от премиера на Румъния Виорика Дънчила и от лидера на управляващата партия Ливиу Драгня са във фокуса на германски и австрийски медии днес, отбелязва румънският информационен сайт Зиаре. Дойче веле, в. \"Пресе\", \"Цайт онлайн\" и други медии отбелязват, че малко преди Румъния да поеме председателството на Съвета на ЕС, румънското правителство е в състояние на тотален конфликт с Брюксел: не иска да приеме критиките на Европейската комисия и настоява за повече уважение, предава БТА. Премиерът Виорика Дънчила и лидерът на Социалдемократическата партия (СДП) Ливиу Драгня обвиняват ЕС, че дискриминира Румъния. Дънчила протестира спрямо критиките на Брюксел и поиска СДП да не приема тези нападки, а Драгня подчерта, че неговата страна е настоявала многократно, че трябва да има право да изразява собствено мнение. Германският печат отбелязва, че правителството в Букурещ получава много критики от Брюксел. ЕС се опасява, че Румъния не може да се справи с корупцията и че правителствените реформи ще отслабят независимостта на съдебната система. Според премиера Дънчила критиките на ЕС се дължат на факта, че Румъния е източноевропейска държава. Ливиу Драгня заяви, че \"Румъния повече няма да приема да бъде третирана като държава членка втора ръка\". По думите му в ЕС има държави, които са по-корумпирани от Румъния, но по-малко критикувани. Подобно на България, Румъния е оценявана периодично за усилията си в борбата с корупцията и организираната престъпност от момента на присъединяването към ЕС през 2007 г. Макар през последните години да постигаше напредък, в последния доклад Европейската комисия обърна внимание, че Румъния се движи в грешна посока. Германските медии припомнят, че неотдавна румънските власти уволниха шефката на Националната дирекция за борба с корупцията. За политици и други длъжностни лица, обвинени в корупция, се подготвя спорна наредба за амнистия и помилване, от която ще се облагодетелства и Ливиу Драгня, осъден за корупция на първа инстанция, посочват медии в Берлин. Лидерите на управляващата партия в Румъния се събраха вчера в сградата на парламента, за да изберат ново ръководство на Националния съвет на СДП. В реч, която продължи близо два часа, Ливиу Драгня атакува чуждестранните компании, ЕС, разузнавателните служби и президента Клаус Йоханис, когото обвини в държавна измяна, припомня Зиаре. Драгня поиска също от правителството да не се колебае с амнистията и помилването, ако не намери друго решение за несправедливостите. Той заяви, че позицията на Румъния в ЕС е станала уязвима напоследък, а страната е била обвинена за неща, които се случват навсякъде в Европа. \"Поискаха ни да спрем законови процедури за назначаване и освобождаване на главни прокурори, да не зачитаме решения на Конституционния съд, да променим и собствената си конституция (...) защо да я променяме? За да дадем повече правомощия на президента Йоханис\", заяви Ливиу Драгня пред съпартийците си.", "date": "2018.12.17", "title": "Западни медии: Преди да поеме председателството, Румъния напада ЕС"}
{"url": "https://www.24chasa.bg/novini/article/7204501", "text": "Далавера за 200 хиляди евро с цел провокация на българското общество. Така народният представител от ВМРО Александър Сиди определи билбордовете с еднополови двойки, които се появиха в няколко града на страната. Миналата седмица от ВМРО заявиха, че това е „демонстрация на арогантност и гавра с вековната ценностна идентичност на българите”. Сиди подчерта, че лично той нямал проблем с гей хората, но според него с кампанията се цели провокация на обществото точно преди християнските празници. „Някой в европейската комисия е дал 200 хиляди евро. Това е проектът за България – 200 хиляди евро. Така твърдят на техния сайт, че са спечелили проект за 200 хиляди евро, с който ще показват, че ето – видите ли, има проблеми в тази общност и че те трябва да бъдат решавани с билбордове, със срещи с организации, които така или иначе ги подкрепят”, коментира депутатът в „Лице в лице” по   ", "date": "2018.12.17", "title": "Александър Сиди от ВМРО: Билбордовете с гей двойки са далавера за 200 000 евро"}
