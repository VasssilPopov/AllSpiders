{"url": "https://www.24chasa.bg/novini/article/7256102", "text": "22-ата среща на външните министри ЕС–АСЕАН се проведе днес в Брюксел. От страна на Европейския съюз съпредседател на форума бе Върховният представител Федерика Могерини, а от страна на АСЕАН – външният министър на Сингапур Вивиан Балакришнан. България бе представена от заместник министър-председателя и министър на външните работи Екатерина Захариева, съобщиха от пресцентъра на Министерството на външните работи. Министрите приеха съвместна декларация с фокус върху 4 приоритета, определящи целите на отношенията между двата регионални блока: бъдещето на отношенията, сигурност, свързаност и търговия и икономика. ЕС и АСЕАН изразяват принципно съгласие за издигане на отношенията на ниво стратегическо партньорство, като детайлите по времевата рамка ще бъдат допълнително уточнени. Вицепремиерът Захариева приветства 40-годишното партньорство между ЕС и АСЕАН. Важен аспект от това сътрудничество е постигане на целите на устойчивото развитие. Министърът припомни историческия момент през 2015 г. с приемане на Дневния ред за устойчиво развитие 2030. “От особено значение е фокусът върху децата и образованието, както и тяхното запознаване с устойчивия начин на живот. Моята страна е активно ангажирана в този процес”, заяви българският първи дипломат. България придава приоритетно значение на отношенията с държавите от Югоизточна Азия предвид динамичното икономическо развитие и ролята на АСЕАН като ядро и двигател на интеграционните процеси в Азиатско-тихоокеанския регион. АСЕАН заема важно място във външната политика на страната ни както от гледна точка на изградените традиции в двустранните отношения с редица държави, така и по линия на засиленото партньорство ЕС-АСЕАН в политическата, икономическата и социално-културната сфера. Като член на ЕС България участва редовно в диалога ЕС-АСЕАН на министерско и друго ниво, като дава своя принос за формирането на общите позиции на ЕС и постигането на консенсус между двата регионални блока. АСЕАН е геополитическа и икономическа организация на държавите от Югоизточна Азия, която е създадена през 1967 г. в Банкок и включва 10 страни: Индонезия, Малайзия, Филипини, Сингапур, Тайланд (основатели), Бруней, Виетнам, Лаос, Мианмар и Камбоджа. Официални отношения между ЕС и АСЕАН са установени през 1977 г., като от 1978 г. на всеки две години се провеждат Срещи на външните министри ЕС-АСЕАН, които са основен формат на политическия диалог за преглед на постигнатите резултати и взимане на решения за бъдещите цели и обхват на сътрудничеството. През 2007 г. отношенията са издигнати на ниво засилено партньорство. ЕС е основен партньор на АСЕАН в областта на развитието и водещ донор на АСЕАН, както и основен външен инвеститор. Основни теми във фокуса на внимание в отношенията ЕС-АСЕАН са: свързаността, регионалната интеграция и изграждането на Общност на АСЕАН чрез използване на опита на ЕС; споразуменията за партньорство и сътрудничество (РСА) между ЕС и държави от АСЕАН; споразуменията за свободна търговия между ЕС и отделни държави от АСЕАН и възобновяването на преговорите за междурегионално споразумение (FTA); финализирането на междурегионално споразумение за въздушен транспорт (САТА); морската сигурност; климатичните промени и управлението на бедствия; борбата с тероризма и трансграничната престъпност. Регионът е 5-та по големина икономика в света и 3-та в Азия с общ БВП 2.8 трилиона щ.д. (2017), БВП на глава от населението 4308 щ.д. (2017) и 5.3% годишен ръст на БВП (2017); общият обем на търговията е 2.6 трилиона щ.д. (2017); основни търговски партньори са Китай, ЕС, САЩ, Япония и Р Корея; преките чуждестранни инвестиции са 135.6 млрд. щ.д. (2017) с водещ външен инвеститор ЕС (18.3% от общия обем ПЧИ).", "date": "2019.01.21", "title": "Екатерина Захариева: От особено значение е фокусът върху децата и образованието"}
{"url": "https://www.24chasa.bg/novini/article/7256060", "text": "Графът на Париж Анри Орлеански - пряк наследник на последния френски крал и претендент за френския престол, почина на 85-годишна възраст, предаде Франс прес. \"С прискърбие съобщавам за смъртта на баща си - графа на Париж\", написа във Фейсбук неговият син и нов претендент за френската корона - Жан, херцог на Вандом, предаде БТА. Графът на Париж е наследник на брата на Луи XIV, но и на Филип Егалите, който е гласувал за смъртта на крал Луи XVI. Анри Орлеански е второто дете от 11 братя и сестри. На 66 години той става наследник на френската кралска династия. Роден е на 14 юни 1933 г. в Белгия. Прекарва детството си в Мароко, Испания и Португалия. Въпреки че според тогавашното френско законодателство не може да живее във Франция, президентът Венсан Ориол му позволява да следва в страната и той завършва Института по политически науки в Париж. След това участва като офицер във войната в Алжир. Напуска армията през 1967 г. и работи в областта на банковото дело във Франция и Швейцария.", "date": "2019.01.21", "title": "На 85 години почина пряк наследник на френски крал и претендент за престола"}
{"url": "https://www.24chasa.bg/novini/article/7256094", "text": "Франция глоби \"Гугъл\" с 50 млн. евро заради нарушения на Общия регламент за защита на личните данни (GDPR), предаде  . Според отговорния орган компанията обработва неправомерно данните на потребителите – тя не им дава достатъчна информация за целите си; когато има информация, тя е трудно достъпна и неразбираема; и полученото по този начин съгласие от потребителите е невалидно. Жалбите срещу компанията са подадени веднага след влизането в сила на регламента от две неправителствени организации – френската La Quadrature du Net (LQDN) и австрийската NOYB, създадена от активиста Максимилиан Шремс. Проверката на френската комисия за защита на личните данни (CNIL) е установила, че важна за потребителите информация е разпръсната на различни места и са необходими понякога 5 или 6 действия, за да могат те да стигнат до нея. Дори когато стигнат до нея, тя невинаги е ясна и разбираема, а в същото време \"Гугъл\" събира сериозно количество данни от различните си услуги. Нещо повече – съгласието, получено от потребителите е невалидно по множество критерии, сред които фактът, че те са длъжни да се съгласят с всички дейности на \"Гугъл\" наведнъж и нямат право да откажат някоя от тях. Комисията обяснява голямата сума и публичното изнасяне на детайли от решението си с това, че \"Гугъл\" нарушава сериозно основни принципи на регламента.", "date": "2019.01.21", "title": "Франция глоби \"Гугъл\" с 50 млн. евро заради неправомерна обработка на лични данни"}
{"url": "https://www.24chasa.bg/novini/article/7255986", "text": "Скоро легендарните немски аутобани без ограничения на скоростта може да минат в историята. Германия обмисля да ограничи до 130 км/ч скоростта по магистралите си като една от мерките срещу замърсяването на въздуха. В момента тя е единствената страна в Европа, в която няма горна граница. Работна група на министерството на транспорта предлага редица мерки, с които Германия да намали вредните емисии. Едно от предложенията е да се ограничи скоростта по аутобаните до 130 км/ч, както и от 2023 г. От екоорганизацията “Умвелтхилфе” даже искат ограничението да е 120 км/ч. Така ще се намалят вредните емисии от въглероден диоксид с 5 млн. тона годишно, смята шефът на организацията Юрген Реш. Германия изостава в ограничаването на автомобилния трафик за по-чист въздух от повечето европейски държави. Например в швейцарския кантон Тесин още преди години подписаха споразумение със Северна Италия за съвместна борба срещу фините прахови частици, която включва ограничаване на скоростта, задължителни филтри и дори забрана на движението в определени дни. Коли с емисии над нормата трябва да бъдат спрени от движение. Мерките в Италия варират от град на град. В дни, когато има надвишаване на граничните стойности на фините прахови частици, се спира движението с коли в центъра на града. Дори град като Рим прилага забраните. В други държави пък ограничават замърсяването на въздуха от транспорта, като Стокхолм, Лондон и Осло в Европа, Сингапур в Азия таксуват колите, движещи се в центъра им. Според изчисления на шведски експерти това е намалило трафика с 20%, а замърсяването на въздуха - с 9 до 14%. По-напред от Германия по темата за ограничаване на скоростта по аутобаните е и Австрия. По принцип по австрийските магистрали има горна граница от 130 км/ч, но отсечките, в които въпреки това скоростта се ограничава със знаци до 100 км/ч, се увеличават. На общо 300 км от австрийските магистрали разрешената максимална скорост е 100 км/ч. Австрийците дълго време дискутираха дали да свалят това ограничение за електроавтомобилите, но в крайна сметка съдът постанови, че така ще се създадат две класи шофьори, и отхвърли идеята. Париж също удари спирачката на шофьорите, като постави Досега горната граница бе 90 км/ч. Френското правителство оправда решението си не само със загриженост за чистотата на въздуха, а и с борбата си с тежките катастрофи. “Ако трябва да се простя с популярността си, за да спася живота на много хора, то съм съгласен”, заяви премиерът. 300 - 400 души по-малко ще загиват годишно, ако максималната скорост падне с 10 км/ч, смятат специалистите. През 2017 г. по френските пътища в катастрофи са загинали 3448 души. Освен това при скорост от 80 км/ч замърсяването е по-малко. Това решение обаче възмути голяма част от французите и се превърна и в една от темите за протест на движението “жълти жилетки“. Според проучвания всеки четвърти французин е против намаляването на максимално разрешената скорост. Въпреки това някои региони смятат да намалят скоростта по второкласните пътища до 70 км/ч. По почина на Франция Германия също дискутира ограничаване на скоростта не само по магистралите, но и по второкласните пътища, като падне от 100 на 80 км/ч. Не е за подценяване и размерът на глобите, които се налагат при превишаване на максималната скорост. В Норвегия например за 20 км/ч над разрешеното шофьорите плащат цели 375 евро! Над 50 км/ч пък струват вече 900 евро. В Италия също не си поплюват – глобите са от 170 до 530 евро. 700 демонстранти с жълти жилетки протестираха този уикенд в Щутгарт срещу забраната на дизеловите автомобили. Протестиращите критикуваха транспортното министерство на Баден-Вюртемберг и нарекоха забраната “национализация”. Организатор на демонстрацията е работникът от заводите на “Порше” Йоанис Сакарос. “Протестът е вдъхновен от Франция. Ние сме независими, отказваме на политици от всякакви партии да се включват”, заяви той пред “Билд”.", "date": "2019.01.21", "title": "До 130 км/ч по немските аутобани?"}
{"url": "https://www.24chasa.bg/novini/article/7256098", "text": "Британското правителство е било предупредено от министър Амбър Ръд, че може да има десетки оставки следващата седмица, ако на депутатите от Консервативната партия не се разреши да гласуват за предотвратяване на твърд Брекзит, пише в. \"Таймс\", цитиран от Ройтерс. Министърката на труда и пенсиите смята, че между 25 и 40 членове на правителството искат да гласуват за поправка, предложена от лейбъристката Ивет Купър и консерваторите Оливър Летуин и Ник Боулс, предаде БТА. Поправката предвижда предоставяне на време на депутатите да обсъдят законопроект, който да задължи правителството да предложи отлагане на излизането от ЕС до края на годината, ако не бъде постигнато споразумение до определена дата. В днешната си изява пред Камарата на общините премиерът Тереза Мей отхвърли идеята за отлагане на Брекзит. Мей и другите европейски лидери са решени Великобритания да напусне блока със споразумение, каза днес говорителят й.", "date": "2019.01.21", "title": "Британски министър: Ще има десетки оставки, ако не се разреши на консерваторите да гласуват против Брекзит без сделка"}
{"url": "https://www.24chasa.bg/novini/article/7256100", "text": "Френското външно министерство привика днес посланичката на Италия Тереза Касталдо, предаде Ройтерс. Като причина се посочват изказвания на вицепремиера Луиджи Ди Майо, в които той твърди, че Франция прави Африка по-бедна и в които намеква, че Европейският съюз трябва да наложи санкции на Франция, предава БТА. \"След най-скорошните изявления на италианските власти, посланичката бе привикана. Това не е първият път, когато те си позволяват неприемливи и агресивни коментари\", заяви френски дипломатически източник. Отношенията между Париж и Рим се обтегнаха след идването на власт в Италия на крайнодясната партия \"Лига\" и антисистемното Движение \"Пет звезди\" през юни миналата година. Ди Майо и вътрешният министър Матео Салвини демонстрираха подкрепа за протестното движение на \"жълтите жилетки\" във Франция, което се превърна в голямо предизвикателство за президента Еманюел Макрон. Салвини обвини Макрон, че управлява срещу интересите на народа си и дори изрази надежда, че френският държавен глава ще се оттегли от поста си. Италианското правителство настоява също така Париж да екстрадира 14 италианци, издирвани за тероризъм и укриващи се във Франция.", "date": "2019.01.21", "title": "Франция привика посланичката на Италия заради изказвания на вицепремиера Луиджи Ди Майо"}
{"url": "https://www.24chasa.bg/novini/article/7256108", "text": "5-годишно дете почина в реанимацията на Благоевградската болница вследствие на пневмония, развита след грип, предаде БГНЕС. Детето било прието в лечебното заведение в неделя. Починало е тази сутрин, съобщил лекар от болницата.                                                                                                                                                                                                                                                                                                                       ", "date": "2019.01.21", "title": "5-годишно дете почина в Благоевград от пневмония, развита след грип"}
{"url": "https://www.24chasa.bg/novini/article/7256015", "text": "Полицията в северноирландския град Лондондери извърши контролирано взривяване на откраднато превозно средство -  , предаде Асошиейтед прес, цитирана от БТА.  Силите на реда имат подозрения, че зад експлозията от събота, когато беше взривен откраднат автомобил за доставки на пица, стоят отцепници от Ирландската републиканска армия - т.нар. \"Нова ИРА\". В разследването по случая до момента са задържани петима души. Напрежението днес се засили след получени сигнали за още два откраднати товарни микробуса. Полицията обяви нова тревога, евакуира хората в близост, а армията изпрати сапьори.", "date": "2019.01.21", "title": "Контролирано взривяване на откраднато превозно средство в Лондондери"}
{"url": "https://www.24chasa.bg/novini/article/7256023", "text": "Норвегия поиска от Полша да си отзове консула от Осло заради \"неприемливо поведение\" към държавни служители. Това съобщи днес норвежкото министерство на външните работи, цитирано от Франс прес. \"Можем да потвърдим, че министерството на външните работи призова Полша да отзове полския консул\", заяви пред АФП говорителят на министерството Бардален Виген. Причината е \"поведението му в някои консулски дела, по-конкретно към държавни служители, което не е съвместимо с ролята му на дипломат\", добави говорителят, без да даде повече уточнения по темата, предаде БТА. Според норвежки медии консулът Славомир Ковалски се е занимавал много активно със случаите на деца, отнети от семействата им заради малтретиране. Норвежките социални служби са често критикувани в Норвегия и в чужбина, че действат по този въпрос много твърдолинейно и че техните решения често засягат семейства от чуждестранен произход. \"Това няма нищо общо с типа въпроси, с които се е занимавал. Държанието му с държавните служители е нещото, което е неприемливо\", каза Виген. \"Надяваме се, че тази афера няма да засегне добрите ни отношения с Полша и полските власти\", каза той.", "date": "2019.01.21", "title": "Норвегия: Полша да изтегли консула си от Осло заради лошо отношение към държавни служители"}
{"url": "https://www.24chasa.bg/novini/article/7255942", "text": "Майките с три или повече деца до 12 г. ще могат да получат бавачка от държавата. Те трябва да кандидатстват за помощта до 28 февруари в Агенцията по заетостта. Услугата е част от проекта “Родители в заетост”, а миналата седмица правителството предвиди 30 млн. лв. за бавачки тази и следващата година. Държавата ще плаща минимална заплата на бавачките за срок от 18 месеца, за да могат майките да се върнат на работа. Право на гледачки имат и майки на деца от 0 до 5 г. Условието е да не са приети в ясла или детска градина. Право на бавачка имат и безработни родители. Тук условието е те да започнат работа до 4 месеца, след като са получили бавачка за детето си от държавата. “След като започнат работа, договорът на детегледача може да бъде удължен и така той да полага грижа за детето в срок до 18 месеца”, обясниха експерти от Агенцията по заетостта. Досега 1514 родители са одобрени в проекта от общо 2977, подали заявления. 3449 безработни пък искат да бъдат наети като детегледачи, а одобрените са 2501.", "date": "2019.01.21", "title": "Държавна бавачка и за децата до 12 г., но само на многодетни майки (Обзор)"}
{"url": "https://www.24chasa.bg/novini/article/7256052", "text": "Десет души загинаха днес при  , съобщиха световните агенции, като се позовават на руските власти. По-рано бе съобщено за девет загинали моряци. Четиринайсет души са спасени, седем са в неизвестност. Спасителните операции продължават, предава  БТА. Федералната агенция за морски и речен транспорт (Росморречфлот) заяви, че пожарът избухнал на корабите \"Маестро\" и \"Кандий\", по време на прехвърляне на гориво от единия на другия, извън териториалните води на Русия. На борда на \"Кандий\" се намирали 17 души, девет от които - граждани на Турция и осем - на Индия. На борда на \"Маестро\" имало 14 души - седем турци и седем индийци. Пожарът не представлява заплаха за другите кораби в района, заявиха пред ТАСС в Новоросийския морски спасително-координационен център.", "date": "2019.01.21", "title": "10 загинаха при пожара на корабите в Черно море"}
{"url": "https://www.24chasa.bg/novini/article/7255983", "text": "Потреблението на клиентите на “Електроразпределение Север”, част от групата “Енерго-Про Варна”, е отчетено коректно. Това констатираха проверяващите експерти на Комисията за енергийно и водно регулиране и Министерството на енергетиката по време на проверка през изминалата седмица, съобщават от компанията. При посещението на 263 избрани на случаен принцип обекта на битови и стопански клиенти в няколко квартала на Варна, вилни зони и село Кичево е установено, че електромерите са отчетени в регламентирания срок и отразяват реалната консумация на клиентите. Представителите на двете институции имаха възможност да анализират потреблението на тези обекти за минали периоди, регистрирано в базата данни на дружеството. Експертните екипи са проверили и техническото състояние на трафопостове с голям брой присъединени клиенти в централни райони на Варна и в квартал “Владиславово”. Освен стандартното оборудване в тези съоръжения е изградено балансово мерене на електроенергията, което дава възможност за мониторинг и последващ контрол на техническите и търговските загуби в района, който електрозахранват. Специалистите на “Електроразпределение Север” са оказали пълно съдействие на екипите на КЕВР и на Министерството на енергетиката, предоставили са необходимата информация и логистична подкрепа за ефективно провеждане на всички дейности при проверката. Компанията има готовност да предостави на проверяващите експерти всяка допълнителна информация, свързана с изпълнението на лицензионните задължения на дружеството, съобщават от “Енерго-Про”.", "date": "2019.01.21", "title": "При “Енерго-Про” електромерите са отчетени коректно"}
{"url": "https://www.24chasa.bg/novini/article/7254015", "text": "Чисто гол бе открит на 14 януари в банята си 73-годишният Костадин Хаджиев от пловдивското село Труд. На ужасяващата гледка първи попаднал негов приятел. След като дълго време не могъл да се свърже с него по телефона, отскочил да види какво става. Къщата, която се намира в северния край на селото, изглеждала пуста. Мъжът повикал отвън по име Костадин, но не получил отговор и влязъл. Входната врата била отключена, а вътре нямало никого. Човекът проверил в стаите, накрая надникнал и в банята. Костадин лежал безжизнен на пода. Пристигналият екип на Спешна помощ констатирал, че е мъртъв от часове. Първоначално медиците сметнали, че се касае за нещастен случай. Външни белези от насилие по тялото липсвали. - счупване на щитовидния хрущял. Подобна травма не може да бъде получена от падане, а единствено при стискане на шията. Прокуратурата веднага образувала досъдебно производство за убийство. 67-годишната счетоводителка Веска Хаджиева, съпругата на Костадин, рухнала при разпита и си признала. Удушила го с голи ръце след кавга, опитала се да заличи следите и на следващия ден отишла на работа. След като се прибрала, я задържали. Други подробности за драмата се разбраха в окръжния съд в Пловдив, където държавното обвинение внесе искане за постоянен арест на Веска. Тя влезе в залата с отчаян поглед, а ръцете ѝ не спряха да треперят по време на цялото заседание. “На 13 януари т.г. Хаджиева потърсила връзка ключове от мъжа си. Това е и конкретният повод за скарването им, прераснало във физическа разправа. Той е бил гол в банята, готвел се да се къпе. Ударил я е с дървен налъм по ръката. Кръвонасядането е описано при освидетелстването ѝ”, посочи прокурорката Илияна Джубелиева. По думите ѝ отношенията в семейството се обтегнали след смъртта на единственото им дете. Синът издъхнал от инфаркт преди 4-5 г. След кончината му съпрузите се отчуждили, обитавали отделни стаи в къщата. Всеки ползвал собствен санитарен възел. Въпреки че били пенсионери, продължавали да работят. Жената помагала в счетоводството на месокомбинат в Пловдив, а Костадин разнасял с бус стоки от складове. “Хаджиев често я е биел. Във въпросната вечер отново се е нахвърлил да я удря. Сборичкали са се. Схватката е продължила дълго – падали, ставали, накрая се стигнало до фаталния резултат”, каза Петър Карачанов, служебен защитник на Хаджиева. Пред “24 часа” адвокатът разказа, че когато посетил клиентката си в следствения арест, тя била много объркана. Споделила, че животът ѝ вече няма смисъл – първо загубила сина си, а сега ще отговаря за убийството на съпруга си. “Няма опасност повереницата ми да се укрие и да извърши друго престъпление предвид възрастта и здравословното си състояние”, заяви адвокат Карачанов и настоя Веска да бъде пусната с мярка “подписка”.  “Прекарала съм три операции – на стомаха, хранопровода и под дясната плешка. Едната е онкологична. Искам намаление на мярката”, бяха единствените ѝ думи. Съдията Миглена Маркова обаче я остави в ареста. Мотивите ѝ бяха, че Хаджиева е извършила По делото не са представени доказателства за влошено здраве. Съдията посочи, че извършителката е направила опит да заличи следите от деянието си. Бърсала е кръв в банята с кърпа, която сложила в найлонова торба и хвърлила в кофа за смет. Криминалистите не са я открили там, където е посочила. От сметопочистващата фирма били категорични, че в този ден не са прибирали боклука. Търсенето на доказателството продължава. И без него обаче убиецът е ясен. Възможно е деянието да бъде преквалифицирано, ако експертизата установи, че смъртта на Костадин Хаджиев е настъпила по особено мъчителен начин. “При счупване на щитовидния хрущял човек е в съзнание и не умира веднага, а в рамките на няколко минути”, обясняват съдебни медици. Хаджиев не е имал тежки хронични заболявания и за възрастта си е бил в добро състояние. “Как е възможно Веска, която е шепа кокали, да го удуши? Тя е толкова слаба, че вятър да я духне, ще я събори. А Костадин е по-едър от нея. Сигурно е бил много пиян, за да го пребори една жена”, коментират в Труд.  Местните са разделени. Едни съжаляват Веска и я оправдават. Съседи твърдят, че в продължение на години мъжът ѝ издевателствал над нея. Нагрубявал я и налитал да я бие. Всеки уикенд организирал купони със свои приятели и жени от други населени места. Започвали от обяд и приключвали след полунощ. Някои от гостенките оставали да спят при него. “На Веска явно ѝ е писнало от оргиите. смятат в селото. Приятелките ѝ не могат да повярват, че е способна да извърши подобно нещо. Описват я като кротка, разбрана и изстрадала жена. Смъртта на сина ѝ я съсипала. След пенсионирането си отново се хванала да работи, за да се разсейва от тежки мисли. По същата причина и Костадин подкарал бус.  В Труд се носи мълва, че убийството е заради къщата, която той приписал на любовница, а Веска разбрала. Според местните вероятно е била обзета от обида, ревност и страх, че ще остане на улицата. Разследващите проверяват тази версия. “Къщата е на Хаджиев. Останала е от родителите му”, обяснява кметът на селото Красимир Минков. Той е шокиран от развоя на събитията в семейство Хаджиеви. До него не е имало оплаквания от съседи за шум от купоните. Едва след убийството чул, че Костадин е правел гуляи и тормозел жена си. “Явно комшиите не са подавали сигнали, за да не се карат с него. Веска си е мълчала от срам”, смята кметът. Това е второто жестоко убийство в селото за последните 10 г. На 18 януари 2011 г. баща удуши сина си, защото не можел повече да издържа тормоза му. 42-годишният мъж непрекъснато се прибирал пиян и вдигал скандали. Във фаталния ден бил отново почерпен. След като баща му отказал да му даде пари за още ракия, го нападнал с нож. Родителят се оказал по-силен и го стиснал за шията. По същия начин е умъртвила съпруга си и Веска – дошло ѝ е до гуша, правят връзка жителите на Труд между двете убийства. Все още не е ясно дали счетоводителката ще обжалва ареста си в апелативния съд в Пловдив на 24 януари. Дотогава близките ѝ трябва да съберат медицинската документация за здравословното ѝ състояние, а магистратите ще преценят дали то позволява да остане под ключ до старта на делото за убийството.", "date": "2019.01.21", "title": "Счетоводителка удуши мъжа си с голи ръце заради тормоз - биел я, правел оргии у дома им"}
{"url": "https://www.24chasa.bg/novini/article/7255996", "text": "Турция подготвя образователна реформа, при която броят на учебните дисциплини от догодина може да бъде намален наполовина, съобщи министърът на образованието на страната Зия Селчук, цитиран от \"Хюриет дейли нюз\". \"През март ще бъде огласена програма за броя на дисциплините, които ще бъдат преподавани. Нейното изпълнение ще започне от следващата година. Може да има орязване наполовина (на броя на предметите)\", съобщи Селчук в телевизионно интервю, предава БТА. \"Невъзможно е децата да имат по 15-16 предмета и да се очаква от тях да разбират, да се задълбочават и да запомнят всичките. Броят на предметите, които се изисква от тях да изучават, определено ще бъде намален,\" каза той. Министърът отбеляза, че за да бъде решено кои предмети да отпаднат, ще бъдат взети предвид както интересите на децата, така и икономическите нужди на Турция.", "date": "2019.01.21", "title": "Може да намалят учебните предмети в Турция наполовина"}
{"url": "https://www.24chasa.bg/novini/article/7255998", "text": "Неизвестен човек е оставил дарение от 160 000 евро в плик с надпис \"за Африка\" на олтара в германска църква, съобщи ДПА, цитирана от БТА.  Волята на дарителя ще бъде изпълнена и средствата ще бъдат предадени на няколко благотворителни организации, работещи на целия континент. Дарението е направено през юни м.г. в деня на Петдесетница. Помощничка в католическа църква в Южна Германия намерила плика с банкноти от 500 евро. Тя много се изненадала и предала плика на пастора, който също бил поразен. Дарението трябвало да бъде одобрено от финансовото ръководство на Регенсбургската епархия. Сега то ще бъде разпределено между различни благотворителни организации в Африка, каза говорителят на епархията Клеменс Нек. Той подчерта, че анонимни дарения с такъв размер \"не се правят често\".", "date": "2019.01.21", "title": "Неизвестен човек е оставил 160 000 евро\n\"за Африка\" в германска църква"}
{"url": "https://www.24chasa.bg/novini/article/7256005", "text": "Европейската комисия ще предупреди, че програмите в някои страни от Европейския съюз, които позволяват на богати чужденци да си купуват гражданство или жителство, могат да помогнат на организирани престъпни групи от страни извън ЕС да проникнат в блока и увеличават риска от пране на пари, корупция и избягване на плащане на данъци, предаде Ройтерс, цитирана от БТА. Предупреждението се съдържа в проектодоклад, видян от агенцията, който се очаква да бъде публикуван от ЕК в сряда. Малта, Кипър и България са единствените страни членки на ЕС, в които действат програми за продажба на гражданство. Двадесет държави, включително тези три, продават разрешителни за пребиваване. В трите държави богати чужденци могат да си купуват паспорти, които им дават пълен достъп до повечето страни от ЕС, срещу инвестиции, вариращи между един и два милиона евро. Според доклада в трите държави няма достатъчни проверки на произхода на богатството на хората, които си купуват гражданство. Разрешенията за получаване на местожителство се продават за от малко под 15 000 евро в Хърватия до над 5 милиона в Люксембург и Словакия. Португалия също е критикувана, че не проверява произхода на богатството, и плащанията, направени от чужденци, които получават местожителство там, създават потенциален риск от пране на пари, смята ЕК. Еврокомисията казва, че ще сформира експертна група, която ще даде до края на годината препоръки как да се предотвратят опасностите, произтичащи от тези схеми.", "date": "2019.01.21", "title": "ЕС смята, че схемите за продажба на паспорти крият рискове от престъпност"}
{"url": "https://www.24chasa.bg/novini/article/7255910", "text": "Русия си запазва правото да предприеме ответни мерки във връзка с решението на Европейския съюз да наложи санкции на руски граждани заради случая \"Скрипал\", предаде ТАСС, като се позова на външното министерство. \"Предявяването на обвинения срещу Русия и наши граждани по делото \"Скрипал\" не издържа на критики\", заяви руското външно министерството в разпространен днес коментар, предаде БТА. \"Запазваме си правото на ответни мерки по отношение на тези неприятелски действия\", каза ведомството.", "date": "2019.01.21", "title": "Русия: Може да предприемем ответни мерки \nзаради санкциите по случая \"Скрипал\""}
{"url": "https://www.24chasa.bg/novini/article/7255917", "text": "Израелският град Ейлат на брега на Червено море днес се сдоби с първото си международно летище, което би трябвало да заработи с нормален капацитет през март. Досега за вътрешни полети се използваше малкото летище \"Яков Хоцман\" близо до центъра на града, а самолетите с туристи от чужбина кацаха на бивша военновъздушна база. Очакванията на израелците са, че през летище \"Илан и Асаф Рамон\" ще преминават и чуждестранни туристи за съседните Йордания и Египет. Съоръжението е съвсем ново, с модерна система за автоматично чекиране за вътрешните полети и панорамна гледка към околната пустиня Арава. Откъм страната на Йордания (границата е съвсем близо) има висока 35 м мрежа срещу нападение с гранатомети и ракети. За разлика от досегашните летища това има система за управление на полетите и при лоша видимост, дъжд или пясъчна буря. Името на летището е в памет на Илан Рамон - първият израелски астронавт, който след 16 дни мисия в орбита загина при обратния полет на совалката \"Колумбия\" през 2003 г., както и на сина му Асаф - пилот от израелските ВВС, загинал по време на тренировъчен полет. Първите вътрешни полети на новото летище се очакват в първата седмица на февруари, а преминаването към нормален график трябва да стане до 18 март. Международните полети би трябвало да започнат да го използват от края на март, което е в края на зимния туристически сезон, когато идват повечето гости, избягващи жегата през лятото, съобщи в. \"Аеарец\". \"Илан и Асаф Рамон\" е на практика второто международно летище на Израел, тъй като всички полети до и от чужбина в момента се извършват през столичното \"Бен Гурион\". Но Тел Авив е твърде далеч от Ейлат, а и бившата база \"Увда\" не е близо до курортния град (около 1 час път, който сега може да намалее до 20 мин.). Но \"Арец\" обяснява още, че военната операция срещу \"Хамас\" в Ивицата Газа през 2014 г. доведе до прекратяване на някои полети до Тел Авив и на проектантите на съоръжението в Айлат е било наредено да го доразвият като алтернативно международно летище за страната. То е първото ново гражданско летище на Израел от раждането на страната през 1948 г. насам, има терминал с площ 45 000 кв.м и до 60 места за паркиране на самолети. Пистата е дълга 3.6 км, което позволява използването ѝ и от най-големите пътнически самолети. Всичко това засега е доста над нуждите на района от поемане на туристическия поток (350 000 чужденци срещу 1.5 млн. израелци по вътрешни полети), но и разходите не са големи - около 490 млн. щатски долара (според сегашния обменен курс на шекела), а министърът на туризма Ярив Левин предложи програма за субсидиране на авиокомпании, с които идват гости от други страни. ", "date": "2019.01.21", "title": "Ейлат откри първото си международно летище (Видео)"}
{"url": "https://www.24chasa.bg/novini/article/7255920", "text": "Съветът на ЕС по външни работи обсъди днес въпроса с дезинформацията в светлината на предстоящите през май избори за Европейски парламент, предаде БТА. Министрите са отбелязали необходимостта от взаимодействие с НАТО за пресичането на дезинформацията и са разгледали въпроса в рамките на политиката по сигурността, се посочва в съобщение след срещата. Според Съвета на ЕС е необходимо да бъде повишена устойчивостта на съседните на Общността държави срещу подвеждащи твърдения. Съветът подкрепя предприемането на общи действия срещу дезинформацията, при запазване на самостоятелността на държавите от ЕС в защитата на свободата на изразяване и на медиите. Министрите са решили да бъдат повишени възможностите на отделите в Европейската служба за външно действие, заети с опровергаването на дезинформацията.", "date": "2019.01.21", "title": "ЕС иска да обедини сили с НАТО срещу \nдезинформацията"}
{"url": "https://www.24chasa.bg/novini/article/7255900", "text": "Британският премиер Тереза Мей заяви днес, че ще опита да намери изход от задънената улица със сделката за Брекзит, като поиска още отстъпки от Европейския съюз за резервен план за избягване на твърда граница в Ирландия, предаде Ройтерс. Тя отхвърли призивите за отлагане на излизането от ЕС и каза, че нейният план Б е да бъдат внесени промени в спорната мярка за границата между Северна Ирландия и Република Ирландия, след което обновеният вариант на сделката за Брекзит да бъде одобрен от парламента, предаде Асошиейтед прес. \"Що се отнася до предпазния механизъм, въпреки промените, които договорихме, остават два основни проблема\", каза Мей пред Камарата на общините. Това са \"страхът, че ще останем хванати в капана (на предпазния механизъм) завинаги и безпокойството за потенциалното му влияние върху нашия съюз, ако Северна Ирландия бъде третирана различно от останалата част от Обединеното кралство\", предаде ДПА. Мей каза, че планира да обсъди въпроса тази седмица с депутатите, преди да представи \"заключенията от тези разговори на ЕС\". Остават само малко над два месеца до датата 29 март, на която Обединеното кралство трябва да напусне Европейския съюз, а все още в Лондон няма консенсус кога или дори дали страната ще напусне блока на 28-те. След като договореното между британското правителство и ЕС споразумение за Брекзит бе отхвърлено от 432 депутати миналата седмица, Мей търси начин да осигури сделка, която ще бъде приета в парламента. Мей каза, че не може да изключи варианта за твърд Брекзит, тъй като все още няма алтернатива, а ЕС надали ще се съгласи да удължи срока на действие на Член 50, без да има одобрен от парламента план. По думите й единственият вариант да се избегне твърд Брекзит, ако парламентът не може да одобри споразумение, е отмяната на Член 50. Мей обаче добави, че това би било неизпълнение на волята на народа, изразена на референдума. Според нея евентуален втори референдум ще подкопае доверието в демокрацията. Мей обеща да бъде \"по-гъвкава\" с депутатите в опитите да се постигне споразумение по промени в предпазния механизъм за северноирландската граница, която гарантира, че няма да има връщане на твърдата граница между британската провинция и Ирландия. \"Отчитайки резултатите от гласуването миналата седмица, е очевидно, че подходът на правителството трябва да се промени и той ще се промени\", каза Мей, цитирана от ТАСС. \"Искам да дам гаранции на Камарата на общините, че ще се опитаме да чуем колкото може по-голям кръг от мнения извън правителството. В това число парламентът трябва да има възможността да каже какво мисли и в пълна степен да вземе участие в тези решения\", добави министър-председателката. Британският премиер Тереза Мей отхвърли призивите за отлагане на излизането на Обединеното кралство от ЕС и каза, че ще положи усилия да прокара в парламента законопроект за Брекзит, предаде Асошиейтед прес, цитирана от БТА.  Мей каза, че ще води още разговори с депутати от своята партия и от опозицията за техните тревоги във връзка със сделката, преди да се обърне пак към евролидерите. ЕС казва, че споразумението за излизане не може да бъде предоговаряно. Британският премиер Тереза Мей обеща да бъде по-откровена с парламента в преговорите за бъдещите отношения с Европейския съюз и да смекчи безпокойството на депутатите от сделката за Брекзит, за да спечели тяхното одобрение, предаде Ройтерс. Изтъквайки три промени в подхода си към Брекзит, Мей каза днес пред парламента, че ще бъде \"по-гъвкава\", ще изпълни искането на опозиционната Лейбъристка партия за гарантиране на правата на работниците и ще намери начин да успокои напрежението, породено от ангажимента да няма връщане на твърда граница на остров Ирландия. Тя отхвърли възможността за уреждане на граничния въпрос чрез внасяне на изменения в сключеното през 1998 г. Споразумение от Разпети петък, в което Лондон пое ангажимент да не възстановява физическата граница на остров Ирландия. \"По този начин ще изпълним мандата на британския народ и ще напуснем Европейския съюз по начин, от който ще спечелят всички части на Обединеното кралство и всеки гражданин на нашата страна\", каза тя. Мей заяви също, че е против идеята за провеждане на втори референдум за членството в ЕС.", "date": "2019.01.21", "title": "Тереза Мей: Брекзит няма да се отлага и ще се търси резервен вариант за ирландската граница (Обновена)"}
{"url": "https://www.24chasa.bg/novini/article/7255922", "text": "Македонските власти въведоха спешни мерки, за да предпазят гражданите от опасните нива на замърсяване на въздуха, които превишават до десет пъти препоръчителните равнища на Европейския съюз, предаде Ройтерс. Учениците ще бъдат във ваканция до 23 януари, след като правителството отложи с два дни началото на новия учебен срок заради опасните нива на замърсяване на въздуха в страната. Хората с хронични заболявания и възрастните са освободени от работа, предава БТА. Граждани, разхождащи се с маски на лицата, се превърнаха в последно време в обичайна гледка по улиците на македонската столица. От вчера в Скопие общественият транспорт е безплатен по решение на местните власти, докато не се понижи нивото на замърсяване на въздуха. В целия град са забранени строителните дейности, а таксите за паркиране са удвоени. \"Замърсяването на въздуха се превърна в един от най-големите проблеми в Македония\", заяви пред Ройтерс Яни Макрадули, заместник-министър на околната среда на Македония. Сред главните причини за замърсяването се сочат емисиите вредни газове от старите автомобили, отоплението на твърдо гориво, морално остаряващата промишленост, лошото пространствено планиране. Правителството одобри програма за борба със замърсяването на въздуха и отдели средства, за да насърчи гражданите и обществените институции да преминат към по-екологични средства за отопление. Въведен бе и по-строг контрол върху индустриалните източници на замърсяване, но мнозина смятат мерките за недостатъчни, посочва агенцията. Според еколозите графикът за дейностите на правителството, особено в енергийния сектор, който в голяма степен разчита на силно замърсяващите лигнитни въглища, е неясен, а подобренията са отдавна закъснели. Световната банка изчислява, че в Македония има 1350 смъртни случая на година, свързани със замърсяването на въздуха, което струва на страната над 360 милиона долара годишно.", "date": "2019.01.21", "title": "Извънредни мерки в Македония заради \nзамърсяването на въздуха"}
{"url": "https://www.24chasa.bg/novini/article/7255924", "text": "35-годишен мъж бе задържан за изпотрошените прозорци на Синагогата в София, съобщи МВР. Те са били счупени в събота, 19 януари, когато е Шабат, свещен ден за израелтяните. Запис от камери, заснел посегателството, бе разпространен чрез медиите тази сутрин. Малко по-късно мъжът е бил задържан. Той е отведен в Трето РУ, където се изясняват мотивите за извършеното деяние, съобщават от МВР. Предстои доклад на материалите в Софийска районна прокуратура.", "date": "2019.01.21", "title": "Задържаха 35-годишен за счупените прозорци на Синагогата в София"}
{"url": "https://www.24chasa.bg/novini/article/7254067", "text": "В люта съдебна битка се впускат кметовете на Карлово и Калофер - д-р Емил Кабаиванов и Румен Стоянов. Кабаиванов заведе дело за клевета срещу Стоянов. Поводът е изказване на калоферския кмет, че отпуснатите 300 хил. лева от МС за възстановяне на мемориалния комплекс на Христо Ботев са откраднати. Бойко Борисов, когато през 2015-а бях при него по друг повод. Той веднага се съгласи, но предупреди, че иска хубав и качествен ремонт, а не парите да се откраднат. И посочи към представителя на администрацията на Карлово, който присъстваше на срещата. Премиерът имаше предвид общината да не сложи ръка върху парите, което и се случи”, разказва Стоянов. По думите му през лятото на 2016 г. не е бил извършен заложеният по проекта ремонт на паметника, а само козметични дейности. “Нищо не е направено както трябва. Изчистиха храстите и избуялата растителност. В момента осветлението е по-зле отпреди. При нареждането на стъпалата под тях не бе направена подложка от бетон и сега са разместени и опасни. Шадраванът, на който смениха водната инсталация, работи само две седмици и спря”, изрежда калоферският кмет. Според него старозагорската фирма, избрана за изпълнител, е била приближена до карловския кмет д-р Емил Кабаиванов. “По всичко личи, че е така. Щом той не можа една година да ги накара да дойдат да си оправят дефектите”, добавя Стоянов. Той твърди, че за лошия ремонт е сигнализирал всички институции. д-р Емил Кабаиванов, но оттам не последвала никаква реакция. Калоферският управник поставил въпроса за некачествения ремонт и пред премиера Бойко Борисов на срещата с него през октомври 2018-а. Тогава малките кметове начело със Стоянов се разбунтуваха срещу общинските си управи, които ги оставяли без пари, и настояха за законодателни промени за собствено финансиране. Преди седмица в Карлово е влязла комисия от агенцията за държавна и финансова инспекция, за да установи как е била изразходвана субсидията от 300 хил. лв. “Изобщо не се притеснявам. Това е втората проверка по същия повод. Първата не откри нарушения”, отсече д-р Емил Кабаиванов. Той уточни, че процедурата по избор на фирма за ремонта на мемориала е гледана под лупа няколко пъти. Пропуски и там не били намерени. “Не познавам никого от старозагорската фирма, която спечели обществената поръчка за ремонта. След като го извърши, обектът бе приет от комисия от 5-има души. Имаше одобрението както на авторския, така и на инвеститорския контрол. Аз последен сложих подписа си”, категоричен е Кабаиванов. По думите му и паметникът на Христо Ботев изглеждал много по-добре отпреди. “Румен Стоянов е присъствал на приемателната комисия и е заявил, че е много доволен. Дали един ремонт е качествен, или не - се установява от технически лица. В конкретния случай гаранционният срок е 10 г. Няколко пъти лично съм пращал фирмата да отстранява дребни неща”, добавя Кабаиванов.   До него била стигнала мълвата, че работниците от въпросната старозагорска фирма правели оборот на семейния ресторант на калоферския кмет, докато извършвали ремонта, и спели в къщата му за гости. Румен Стоянов не отрече. “Какво лошо има в това да се хранят в заведението на съпругата ми. Нощуваха в семейната къща на ниски цени - само за 5 лв.”, поясни той. Според него атаката на д-р Емил Кабаиванов срещу него е заради приближаващите местни избори. Карловският кмет се страхувал, че ще му вземе мястото. “Аз съм достатъчно популярен в цялата страна. Ако съгражданите ми от Калофер ме подкрепят, защо да не се кандидатирам за Карлово? Ще управлявам по-добре от Кабаиванов. Неприязънта му към мен е още от предишния вот, когато не работих за него”, посочва Румен Стоянов.   Той твърди, че не се стреми към властта на всяка цена. И припомня, че когато е бил избран за депутат в 41-ото НС, се е отказал под натиска на калоферци, тъй като искали да им е кмет. 54-годишният Стоянов кара втори мандат като независим, подкрепен от БСП. Карловският кмет, който е от СДС, има също два. Кабаиванов е убеден, че Стоянов го атакува заради амбициите си да е кмет на Карлово. Все някой друг му е виновен. А той не поддържа мемориалния комплекс, въпреки че разполага с работници в кметството. Защо допуска по стълбите на паметника да се качват негови съграждани с атевета и мотори и да ги рушат”, възмущава се Кабаиванов. Според него Румен Стоянов не полагал грижи за почистването на шадравана, затова се запушвал с листа и не работел. От старозагорската фирма, ремонтирала мемориалния комплекс на Ботев, са категорични, че са изпълнили всички дейности качествено. Служители направили снимки как е изглеждал паметникът преди и как след ремонта му. “В шадравана монтирахме нова инсталация, но впоследствие бе потрошена. Поставихме облицовка и дюзи, но и тях съсипаха. Тъй като кметството в Калофер няма човек, който да пуска съоръжението, наши служители са ходили 17-18 пъти на място да го правят”, коментира Дончо Дончев, който е бил технически ръководител при ремонта. Според него управата на Калофер не стопанисва добре мемориала. Нямало видеонаблюдение и вандалите безчинствали. “Засадихме рози, откраднаха ги заедно с табелките от кой вид са. Потрошиха и лампи. Ние не можем да пазим паметника, имаме ангажимент единствено с гаранционната му поддръжка”, каза още Дончев.  Дали целевата субсидия от държавата за мемориала е използвана по предназначение, ще установи проверката на агенцията за държавна финансова инспектиция. А каква ще е съдбата на делото за клевета, заведено от д-р Емил Кабаиванов срещу Румен Стоянов, ще стане ясно на 21 януари в пазарджишкия съд. Производството бе прехвърлено там, след като Кабаиванов посочва, че каквото и обезщетение да му присъдят за опетненото му име и за уронения авторитет на общината, ще го дари на читалището в Калофер. Това не е първият съдебен спор между двамата управници. През 2013-а Румен Стоянов внесе иск срещу д-р Емил Кабаиванов за клевета. Поводът тогава е било изказване на карловския кмет, че калоферският е “профукал” парите на града си и го вкарал в дългове. “Щях да спечеля, защото разполагах с одитен доклад, че борчовете са натрупани от старото управление на Калофер. Ден преди заседанието Кабаиванов ми се обади и поиска да заровим томахавките. Затова изтеглил исковата си молба и делото се прекрати”, обяснява Стоянов. Този път обаче е явно, че битката ще се води докрай. Залогът е голям - кметският стол на Карлово. Не е сигурно обаче дали Кабаиванов ще може отново да иде на местния вот. Преди дни пловдивските магистрати го осъдиха на 3 г. условно за присвояване на близо 27 хил. лева от европейско финансиране. Обвинението твърди, че е назначил в екипа на проекта трима души, които са вземали възнаграждения, без реално да са работили. Със същото решение на пловдивския съд Кабаиванов няма да има право да заема обществена длъжност в продължение на 4 г. Той е категоричен, че това дело срещу него е било “скалъпено”, за да бъде елиминиран от местните избори, и ще обжалва на горната инстанция.", "date": "2019.01.21", "title": "Защо се карат кметовете на Карлово и Калофер"}
{"url": "https://www.24chasa.bg/novini/article/7255955", "text": "Председателят на Комисията по външна политика и депутат от ГЕРБ Джема Грозданова бе избрана днес за зам.-председател на Парламентарната асамблея на Съвета на Европа (ПАСЕ). Джема Грозданова e докладчик на Асамблеята за Украйна. Това съобщиха от пресцентъра на ПП ГЕРБ. Тази позиция ще й даде възможност да участва в заседанията на Ръководния орган на ПАСЕ, както и във взимането на важни решения. Едно такова решение предстои тази година, а именно – изборът на генерален секретар на Съвета на Европа. Очаква се също докладът за България по пост мониторинговия диалог с ПАСЕ. Асамблеята регулярно участва и в избора на съдии в Европейския съд по правата на човека. Председателят на Комисията по външна политика Джема Грозданова не за първи път ще заеме ръководен пост в ПАСЕ. През 2009-2011 г. и през 2015-2016 г. тя отново бе зам.-председател на Асамблеята.", "date": "2019.01.21", "title": "Избраха Джема Грозданова за зам.-председател на Парламентарната асамблея на Съвета на Европа"}
{"url": "https://www.24chasa.bg/novini/article/7255956", "text": "Трийсетгодишен български каналджия получи днес във Франция двегодишна ефективна присъда затвор, след като беше арестуван на волана на микробус, в който били скрити десет виетнамски мигранти, предаде Франс прес, цитирана от БТА.  Виетнамците се намирали в тайник с размери 2 м на 60 см и височина 2,35 м, разделен от плоскост, така че да се съберат легнали под и на нея. \"Какъв позор е някои да се възползват от уязвимостта на мигранти и да се занимават с трафик на хора. Какъв срам\", възкликна съдийката от прокуратурата в Шербур, преди да поиска наказание от две години затвор. \"Участвал съм в един отвратителен акт, без да знам\", заяви обвиняемият, който има в досието си и присъда за кражба. Каналджията обясни, че шофьор на такси в България му предложил 500 евро, за да закара микробуса от британския град Манчестър до Вернон в Северозападна Франция, където щял да бъде \"компенсиран\", а после да се върне обратно в Англия. \"Имах нужда от пари, за да платя дълговете си, 500 евро са една месечна заплата. Не можех да ги откажа\", допълни той. Мъжът беше задържан на 16 януари в Шербур, откъдето трябвало да се качи на кораб за Пул в Южна Англия. Когато служителите на френската въздушна и гранична полиция махнали дървената преграда, която скривала мигрантите в камиона, видели десет души, все пълнолетни, с две бутилки вода.", "date": "2019.01.21", "title": "Осъдиха българин във Франция на две години затвор за трафик на мигранти"}
{"url": "https://www.24chasa.bg/novini/article/7255977", "text": "Пожар избухна на кораб под танзанийски флаг в района на Керченския проток, предаде ТАСС, като се позова на Федералната агенция за морски и речен транспорт (Росморречфлот). \"Има пожар на един или два плавателни съда, уточняваме това. Флагът е на Танзания. Един от съдовете е газовоз. Спасители са получили информация, че хора скачат зад борда. На място е изпратен морски влекач, предаде БТА.  Федералната агенция уточни, че на борда на кораба \"Кандий\" имало 17 човека, от които девет граждани на Турция и осем на Индия. На кораба \"Маестро\" имало 14 души, включително седем граждани на Турция и седем на Индия. По първоначални данни сред членовете на екипажите няма руснаци. По информация на Росморречфлот инцидентът е станал по време на прехвърляне на гориво от единия кораб на другия, извън териториалните води на Русия.", "date": "2019.01.21", "title": "Кораб под танзанийски флаг се подпали в района на Керченския проток"}
{"url": "https://www.24chasa.bg/novini/article/7255978", "text": "Република Македония успя да намери взмаиноприемливо решение с южната си съседка, което отваря нова глава в историята й, заяви словенският министър на отбраната Карл Ерявец, който е на посещение в Скопие, предаде МИА. \"Бях свидетел на събитията на срещата на върха на НАТО през 2008 г. в Букурещ. Сега се радвам, че Македония, която беше парализирана в продължение на 25 години, най-накрая успя да излезе от лабиринта. Страната постигна съществен напредък в кратък период от време, за да се превърне в пример за целия регион\", посочи Ерявец. Той оцени куража на ръководството на страната, както и на нейните граждани, които гласуваха масово на референдума евро-атлантическото бъдеще на Македония, предава БТА. Ерявец също така изрази безрезервната подкрепа на Словения за присъединяването на Македония в Европейския съюз и НАТО. \"Словения остава голям приятел на Македония и присъединяването й към НАТО ще засили цялостното сътрудничество между нашите страни\", добави той. От своя страна македонският премиер Зоран Заев приветства решението посолството на Словения в Скопие да играе ролята на контактна точка на НАТО за Македония. \"Радвам се, че посолството на Словения в Скопие пое ролята на контактна точка на НАТО за Македония, когато страната навлиза във финалната фаза от присъединяването си към организацията, тоест когато членките на алианса трябва да започнат ратифицирането на протокола за присъединяване на нашата страна\", посочи Заев. Той благодари на Словения за постоянната й подкрепа към стремежите на Македония да се присъедини към ЕС и НАТО.", "date": "2019.01.21", "title": "Словенски министър: Македония отваря нова глава в историята си"}
{"url": "https://www.24chasa.bg/novini/article/7256010", "text": "Румъния по време на своето председателство на Съвета на Европейския съюз възнамерява да обърне значително внимание на проблема с дезинформацията, заяви днес в интервю за Румънското радио външният министър Теодор Мелешкану, който участва в заседание на Съвета на ЕС в Брюксел, предаде ТАСС. \"Ще представим проект за пътна карта във връзка с мерките, които предлагаме, така че борбата срещу дезинформацията действително да донесе конкретни резултати\", заяви той. \"Искаме да знаем точно кой какво прави, кой за какво носи отговорност, какви средства и ресурси имаме за това. На нивото на ЕС съществува голяма загриженост (във връзка с този проблем), особено в контекста на изборите за Европейски парламент\", предаде БТА. Мелешкану добави, че по време на мандата си Румъния възнамерява да организира в Букурещ в периода 28 февруари - 1 март конференция на тема \"Противопоставяне на хибридната заплаха чрез повишаване на устойчивостта и укрепването на стратегическите комуникации\", а също така ще се подготви политическа декларация за Източното партньорство. Румъния пое ротационното председателство на Съвета на ЕС от 1 януари 2019 г.", "date": "2019.01.21", "title": "Румъния: Решени сме да се борим срещу дезинформацията"}
{"url": "https://www.24chasa.bg/novini/article/7255895", "text": "Комисията за защита на конкуренцията (КЗК) ще решава наново дали предприятието за търговия с оръжия и боеприпаси \"Емко\" на Емилиян Гебрев може да придобие русенския военен завод \"Дунарит\". Решението е петчленка на Върховния административен съд (ВАС), оглавявана от зам.-шефката на съда Мариника Чернева. Делото е по жалба на \"Виафот Инвестмънт България\", тъй като е заложен кредитор на цялото търговско предприятие на \"Дунарит\". Магистратите отменят решението на долната инстанция, което потвърждава това на КЗК, че нотифицираната сделка за придобиване на акции от капитала на \"Дунарит\" от страна на \"Емко\" не попада в обхвата на концентрация. \"При откриване на такъв вид производство КЗК има основна задача да извърши задълбочено проучване по същество, като събере и използва необходимата информация\", пишат магистратите. И допълват: \"Основното задължение при открито производство по даване на разрешение за концентрация на КЗК е свързано с установяване дали концентрацията на двете предприятия надхвърля съответния законов праг, касаещ оборота им. Именно това задължение не е изпълнено в цялост от административния орган, което е довело и до постановяване от негова страна на незаконосъобразно решение\".", "date": "2019.01.21", "title": "КЗК отново ще се произнася дали Гебрев може да купи “Дунарит”"}
{"url": "https://www.24chasa.bg/novini/article/7255830", "text": "Премиерът Бойко Борисов се е отказал да участва в Световния икономически форум в швейцарския курорт Давос, който ще се проведе тази седмица. Българският министър-председател е преценил, че няма смисъл да участва и да се плащат пари за пътуването, след като много от световните лидери отказаха участие в тазгодишния форум. Първи от Давос се отказа американският президент Доналд Тръмп. Впоследствие той спря от Давос и цялата американска делегация, в която трябваше да е държавният секретар на САЩ Майк Помпео. Така пропадна и предвидената среща на четири очи на българския премиер с Помпео, на която трябваше да бъдат обсъждани сделката за закупуването на осем нови изтребителя Ф-16 от България и евентуално падане на визите за българи при пътувания в САЩ. Участие в Давос отказаха и президентът на Франция Еманюел Макрон, както и министър-председателката на Великобритания Тереза Мей. Макрон го направи, за да може да прокара социалната реформа във Франция, която има за цел да спре протестите на “жълтите жилетки”. Мей пък тази седмица трябва да започне преговори с Европейската комисия по своя вариант “Б” заБрекзит, след като британския парламент отхвърли досегашната сделка. Без участието на фигури като Тръмп и Макрон е безмислено разкарване и ходенето на Борисов, коментираха български дипломати.", "date": "2019.01.21", "title": "Борисов се отказа да ходи в Давос, без Тръмп и Макрон нямало смисъл"}
{"url": "https://www.24chasa.bg/novini/article/7255860", "text": "Полският външен министър Яцек Чапутович е казал пред Би Би Си, че е предложил ограничаване до пет години на срока на действие на т.нар предпазен механизъм по междуирландската граница, за да бъде извадена от задънената улица процедурата за Брекзита, предаде Ройтерс. Според репортера на Би Би Си Адам Флеминг шефът на полската дипломация е казал: \"Аз само обсъдих тази идея с моя [ирландски] партньор Саймън Ковини, а също с [британския външен министър] Джереми Хънт днес. И мисля, че това би било едно от решенията, така че мисля, че това е идея, която да бъде обсъдена в Европейския съюз\". Чапутович добавя, че не знае дали това е осъществимо и \"дали Ирландия е готова да прокара такова предложение\", но подчертава, че \"остава с впечатлението, че това може да деблокира преговорите\", предава БТА. В интервю за полския вестник \"Жечпосполита\", публикувано днес, Яцек Чапутович също казва, че петгодишен лимит за предпазния механизъм може да реши въпроса за Брекзита и че през декември е обсъдил идеята със своите ирландски и британски колеги. \"Трябва да действаме смело\", настоява той. \"Ако Ирландия поиска от ЕС промяна в сделката с британците по условията на предпазния механизъм, така че той да действа временно, да кажем, пет години, въпросът ще бъде решен\", цитира \"Жечпосполита\" външният министър на Полша. Предпазният механизъм представлява един вид застрахователна полица срещу възстановяването на граничния контрол между Република Ирландия и британската провинция Северна Ирландия. Това бе ключов елемент от сделката между премиера Тереза Мей и ЕС за раздялата, но миналата седмица членовете на Камарата на общините отхвърлиха с голямо мнозинство плана на правителството, припомня Ройтерс.", "date": "2019.01.21", "title": "Полша предлага Ирландия да поиска 5 г. лимит за срока на действие на предпазния механизъм"}
{"url": "https://www.24chasa.bg/novini/article/7255887", "text": "Сенаторката от Демократическата партия Камала Харис се включи днес в надпреварата за президентските избори в САЩ през 2020 г., предаде Ройтерс. Харис обяви кандидатурата си по време на участие в предаването \"Добро утро, Америка\" по телевизия Ей Би Си. \"Да направим това заедно. Да вземем бъдещето си. За нас, за нашите деца и за нашата страна\", заяви тя в предизборен видеоклип, публикуван, за да съвпадне с появата й по телевизията, предаде БТА. 54-годишната Харис е изгряваща звезда на демократите и отявлен критик на имиграционната политика на американския президент Доналд Тръмп. Тя е дъщеря на имигранти от Ямайка и Индия и притежава предимството да е партийният кандидат, който има най-големи прилики с все по-многообразната електорална база на демократите, включваща избиратели, които са млади, жени и представители на малцинствата. Обявяването на кандидатурата й стана в деня, когато се почита паметта на убития водач на движението за граждански права в САЩ Мартин Лутър Кинг. Неин сътрудник каза, че денят е бил избран като напомняне за борбата за прогрес. Харис, която е бивш главен прокурор на щата Калифорния, стана популярна сред либералните активисти заради тежките разпити, на които подложи при изслушванията в Сената предложени от правителството на Тръмп кандидати за висши постове, включително номинирания за върховен съдия Брет Кавано и бившия правосъден министър Джеф Сешънс. Нейната кампания ще се съсредоточи върху понижаването на високата цена на живота с данъчен кредит за средната класа, извършването на промени в областта на имиграцията и наказателното правосъдие и изграждането на здравеопазване, включващо здравно осигуряване за всички. Харис е петият демократ, включващ се в надпреварата за номинацията на партията за кандидат-президент на САЩ, който да се изправи срещу Тръмп - вероятния кандидат на републиканците.", "date": "2019.01.21", "title": "Камала Харис влиза в надпреварата за президент на САЩ през 2020 г."}
{"url": "https://www.24chasa.bg/novini/article/7255669", "text": "Мъж от Добрич, който опита да се укрие от правосъдието, вече е осъден за държане и разпространение на наркотици – съобщават от Добричкия съд. Наложено му е ефективно наказание - лишаване от свобода за срок от 2 години и 3 месеца, което да изтърпи при първоначален строг режим, както и глоба от 15 000 лева. 32-годишният Велин М. ще плати и направените по делото разноски в размер на 848,03 лева. Процесът срещу подсъдимия започна по общия ред, но впоследствие той сключи споразумение с прокуратурата, което беше одобрено от състав на Окръжния съд - Добрич. Мъжът се призна за виновен в това, че през октомври 2013 г. в село Карапелит, при условията на продължавано престъпление, без надлежно разрешително, е държал с цел разпространение и е разпространил високорисково наркотично вещество - марихуана, с общо тегло 75,29 грама, на стойност 451,74 лева. Страните по делото приемат за безспорно установено, че на 27 октомври 2013 г. подсъдимият е продал на мъж от Карапелит 31,32 грама марихуана, а на 31 октомври 2013 г. в същото село е държал с цел разпространение 43,97 грама от наркотичното вещество. Приключилото със споразумение дело започна през 2015 години. По време на съдебното следствие съдът направи нужното да издири и разпита множество свидетели, някои от които работят в чужбина, представени бяха и 4 експертизи. През септември миналата година, когато делото върви към финал, мъжът спря да се явява на съдебните заседания и се укри. Съдът го обяви последователно за местно, общодържавно и повторно щателно издирване, след което спрямо него беше издадена Европейска заповед за арест. В резултат на проведеното търсене местонахождението на подсъдимия беше установено в Германия, където, оказва се, българският гражданин е бил задържан във връзка с разследване за трафик на хора и на още 6 повдигнати срещу него по-леки обвинения. Впоследствие той е бил признат за виновен в склоняване към проституция, като му е било наложено условно наказание „лишаване от свобода“ за 1 година и 6 месеца, с 3-годишен изпитателен срок. След приключване на наказателното производство в Германия добричлията е предаден на българските власти и приведен в затвора във Варна, което даде възможност воденият у нас процес срещу него да продължи. Подсъдимият декларира пред Окръжния съд - Добрич, че е съгласен с постигнатото споразумение и се отказва от по-нататъшното разглеждане на делото по общия ред.", "date": "2019.01.21", "title": "Мъж бяга в Германия насред съдебен процес в Добрич, там също го съдят"}
{"url": "https://www.24chasa.bg/novini/article/7255674", "text": "Бившият депутат Живко Мартинов престоя няколко часа в следствието. Той бе призован заедно с адвоката си по повод разследването за изнудване, придобило публичност като \"суджукгейт\", предаде БТА. На излизане от сградата на следствието защитникът на Мартинов Христо Ботев обясни, че бившият депутат бил питан от разследващите по повод интервю, в което имало твърдения за дадени пари. Мартинов и защитникът му направили редица искания, след като им били предявени всички материали. Според Ботев делото било разделено на няколко други разследвания. Той обаче, чисто житейски, не можел да си обясни, защо трябва да се иска 4 тона суджук, а не пари или имоти. В крайна сметка ставало дума за неплатени наеми. По делото нямало нито свидетелски показания, нито СРС-та, които да потвъждават тезата на прокуратурата, каза Ботев и прогнозира, че това дело ще е \"дума срещу дума\".", "date": "2019.01.21", "title": "Адвокатът на Живко Мартинов: Не мога да си обясня защо да се искат суджуци, а не пари"}
{"url": "https://www.24chasa.bg/novini/article/7255505", "text": "Ветко и Маринела Арабаджиеви вече могат да се разпореждат с имотите си, да ги продават или да сменят собствеността им. Това обясниха юристи след решението на пловдивския административен съд от 14 януари т.г. С него се вдигат забрани и запори върху имоти и банкови сметки на фирмата на хотелиерския бос \"Виктория груп корпорейшън\". Причината е свърхобезпеченост. В мотивите си магистратите посочват, че публичните задължения на въпросното дружество по закона за ДДС възлизат на 606 600 лв. главница и 39 398 лв. лихви за периода от 1 декември 2012 до 31 август 2018 г. Според близки до Арабаджиев от запор са освободени хотели и почивен дом по морето, поземлен имот, над 10 магазина, земя в местността \"Герени\" до Созопол. Пловдивски имоти в списъка няма.  Заедно с банковите сметки общата им стойност е 16 116 304 лв. Запорът върху тях е бил наложен от НАП в края на август 2018 г., когато започна разследването срещу Арабаджиеви за данъчни престъпления и пране на пари. В хода на процесуално-следствените действия са събрани над 10 млн лева. Тогава срещу Маринела и Ветко Арабаджиеви бе издадена европейска заповед за арест, а синът им Вълчо бе задържан. \"Разбрахме за решението на съда, но още не сме се запознали с него\", казаха от \"Виктория груп\". Решението на пловдивския административен съд е окончателно, но не освобождава хотелиерското семейство от плащане на публичните им задължения. Данъчните могат да наложат нови запори на Арабаджиеви, но този път трябва да се съобразят с принципа на съразмерност.", "date": "2019.01.21", "title": "Юристи: Арабаджиеви вече могат да се разпореждат с имотите си (Обновена)"}
{"url": "https://www.24chasa.bg/novini/article/7255710", "text": "Змиорките в Темза са станали хиперактивни заради високото съдържание на коакин във водите на реката, пише standard.co.uk. Британски учени са взели проба близо до канализационните тръби на зданието на парламента, предаде  . Целта е била да се провери има ли ръст в потреблението на наркотика, а освен това да се види как се отразява изтичането на отпадни води на рибите. Според изследването, направено от учени от Кралския колеж в Лондон, повишената концентрация на наркотици във водата, включително на кокаин, е причина за необичайна активност на рибите. Лондон се смята за основен потребител на кокаин във Великобритания, а това влияе и на рибите, посочват още учените.", "date": "2019.01.21", "title": "Змиорките в Темза са станали хиперактивни заради кокаин във водите на реката"}
{"url": "https://www.24chasa.bg/novini/article/7255708", "text": "Израелските военновъздушни сили атакуваха складове с оръжия в Сирия, обекти на силите на разузнаването, тренировъчни лагери, а също и батареи на противовъздушната отбрана на Сирия, предаде ТАСС, цитирана от БТА. Израелската армия разпространи в социалните мрежи видео, от ракетните атаки със зенитни батерии. Изтребители на ВВС на Израел атакуваха цели на \"Ал Кудс\" в Сирия. Атаката беше насочена срещу военни обекти на тези ирански сили, вкл. складове с оръжие, основно на летището в Дамаск, срещу ирански обекти на разузнаването и срещу ирански тренировъчен лагер\", се казва в съобщението. От сирийска страна по време на атаката са били изстреляни десетки сирийски ракети земя-въздух и в отговор на това пък Израел нанесъл удари по батареи на ПВО на сирийските ВВС, се казва още в съобщението.", "date": "2019.01.21", "title": "Израелската армия сподели клипове с унищожаването на сирийските ПВО"}
{"url": "https://www.24chasa.bg/novini/article/7255721", "text": "Някои от румънските малки и средни предприятия обмислят да преместят фирмите си в България заради фискалните и законодателни промени, които бяха направени в Румъния в последно време, заяви председателят на Националния съвет на малките и средни частни предприятия в Румъния (НСМСЧПР), предаде Медиафакс. Той посочи, че малките и средни предприятия в Румъния са засегнати от ефектите на извънредно постановление, което беше одобрено в края на миналата година, включително увеличаване на цените на електричеството и телекомуникациите и резервираност на банките по отношение на отпускането на кредити, предаде БТА. \"От перспективата на малките и средни предприятия в момента има много голям натиск върху нас на централно ниво да намерим конкретни решения за всички тези проблеми. Включително колегите ни помолиха да анализираме потенциална среща с организацията на малките и средни предприятия в България и да инициираме диалог по отношение на възможността за преместване на някои дейности от Румъния, тъй като има много хора, които чувстват, че нещата не са наред\", заяви на пресконференция Флорин Жиану, председател на НСМСЧПР. Друга причина, поради която предприемачите обмислят подобно преместване, е стабилността във фискалната сфера в съседката на Румъния. \"България има постоянна данъчна система - нищо не се е променило през последните 12 години\", подчерта Жиану. \"За съжаление, единственият диалог, който имахме с министъра на финансите и с правителството като цяло, беше десет минути в една телевизионна емисия, в която г-н (финансовият министър Еуджен) Теодорович призна, че това постановление не е било обсъдено с абсолютно никого\", посочи Жиану. Той добави, че представителите на НСМСЧПР са сезирали омбудсмана във връзка с някои аспекти на постановлението, които смятат за неконституционни.", "date": "2019.01.21", "title": "Румънски фирми обмислят да се преместят в България заради промени във фискалното законодателство"}
{"url": "https://www.24chasa.bg/novini/article/7255731", "text": "Групировката \"Ислямска държава\" пое отговорност за днешното нападение срещу конвой на американските сили и техните арабско-кюрдски съюзници в Североизточна Сирия, при което загинаха петима души, предаде Франс прес, като се позова на пропагандния орган на ИД - агенция Амак. \"Самоубийствено нападение, извършено с кола бомба, нанесе поражения на конвой на американски сили\" и техните кюрдски съюзници близо до Шадади, посочи Амак в комюнике, разпространено в мрежата \"Телеграм\", предаде БТА. Неправителствената организация Сирийски център за наблюдение на човешките права съобщи, че при атаката са загинали петима кюрдски бойци и са били ранени двама американски войници.", "date": "2019.01.21", "title": "\"Ислямска държава\" пое отговорност за атаката срещу кюрдски и американски сили в Сирия"}
{"url": "https://www.24chasa.bg/novini/article/7255741", "text": "Международният валутен фонд понижи прогнозите си за цените на петрола през 2019 и 2020 година. Прогнозата е публикувана в доклада World Economic Outlook, предаде  . Според нея през 2019 година цените на суровината ще се понижат до $58,95 при средна цена за 2018 година $68,58. За 2020 година Фондът прогнозира цена от $58,74 за барел.", "date": "2019.01.21", "title": "Международният валутен фонд: По-ниски цени на петрола през тази и следващата година"}
{"url": "https://www.24chasa.bg/novini/article/7255728", "text": "15-годишен ученик засне видеоклип от вътрешността на самолета на руския президент Владимир Путин и го публикува в YouTube. Арслан Каипкулов получи тази възможност, след като в началото на декември Путин посети форум на доброволци, които му разказаха за своите лични мечти. От петима от тях той взе пликове с писма, в които те описват какво искат да направят. Единият от пликовете бил на Арслан, а мечта му била да снима видеоклип от президентския самолет Ил-90-300, предава Нова телевизия.  „За мен е голяма чест да попадна на такъв секретен обект, където само снимачният екип беше допуснат. Прекрачвайки прага, попадаш в помещение, което прилича не толкова на обикновен салон на самолет, а на квартира“, разказва 15-годишният ученик. Във видеото Арслан прави подробно описание на всичко, което вижда. Впечатлява се от герба, флага, салона за хората, които съпровождат президента при пътуванията му, и подготвените за тях одеяла, възглавници и дори бонбони. Арслан Каипкулов успял да се запознае и с персонала на самолета. Те го уверили, че за тях най-важното е полетът да бъде изпълнен успешно.", "date": "2019.01.21", "title": "Ученик засне самолета на Путин отвътре. Вижте го (Видео, снимки)"}
{"url": "https://www.24chasa.bg/novini/article/7255740", "text": "Грипна епидемия от днес в Добрич, а от утре в Пловдив и в Софийска област. Така епидемията обхваща общо 11 области в страната. Над 590 са училищата в страната, които са затворени заради грипна ваканция, предаде  От утре до петък децата в пловдивско излизат във ваканция, до края на седмицата няма да учат и учениците в Добрич. Кметът на Пловдив планира да даде като почивен ден и 4-ти февруари, като така ще се удължи еднодневната междусрочна ваканция, обявена за 5 февруари. Засега детските градини и ясли ще продължават да работят. В грипна ваканция са и децата от Пернишка, Смолянска, Пазарджишка област. Епидемия беше обявена и в Бургаска, Старозагорска, Шуменска, Ямболска и Силистренска област.", "date": "2019.01.21", "title": "В 11 области в страната е обявена грипна епидемия"}
{"url": "https://www.24chasa.bg/novini/article/7255771", "text": "Близо 1400 работници ще бъдат освободени от трите завода на \"АЛС България \" ООД . Те ще бъдат консултирани от съвместни екипи на Агенцията по заетостта и Главната инспекция по труда за правата си да получат посреднически услуги и възможно най-бързо да получат нова работа, предаде  Южноафриканският инвестирор в производството на кожени тапицерии за автомобили се изтегля от България. Работниците вече са уведомени. Работодателят е заявил намерението си да прекрати дейност в информационната система за производство по несъстоятелност, за което е внесена и искова молба за обявяване в несъстоятелност в Софийски окръжен съд. Към момента е установено, че работодателят няма задължения към служителите си, посочват от социалното министерство.", "date": "2019.01.21", "title": "Освобождават близо 1400 работници от три завода за производството на кожени тапицерии"}
{"url": "https://www.24chasa.bg/novini/article/7255777", "text": "Когато папа Франциск посети Панама тази седмица, той ще пристигне не само като първия латиноамерикански понтифик, посещаващ Централна Америка, но и като може би най-изтъкнатия защитник на мигрантите по света във време, когато имиграцията е станала остър политически въпрос за региона и по света, предаде БТА. Роденият в Аржентина папа, потомък на италиански имигранти, отдавна взима присърце проблема и даде сигнал, че това ще е централната тема на визитата му. Посещението става в момент, когато последният \"керван\" централноамериканци си проправя път към американско-мексиканската граница, а обещанието на президента Доналд Тръмп за стена по границата предизвика най-дългата парализа на правителството в историята на САЩ. Акцентът, който поставя папа Франциск върху фундаменталното християнско учение за приемане на странника, обличане на безимотния и нахранване на гладния е израз на подкрепа за онези, които помагат на мигрантите от Централна Америка и Мексико, където католическите свещеници, монахини и миряни застанаха начело на грижите за мигрантите в обстановка на бездействие и безразличие от страна на правителствата, или дори в атмосфера на неприкрита враждебност. \"Доста трудно е, дори в рамките на Църквата, да се убедят (хората), че помощта за мигрантите е именно част от дейността на Църквата\", каза Лидия Мара Соуса, координатор на групата Пасторство за човешка мобилност в Хондурас. \"Но папата ни подкрепя изключително много и мисля, че сега той идва да ни помогне\", каза Соуса, монахиня от Скалабринианския орден, чиято работа е да помага на мигрантите по дългия им имиграционен маршрут, и добави: \" Той трябва да напомни на политиците, които заявяват, че са християни, да бъдат такива в действителност\". Миграционният маршрут на север през Мексико и неспокойния район на Северния триъгълник в Централна Америка е пълен с опасности. Престъпни банди контролират по-голяма част от маршрута и обират мигрантите, които често са заклеймявани и срещат дискриминация при преодоляване на разстояния от 3000 мили (5000 км.), богати на мечти, но с празни чанти на гърба. През целия път те разчитат на мрежа за подкрепа под формата на управлявани от Католическата църква приюти, където могат да пренощуват, да се защитят от картелите и да получат храна или напътствие. Скалабринианците са между първите, които започнаха да помагат на мигранти в тази част на света, като в средата на 80-те години отвориха приют в Тихуана, на границата срещу Сан Диего. По онова време имиграцията бе до голяма степен пренебрегван феномен, каза епископ Раул Вера от Салтильо в Северно Мексико, един от първите мексиканци, ангажирал се с каузата. Вера каза, че малко по малко мрежата от приюти, свързани с Църквата се разраства през следващите десетилетия, за да достигне сегашния брой от 80 в Мексико, Салвадор, Гватемала и Хондурас. \"Мигрантите носеха послание\", каза епископът, и добави: \"Те ни казваха \"Тук се отнасят зле с нас, а тук ни приемат добре\". И така започнахме да разбираме, че на много места дублираме усилията си и започнахме да координираме работата си\". В Хондурас, спомня си Соуса, монахините помагаха на бежанците от гражданските войни в Салвадор, Гватемала и Никарагуа, но скоро осъзнаха, че много хора напускат и тази страна, а още повече биват връщани от САЩ. Сега основното им внимание е към депортираните, които в някои случаи са най-уязвими. \"Когато започнаха системните депортации от САЩ, върнаха се хора, свързани с бандите, и мисля, че бе лепнато клеймо на депортираните - че са престъпници и не би трябвало да им помагаме\", каза Соуса. Сега много от депортираните в Централна Америка са хора, които преди всичко бягат от заплахите на бандите и понякога са преследвани и убивани, след като се завърнат. Приютите разшириха предлаганите услуги, като включиха медицинска, правна и психологична помощ. Служителите трябваше също да се научат как да помагат на мигрантите, жертви на бандите - на грабежи, отвличания, изнудване, сексуални посегателства, убийства и изчезвания. \"Положението е доста тежко\", каза отец Алехандро Солалинде, който държи приют в Истепек в Южно Мексико, където трафикът на хора е голям бизнес за картелите. \"Говорим за организирана престъпност и толерирана престъпност\", добави той, имайки предвид мълчаливото съучастие на властите. Вера каза, че папа Франциск е дал категорични инструкции за подпомагане на мигрантите, които могат да бъдат обобщени в четири думи: приемете, защитете, подкрепете и интегрирайте. Прилагането на това на практика е по-важно от всякога заради колоните от бежанци, подгонени от бедността и насилието в региона, смята Мауро Верселети, директор на приюта \"Каса дел мигранте\" в столицата на Гватемала. \"Отсега нататък това ще е характерна черта на имиграционния феномен, защото страните от Централна Америка се провалиха и не работят за благополучието на хората\", е казвал в миналото Верселети. През последната година \"керваните\" станаха по-големи и служителите се страхуват, че те едва ли ще намалеят. В гватемалския град Текун Уман на южната граница на Мексико Хайро Рейес, участник в \"кервана\", спа върху кашон в парка през уикенда, защото нямаше място в \"Каса дел мигранте\". Рейес е евангелист, но е благодарен на католическия приют, който му даде детска количка за двумесечното му бебе, което преди това носеше на ръце. \"Всички сме деца на Бога\", каза 31-годишният самотен баща, който води със себе си и 4-годишно дете. Рейес е щастлив от мисълта, че папа Франциск ще пристигне в Централна Америка и ще се застъпи за мигрантите като него, като казва: \"Дано да докосне сърцата на хората\". Откакто стана папа през 2013 г., Франциск поиска от правителствата да направят повече, за да посрещнат и интегрират бягащите от конфликти, природни бедствия и бедност. Той прилага това това, което проповядва на практика - когато посети бежански лагер на гръцкия остров Лесбос, отведе със себе си десетина сирийски бежанци, отслужи литургия за мигрантите на сицилианския остров Лампедуза, отправна точка на европейската имиграционна криза при първата си визита извън Рим. На призивите Тръмп за стена по американско-мексиканската граница папата отвърна с призиви за изграждане на \"мостове, а не на стени\". Когато беше попитан конкретно за плановете на Тръмп, след пътуване до границата, за да отслужи литургия, папа Франциск каза, че всеки, който иска да построи стена \"не е християнин\". Това получи силен отзвук сред скалабринианците, които посвещават работата си на мигрантите. \"Стените не са заради хората\", каза Соуса по телефона от Хондурас, и допълни: \"Те са заради търговията и организираната престъпност\". Андрю Чеснът, професор по теология в университет във Вирджиния, каза, че в Панама папа Франциск вероятно ще отправи \"пророчески призив към правителствата, най-вече на САЩ и Мексико, да приемат централноамерикански мигранти с уважение и достойнство\", освен това ще осъди бедността, корупцията, насилието свързано с наркотици и убийствата на жени. Църквата като институция не винаги напълно е подкрепяла усилията да се помогне на мигрантите, но поставеното от папа Франциск ударение върху грижата за най-уязвимите вдъхнови работещите в мрежите. \"Това промени доста неща, а може да промени и повече, ако много (латиноамерикански) епископи му обърнат нужното внимание\", каза Солалинде. \"Намираме се в много важни времена на промяна, в които пред Католическата църква се открива голяма възможност, но това няма да е лесно, защото тя е била твърде скована от строги структури, които не й позволяваха да напредва\", каза Солалинде, и добави: \"Мигрантите ни дават възможността пак да станем църква на бедните, поклонниците, мисионерите и странниците\".", "date": "2019.01.21", "title": "Визитата на папата в Латинска Америка подчертава подкрепата на Църквата за мигрантите"}
{"url": "https://www.24chasa.bg/novini/article/7255775", "text": "Германия анулира лиценза на иранската авиокомпания \"Махан Еър\", тъй като превозва военно оборудване и персонал до Сирия и други зони на военни действия в Близкия изток, заяви днес германското външно министерство, цитирано от Ройтерс. Според информационната агенция това става след силен американски натиск върху Берлин. САЩ наложиха санкции на \"Махан Еър\" през 2011 г. на основание, че оказва финансова и друга подкрепа на иранския Корпус на гвардейците на Ислямската революция, и настояваха пред европейските си съюзници да направят същото. Забраната на достъпа до въздушното пространство на Германия влиза в сила незабавно, посочи говорител на външното министерство. Мярката не е знак за планове за връщането на по-широките санкции срещу Иран, подчерта германски правителствен източник, цитиран от БТА. Германският правителствен говорител Щефен Зайберт отрече решението за забраната да е резултат от американски натиск. \"Решението ни се основава на съображения за сигурност\", заяви той на редовна пресконференция. Не може да се изключва възможността тази авиокомпания да превози до Германия товар, който застрашава сигурността ни. То се базира на това, че знаем за предишни терористични дейности на Иран в Европа, добави говорителят. Цитиран от Асошиейтед прес говорител на германското външно министерство каза, че решението цели гарантиране на външнополитическите интереси на Германия и интересите й в областта на сигурността. Кристофер Бургер цитира нарастващ брой свидетелства за иранска разузнавателна дейност в Европа \"Махан Еър\" е основана през 1992 г. и е първата частна авиокомпания в Иран. Тя разполага с най-големия самолетен парк в страната и извършва полети до множество европейски страни, в това число Франция, Италия, Испания и Гърция. Авиопревозвачът изпълнява няколко полета седмично между Техеран и германски градове. Американският посланик в Берлин Ричард Гренел, който отдавна изказва възражения срещу полетите на \"Махан Еър\" до Германия, приветства забраната. \"Махан Еър\" е превозвала терористи, оръжия, оборудване и пари до различни места по света, подпомагайки действащи с подкрепата на Иран терористични групировки. Използването на \"Махан Еър\" в помощ на режима на Асад в Сирия например съдейства за огромно човешко страдание, насилие и политическа нестабилност, които се почувстваха в цял свят, отбеляза в изявление Гренел. Потърсена от Ройтерс, иранската авиокомпания каза от Техеран, че за момента не може да коментира забраната.", "date": "2019.01.21", "title": "Германия забрани на иранска авиокомпания достъп до въздушното си пространство"}
{"url": "https://www.24chasa.bg/novini/article/7255804", "text": "Полицията в Русе разследва умишлен пожар на автомобил. Това съобщават от областната дирекция на МВР в крайдунавския град. Сигнал за инцидента е подаден вчера през деня. Колата се намирала на паркинг в русенския квартал \"Здравец\". Веднага на място пристигнал екип на противопожарната служба, който загасил пламъците. При огледа било установено, че горящият автомобил бил без регистрационни табели. При инцидента е засегнат и пътнически бус. Той също нямал регистрационни табели. Двете превозни средства са на различни собственици.", "date": "2019.01.21", "title": "Подпалиха кола в Русе, полицията разследва случая"}
{"url": "https://www.24chasa.bg/novini/article/7255805", "text": "Съветът на ЕС съобщи, че добавя 11 представители на бизнеса и пет организации към списъка със санкции срещу сирийския режим и неговите поддръжници. Включените в списъка днес участват в строителството на луксозни недвижими имоти и в други подкрепяни от Дамаск проекти, и така подкрепят режима или получават от него облаги. Списъкът включва общо 270 граждани и 72 организации, на които са наложени забрана за пътуване и запор на имущество. Действащите санкции включват също петролно ембарго, ограничения върху определени инвестиции, запор на имущество на сирийската централна банка и ограничение на износа на оборудване и технологии, които биха могли да се използват за вътрешни репресии. Забраните включват също износа на оборудване и технологии за следене или прихващане на интернет или телефонни съобщения, предаде БТА.  Санкциите срещу Сирия бяха наложени първоначално през 2011 година. Мерките подлежат на преразглеждане всяка година, като следващата оценка е предвидена за 1 юни, се отбелязва в съобщението.", "date": "2019.01.21", "title": "ЕС разшири списъка със санкциите срещу Сирия"}
{"url": "https://www.24chasa.bg/novini/article/7255829", "text": "Мъж е задържан след автомобилна гонка с полицията в Сливен, съобщиха от Районната прокуратура - Сливен. И.Й. е бил задържан за срок до 72 часа, като е обвинен в управление на лек автомобил след употреба на наркотици и съпротива на полицаи. На 19 януари мъжът не е спрял на сигнал от органите на реда, преминал е на червен светофар, докато е бил преследван от полицейски автомобил с включена сигнална сирена в града. Обвиняемият е шофирал след употреба на амфетамин и метамфетамин. Според прокуратурата, престъпното деяние се отличава с изключителна дързост. Предстои утре Районната прокуратура в Сливен да внесе в съда искане за налагане на мярка за неотклонение \"задържане под стража\".", "date": "2019.01.21", "title": "Дрогиран шофьор мина на червено, докато бяга от полицаи в Сливен, задържаха го"}
{"url": "https://www.24chasa.bg/novini/article/7255398", "text": "В ДНК на съвременния човек са оставили следи не само неандерталците (Neanderthal) и т.нар. денисовци (Denisova), пишат учени от университета в Барселона в статия, публикувана в Nature Communications. Авторите анализират ДНК на съвременните жители на Азия и Океания, за които се предполага, че са запазили генетичното наследство от древни обитатели на региона. Екипът, ръководен от Оскар Лао, е използвал изкуствен интелект, тъй като досегашните методи не се оказали достатъчно ефективни. Това е първият случай, когато за изясняване на родословието на човечеството се използва т.нар. дълбоко обучение. То имитира работата на нервната система на млекопитаещите, предава . „Ние използвахме тази особеност, за да създадем алгоритъм, който се се самообучава с помощта на имитации на геноми, получени при стотици хиляди симулации. При всяка симулация ние проследяваме възможен път на еволюцията на човечеството“, обяснява Оскар Лао. След като невронната мрежа била обучена, ѝ било дадено да направи анализ на реална ДНК. В крайна сметка изкуственият интелект открил следи от неизвестен досега човешки вид. Според учените той вероятно е някакъв хибрид между неандерталците и денисовците. Друго предположение е, че този неизвестен прачовек е произлязъл от денисовците, но е тръгнал по друг път на еволюция.", "date": "2019.01.21", "title": "Изкуствен интелект откри неизвестен досега прачовек"}
{"url": "https://www.24chasa.bg/novini/article/7255448", "text": "Европейските преговарящи за Брекзита \"гледат Би Би Си и ядат пуканки\", както се изрази един от тях. Вътрешните британски разногласия за напускането на ЕС са интересен материал за телевизията, но провалят надеждите на Европа за лесна раздяла. Като не знаят дали след 10 седмици Великобритания ще излезе от ЕС без споразумение, дали ще удължи агонията с надеждата да постигне организирана раздяла, или дори ще промени намеренията си и ще остане, съседите й са разкъсвани между \"умората от Брекзита\" и притеснението, че той ги разсейва от собствените им належащи проблеми, а започва и кампанията за изборите за Европарламент, насрочени за май. Часове след като препълнената и шумна Камара на общините скъса споразумението за Брекзита, за което британската премиерка Тереза Мей се бори в продължение на две мъчителни години, в сряда само няколко десетки от техните 751 колеги в Страсбург се появиха в заседателната зала, за да чуят как преговарящият от страна на ЕС Мишел Барние им казва, че няма какво да направят освен да чакат британците да вземат решение. Няколко участници в дебата похвалиха демократичната история на Великобритания и бяха озадачени от провала й с Брекзита. Сред тях беше и холандската консерваторка Естер де Ланг: \"Взети заедно, те не знаят какво искат\", заяви тя за работата на Камарата на общините. \"Но пък какви прекрасни речи държат по този повод!\" В сравнение с пълната зала на Европарламента при отбелязването на 20-ата годишнина на еврото, отхвърлената от Великобритания валута на ЕС, стотиците празни места около Де Ланг показваха европейската умора от Брекзита. Но те подчертаха и тревогите, че евентуална парализа в Лондон може да раздели и разсее лидерите от други проблеми на ЕС - от забавящата се икономика до дълбоките разделения за валутата, мигрантите и вдъхновените от Брекзита критики срещу Брюксел в много страни членки. Френският президент Еманюел Макрон казва, че не иска да \"си губи времето\" с Брекзита, докато продължава курса си към промяна на еврозоната и останалата част на ЕС след европейските избори след четири месеца. Неговата министърка по европейските въпроси Натали Лоазо заяви, че Брекзитът отнема една трета от времето й: \"Това е прекалено\", каза тя. \"Защото в Европа имаме да вършим и много други неща, освен да се занимаваме с една раздяла\". \"Време е да продължим напред\" Манфред Вебер, съюзник на германската канцлерка Ангела Меркел, която води дясноцентристката кампания, заяви че \"вратата на Европа все още е отворена\", ако Великобритания реши да остане. Но пред Ройтерс той каза: \"Време е вече да продължим напред и да приключим с Брекзита\". Вебер се оплака, че \"безкрайният процес на Брекзита\" е отнел на ЕС \"огромно количество време, пари и експертен капацитет\". \"Той изхаби ценна политическа енергия, особено в тази изборна година\", каза той. \"И ни забави с оформянето на реална, позитивна, европейска програма за бъдещето\". Близо три години след като шокиращият британски референдум за напускане на ЕС накара поддръжниците на европейската интеграция да преминат в защита, на срещата на високо равнище на оставащите 27 лидери, която ще се проведе в румънския град Сибиу на 9 май, ще бъде направен опит да се даде нов тласък на съюза. Замисълът на председателя на Европейската комисия Жан-Клод Юнкер е срещата да накара хората да се замислят за бъдеще без една от трите най-големи европейски икономики и две ядрени военни сили и да се превърне в кулминация на усилията за премахване на преградите, заплашващи единството на ЕС. На срещата на върха на ЕС миналия месец, която те се надяваха да бъде последната за Брекзита, лидерите бяха видимо уморени от него: \"Умората беше осезаема\", каза един дипломат, присъствал на заседанието. \"Те не искат да се занимават с него. Искат това да свърши\". Единни за Брекзита, разделени за Европа Ако Брекзитът доведе до някакъв положителен резултат, казват лидерите, това е изключителното единство, което показаха при преговорите 27-те страни - въпреки че евентуален стряскащ финален стадий може да постави това единство на изпитание. Освен това мнозина смятат, че хаосът във Великобритания е охладил стремежите да се последва нейния пример. Европейските гласоподаватели се отнасят с повече ентусиазъм към съюза, а евроскептични правителства като тези в Италия, Унгария и Полша подчертават, че критиките им към ЕС не са предизвестие за напускането му. И въпреки това срещата в Сибиу и европейските избори на 26 май са на път да извадят наяве съществуващите разделения по въпроса как ЕС да продължи напред. Страните основателки Франция и Германия не са на едно мнение за засилването на валутния съюз, а Италия и северните й съседи не са на едно мнение по въпроса за приемането на пристигащи по море мигранти. Богатите страни, които са вносители в бюджета на ЕС, и бившият комунистически Източен блок са разделени по въпроса за запълването на дупката, която се отваря в бюджета на ЕС с напускането на Великобритания, а и заради маневрите на някои източноевропейски правителства за задушаване на опозицията. \"По въпроса за Брекзита ЕС показа изключително единство - де да можехме да покажем същото единство и по всички други въпроси\", оплака се дипломат, участващ в подготовката на срещата на върха. В резултат на проблемите на Мей може да се окаже, че Великобритания все още ще член на ЕС по време на срещата в Сибиу и европейските избори - нов проблем, който кара някои да се отнасят предпазливо към удължаването на срока за Брекзита. Малцина обаче изглеждат готови да изхвърлят Великобритания против волята й, поне засега. Удължаването на процеса е лоша новина, заяви представител на неевропейска страна в Брюксел. Лидерите се опитаха да го изтикат по-надолу в списъка с приоритетите си и да ограничат преговорите до екипа на Барние: \"Но Брекзитът продължава да се завръща като нежелан досадник\", каза той. \"Не можете да го пренебрегнете. Той е предизвикателство и ще продължи да бъде, докато не се намери решение\".", "date": "2019.01.21", "title": "ЕС следи шоуто \"Брекзит\" с пуканки в ръка, но се притеснява и за бъдещето си"}
{"url": "https://www.24chasa.bg/novini/article/7255451", "text": "Броят на болните от грип и остри респираторни заболявания в Русенско расте, но засега грипна епидемия няма да се обявява. Това съобщи директорът на Регионалната здравна инспекция в крайдунавския град д-р Маргарита Николова, след като по-рано днес се състоя съвещание на Регионалното оперативно бюро за борба с грипа и острите респираторни заболявания. Русе е в предепидемична обстановка от средата на миналата седмица. Данните, получени от общопрактикуващите лекари, показват, че заболеваемостта в региона е 190,79 на 10 000 души, като преди седмица тя е била 129,05 на 10 000 души. Най-засегнати са децата и младежите на възраст между 5 и 29 години. Д-р Николова обясни, че грипна епидемия може да бъде обявена, ако стойностите са повече от 220-230 на 10 000 души. Тя каза още, че обстановката в следващите дни ще се следи и ако броят на болните се повиши рязко, Регионалното оперативно бюро за борба с грипа и острите респираторни заболявания ще се събере на извънредно заседание.", "date": "2019.01.21", "title": "Расте броят на болните в Русенско"}
{"url": "https://www.24chasa.bg/novini/article/7255452", "text": "Опит за изпреварване на колона от автомобили е причинил верижна катастрофа катастрофа по пътя Добрич – Генерал Тошево – съобщават от Областната дирекция на МВР-Добрич. На 20 януари, около 13,35 ч., е получено съобщение за възникнало пътнотранспортно произшествие с пострадали по главен път I-9 между селата Стефан Караджа и Генерал Колево, област Добрич. На място е установено, че водач на лек автомобил „Опел” с добричка регистрация предприема маневра за изпреварване на колона от автомобили и се блъска челно в насрещно движещия се автомобил „БМВ” с добричка регистрация, който променя посоката си на движение и се удря в лек автомобил „Волво”. При инцидента е пострадала возещата се в „БМВ”-то жена на 49 г. от град Добрич. Тя е настанена в болницата в Добрич с комоцио, без опасност за живота. Тримата водачи са с отрицателни проби за употреба на алкохол. Произшествието е обслужено по административен ред, съставен е акт на виновния водач.", "date": "2019.01.21", "title": "Три коли в меле по пътя Добрич - Ген. Тошево заради маневра за изпреварване"}
{"url": "https://www.24chasa.bg/novini/article/7255489", "text": "3000 бали фураж са изгорели при пожар в стопански двор в тервелското село Полковник Савово. На 20 януари в 04,22 ч.а в оперативния център на противопожарната служба в Добрич е получено съобщение за възникнал пожар в бали люцерна в животновъдна ферма в селото – съобщават оттам. Огънят е потушен от екип на противопожарната служба–Тервел. Той е унищожил 240 кв. м. покривна конструкция и 3000 бали фураж. Спасени са около 750 бали, както и къщата. Оперативно-следствена група работи по установяване на причините за пожара.", "date": "2019.01.21", "title": "3000 бали изгоряха при пожар край Тервел, 750 са спасени"}
{"url": "https://www.24chasa.bg/novini/article/7255484", "text": "Държавната прокуратура тази седмица ще изслуша много свидетели в рамките на разследването за бягството на бившия македонски премиер Никола Груевски, съобщи МИА, цитирана от БТА. Очаква се да бъдат получени и доказателства, поискани от Република Албания, заяви прокурор Вилма Русковска, която води разследването за бягството на Груевски в Унгария. През тази седмица ще бъдат изслушани доста свидетели в тази насока, а се надявам също така, че в хода на седмицата ще бъдат получени и доказателствата, които бяха поискани от Република Албания, заяви Русковска. Тя уточни, че близки и роднини на Груевски няма да бъдат изслушвани като свидетели. Бившият македонски премиер Никола Груевски миналата година избяга от Македония, за да се спаси от двугодишна присъда затвор. Груевски избяга в Унгария през Албания, Черна гора и Сърбия. Той поиска политическо убежище в Унгария. Македонските власти издадоха международна заповед за арест на Груевски и поискаха той да бъде екстрадиран в Македония. Груевски е обвинен по няколко дела на специалната прокуратура, за което парламентът му отне имунитета. По някои от делата той е осъден задочно на затвор.", "date": "2019.01.21", "title": "Тази седмица ще бъдат изслушани свидетели \nза разследването на Никола Груевски"}
{"url": "https://www.24chasa.bg/novini/article/7255495", "text": "Възможностите за задълбочаване на парламентарното сътрудничество между България и Ирландия обсъдиха председателите на законодателните институции на двете страни. Председателят на Народното събрание Цвета Караянчева е на посещение в Ирландия по повод тържественото отбелязване на 100-годишнината на ирландския парламент. Това съобщиха от пресцентъра на Народното събрание. На срещата си с председателя на Долната камара на ирландския парламент Шон О’Фарийл председателят на Народното събрание отбеляза, че България и Ирландия имат парламентарни традиции, с които могат да се гордеят. Тя поздрави своя колега по повод 100-годишнината от първото заседание на парламента на Ирландия и подчерта, че през 2019 г. България ще отбележи 140 години от Учредителното събрание и приемането на Търновската конституция. Трябва да помним и да тачим първостроителите, защото те поставят началото, а ние, днешните парламентаристи, сме призвани да продължим това, което те са направили за нашите страни, заяви Цвета Караянчева. Тя отправи покана към председателя на Долната камара на ирландския парламент да бъде гост на тържественото отбелязване на 140-та годишнина от Учредителното събрание. Председателят на Народното събрание подчерта, че за развитието на парламентарния диалог между България и Ирландия особено значение може да има сътрудничеството между групи за приятелство в двете законодателни институции. В българския парламент вече е създадена такава група и в нея участват 22-ма народни представители. Много бихме се радвали група за приятелство да бъде сформирана и в ирландския парламент, отбеляза Цвета Караянчева. Тя посочи, че това би подобрило възможностите за обмен на мнения по въпроси на законодателството, по двустранните отношения, както и по теми, свързани с ЕС. Цвета Караянчева представи пред председателя на Долната камара на ирландския парламент проекта „Пловдив – европейска столица на културата 2019“. България се гордее със своето богато културно-историческо наследство, част от което през тази година може да стане достояние на много европейци, подчерта председателят на Народното събрание и покани Шон О’Фарийл да посети Пловдив и лично да се увери в неговата красота и богата история. Цвета Караянчева изрази благодарност за възможността българската общност в Ирландия да има свои училища в Дъблин и в Шанън и да развива своя културна и просветна дейност. Това е изключително важно за България, тъй като повече от 3 000 българи работят или се обучават във вашата страна, добави тя.", "date": "2019.01.21", "title": "Караянчева покани председателя на ирландския парламент да посети Пловдив (Снимки)"}
{"url": "https://www.24chasa.bg/novini/article/7255488", "text": "Шефът на иранските военновъздушни сили генерал Азиз Насирзаде каза, че те са \"нетърпеливи и готови\" да влязат в битка с Израел, за да унищожат еврейската държава, предаде Асошиейтед прес. Той говори само няколко часа, след като  , припомня БТА. Според новинарски сайт на иранската държавна телевизия, цитиран от АП, генералът е казал, че \"младото поколение (на иранските ВВС) е нетърпеливо и готово за битка срещу ционисткия режим, с цел да го изтрие от лицето на Земята\". Насирзаде е заявил това по време на посещение в академията на ВВС след нанесените рано тази сутрин израелски удари. Според Израел ударените цели включвали складове за боеприпаси, разузнавателен обект и лагер за военно обучение. Те били предприети в отговор на изстрелването вчера от иранските сили на ракета към Израел. Ирански официални представители често се заричат да унищожат Израел, отбелязва АП.", "date": "2019.01.21", "title": "Шефът на иранските военни сили: Нетърпеливи сме да унищожим Израел"}
{"url": "https://www.24chasa.bg/novini/article/7255469", "text": "Бургаският апелативен съд потвърди двегодишната ефективна присъдата на Валерий К. от с. Приселци, Варненска област, за причинена по непредпазливост смърт на 9-годишно дете и средна телесна повреда на бебе на 12 месеца. Съдът е определил първоначален общ режим на изтърпяване на наказанието и е лишил подсъдимия от право да управлява автомобил за срок от три години. Въззивният съд е приел, че наложените на Валерий К. в миналото общо 15 наказания по Законаза движение по пътищата както и факта, че в деня на катастрофата 22 септември, 2017 г., е шофирал с почти два пъти по-висока от максимално допустимата скорост, определят поведението му на пътя във висока степен като морално укоримо. Това, според апелативните съдии, налага в конкретния случай да бъде упражнена по-тежка държавна принуда спрямо подсъдимия. Ктастрофата станала около 13.50 ч. на 22 септември, 2017 г., напътя Айтос-Карнобат. Валерий бил зад волана на лек автомобил „Волво С 40\", но вместо с допустимите 60 км/ч. карал със 110 км/ч. В този момент на платното излязло 9-годишно дете, което носело в ръцете си бебе. След удара шофьорът направил всичко, зависещо от него за оказване помощ на пострадалите, но 9-годишното починало. В деня на произшествието подсъдимият управлявал лекия автомобил на братовчедка си и заедно с нея, съпругата му и приятелско семейство пътували към събор вЗлатоград. Преминали през Айтос и по първокласния път продължили движението си по посока Карнобат. По това време ромката Фиданка Й. и двете й деца тръгнали с автомобил на свой познат към Гърция, където Фиданка живеела и работела. Малко след потеглянето си от града водачът спрял в отбивката срещу ресторант „Градина“ и всички отишли да обядват. След като се нахранили, семейството се върнало при паркирания автомобил. Майката обаче се сетила, че не е купила вода, настанила децата в автомобила и казала да я изчакат в него. Пресякла платното за движение, но преди да влезе в ресторанта, чула зад гърба си свистене на гуми и удар. Обърнала се и видяла двете си деца на земята. Вместо да я изчакат в колата, те я последвали към ресторанта, но били премазани от волвото на Валерий. Пред Бургаския окръжен съд той призна вината си и делото мина по съкратеното производство, а присъдата бе редуцирана с една трета. Недоволен от накаазнието, подсъдимият обжалва пред Апелативния съд с искане за по-ниско наказанието и условно осъждане. След като и аперативните магистрати потвърдиха присъдата на първоинстанционния съд делото най-вероятно ще отиде във ВКС.", "date": "2019.01.21", "title": "Потвърдиха 2 г. затвор за джигит на пътя, убил 9-годишно и ранил бебе"}
{"url": "https://www.24chasa.bg/novini/article/7255510", "text": "Турция никога няма да позволи създаването на такава зона за сигурност в Сирия, която да се превърне в \"блато\" както в Северен Ирак, заяви днес турският президент Реджеп Тайип Ердоган, визирайки район, в който действат кюрдски бойци, предаде Ройтерс, цитирана от БТА. Ердоган, който говори по време на проява в Анкара, каза още, че Турция ще работи заедно с всеки, който желае да й окаже логистична подкрепа за планираната зона за сигурност, но добави, че ще предприеме действия в Сирия, ако дадените на Анкара обещания не бъдат спазени. Президентът на Съединените щати Доналд Тръмп внесе смут в собствения си екип с изненадващото решение в края на миналия месец да изтегли всичките американски военни от Сирия. Оттогава Тръмп и Ердоган обсъждат зона за сигурност, която Турция да изгради в Сирия по протежение на границата си, посочва Ройтерс. В изявлението си Ердоган заяви още, че възнамерява да обсъди темата за буферната зона в Сирия с руския си колега Владимир Путин по време на предстоящия им разговор тази седмица. \"Ние с Путин ще проведем разговори и ще преценим най-новите събития в Сирия. Ще обсъдим прочистването от терористи на района, ще разгледаме и въпроса за създаването на зона за сигурност\", каза Ердоган, цитиран от ТАСС. Двамата президенти се очаква да разговарят в Русия на 23 януари по време на еднодневно посещение на Ердоган.", "date": "2019.01.21", "title": "Ердоган: Няма да позволим зоната за сигурност в Сирия да се превърне в блато"}
{"url": "https://www.24chasa.bg/novini/article/7255473", "text": "МВР и Върховната прокуратура удариха фалшивите инвалидни пенсии. Милиони изтичат в пясъка, вместо в хората с увреждания, които действително се нуждаят от тях, обяви зам.-главният прокурор Иван Гешев. След едномесечен анализ вътрешното ведомство и прокуратурата са установили, че има области в страната, където процентът на инвалидни пенсии е изключително висок. Проверката е започнала, след като премиерът Бойко Борисов възложил на МВР, а главният прокурор Сотир Цацаров на заместника си Иван Гешев, да се направи анализ, засягащ получаването на инвалидните пенсии и свързаните с тях социални услуги - като получаване на безплатни дърва, безплатни винетки, средства за рехабилитация и т.н. Бяха събрани всички производства, касаещи инвалидните пенсии, каза Гешев. По време на анализа е станало ясно, че 28,6% от всички пенсии в Силистра са инвалидни. Във Враца - 20%, в Разград - 18%, в Перник - 16%, в Монтана - 17,5%, като в Силистренските села - Овен, Поройно, Векил, Кожарево се създавало едва ли не впечатлението, че всички пенсии са инвалидни. В тези села 1/3 или 1/2 от пенсионерите са с инвалидни пенсии, обобщи Иван Гешев. По време на проверката са свалени обяснения от около 200 души, стана ясно от думите на главния секретар Ивайло Иванов. В 70% от случаите хората изобщо не знаели от какво са болни, кога са били хоспитализирани, от колко души се състои комисията ТЕЛК. Само за миналата година 1,7 млрд. са изплатени за инвалидни пенсии, съобщи Иван Гешев, като с тях вървят и всички останали безплатни услуги, които общо са 39. В Силистра разследващите се натъкнали и на престъпна схема, според която посредници прибирали по 600 лв., за да уредят документите за инвалидна пенсия, без изобщо човекът да е стъпил пред ТЕЛК, като в дома на бивша кметица на силистренско село са открити документи, лични карти, които изобщо не трябвало да бъдат там. Все още обаче обвинени няма, тепърва престои това да се случи. По данни, които съобщи шефът на НОИ Иван Иванов, най-масово се получават инвалидни пенсии за общо заболяване. За миналата година са изплатени 1 566 000 000 лева като пенсии за общо заболяване, като за първите 9 месеца на 2018 година всяка четвърта пенсия е била поради общо заболяване.  60-70 % от хората, които получават инвалидни пенсии са под 65 години. Според зам.-главния прокурор Иван Гешев са необходими и законодателни промени и ТЕЛК да не бъде към Министерство на здравеопазването, а към НОИ, за да може да ги контролира. Той обясни, че много от хората, които взимат фалшиви пенсии, са социално слаби и са от региони, където няма поминък, но въпреки това така се лишават от средства хората, които наистина имат заболяване. Главният секретар на МВР Ивайло Иванов припомни за куриозен случай, при който жена с 98% слепота работи като шивачка. Проверките продължават. За сега най-активно се работи в регионите, където са най-разпространени инвалидните пенсии, но те ще обхванат всички области в страна, увериха Гешев и Иванов.", "date": "2019.01.21", "title": "Иван Гешев: Милиони изтичат в пясъка за фалшиви инвалидни пенсии (Снимки)"}
{"url": "https://www.24chasa.bg/novini/article/7255521", "text": "Хищник от рода котки е бил забелязан да обикаля около река Марица в Пловдив. Появата му е документирана със снимка от Велика Минева, която ги е публикувала във фейсбук групата \"Забелязано в Пловдив\".  Тя твърди, че е забелязала животното, идентифицирано като каракал, зад хотел \"Марица\". Това хвърли в недоумение хората наоколо, където е пълно с офиси. \"Нямаме такъв сигнал\", заявиха от дирекция \"Екология\" на община \"Пловдив\".  В РИОСВ също не е получена информация за животното. Според някои коментари под публикацията със снимките каракалът е на собственичка на ресторант и явно е бил изпуснат.  Други пък се тюфкат дано някой ловец не го обстреля. ", "date": "2019.01.21", "title": "Каракал обикаля из Пловдив (Снимки)"}
{"url": "https://www.24chasa.bg/novini/article/7255527", "text": "Окръжна прокуратура Бургас предаде на съд Дойчин М., обвинен за причиняване по непредпазливост смъртта на жена при пътно произшествие на АМ Тракия на 26 октомври, 2016 г. Делото е насрочено за 22 януари. Движейки се по автомагистралата, обвиняемият пропуснал отбивката за Карнобат и предприел супер рискова маневра - започнал движение на заден ход. По същото време по-назад в дясната лента за движение в посока Бургас се движел лек автомобил \"Фолксваген\", управляван от съпруга на убитата по-късно жена, която се возела на предната дясна седалка. Двамата се връщали от почивка. Когато наближили разклона за Карнобат съпругът на жертвата намалил скоростта до 89 км/час. В този момент фолксвагенът бил изпреварен от рено, в което пътували двама мъже. Те видели джипа, който се движел пред реното на заден ход в активната дясна лента за движение. Аварийните светлини на джипа не били включени, свидетелства по-късно водачът на реното. Той бил шокиран от опасната ситуцаия,виждал, че дистанцията между двата автомобила бързо се скъсява и нямайки време да подаде ляв мигач рязко отклонил автомобила, успявайки да заобиколи джипа без да го удари. Едва тогава обаче се открила видимостта пред фолксвагена, в който пътували съпрузите. Джипът се движел в дясната част на дясната лента назад със скорост 10 км/час. Водачът на фолксвагена нямал време за аварийно спиране, успял единствено да завие волана наляво и да отклони автомобила си около 50 см, но не можал да избегне сблъсъка. Настъпил удар, в резултат на който жена му издъхнала.", "date": "2019.01.21", "title": "Съдят шофьор на джип, убил на заден ход жена на АМ \"Тракия\""}
{"url": "https://www.24chasa.bg/novini/article/7255539", "text": "Почти всеобщото презрение, с което бе посрещнато прибързаното и безразсъдно решение на президента Тръмп да изтегли американските сили от Сирия, и продължаващото оттогава объркване какви са реалните планове на администрацията, засенчиха едно съществено и по-важно развитие: засилването на двупартийната тенденция във Вашингтон да се върви към общо оттегляне от Близкия изток. Никой, включително някои от главните помощници на Тръмп, не мисли, че той взе правилно решение внезапно да обяви 30-дневен график за изтегляне на 2000-те американски войници в Източна Сирия след телефонен разговор с президента на Турция. Но след като той хвърли миналия месец тази бомба, идеята за изтегляне от Сирия и за цялостно съкращаване на американското присъствие в района като цяло, получи немалка подкрепа, включително от някои изненадващи места. \"Правилно по същество\" - това написа в коментар във \"Вашингтон пост\" за решението на Тръмп бившият американски посланик Робърт Форд, който преди време безпощадно разкритикува администрацията на Обама, че не е направила повече в Сирия. С него се съгласиха бившите служители от администрацията на Обама Джон Файнър и Робърт Мали, като казаха, че \"по отношение на Сирия и Афганистан първоначалният инстинкт на Тръмп - да се прави повече с по-малко средства - беше правилен\". Може би най-изненадващата реакция бе статията в последния брой на сп. \"Форин афеърс\" на две жени - бившата служителка в Пентагона Мара Карлин, и Тамара Кофман Уитес, която при администрацията на Обама оглавяваше отдел в Държавния департамент, създаден за насърчаване на демократичните промени в Близкия изток. \"Тези промени не могат да бъдат насочвани от САЩ без повече моркови и тояги, отколкото Вашингтон е готов да използва\" - написаха те. \" Изтеглянето . . . ще е мъчително и опасно за Близкия изток, но в сравнение с продължаването на сегашния курс - по-малко болезнено и опасно за САЩ.\" Погледнато от гледната точка на периода преди десет години, когато войната срещу радикалния ислямски тероризъм, израелско-палестинският мирен процес и поощряването на демократичните промени в региона бяха принципно възприети като главни приоритети за САЩ, това е поразителна разлика. \"Намираме се в момент, когато лидерите на двете партии за първи път изобщо призовават за съкращения и изтегляне от Близкия изток\", каза Робърт Сатлоф - изпълнителен директор на вашингтонския Институт за близкоизточна политика. Аргументите в полза на изтеглянето са понятни. След като многообещаващата Арабска пролет от 2011 г. се изроди в преврати и граждански войни, бедите в Близкия изток се задълбочиха до такава степен, че не се поддават на каквато и да било американска намеса, още повече, че стратегическото значение на региона като доставчик на петрол постоянно намалява. Египет е в плен на най-репресивната диктатура в най-новата си история, Башар Асад възстановява контрола си над съсипаната от война Сирия, Мохамед бин Салман в Саудитска Арабия се очертава като Саддам Хюсеин от началото на новото хилядолетие. Израелците и палестинците са блокирани от добре окопали се лидери, от които може да се очаква да саботират всяка американска мирна инициатива. В същото време Ислямска държава и Ал Каида, макар и неокончателно елиминирани, изглеждат твърде слаби, че да заплашват САЩ на тяхна територия. \"В обозримото бъдеще\", пишат Карлин и Уитес, \"онези, които определят политиката, трябва да приемат, че Близкият изток вероятно ще остане затънал в парализираща безизходица и американските партньори там все по-малко ще се съобразяват с американските желания.\" Всичко това звучи много убедително, докато не вземеш под внимание факта, че никой не вярва във възможността за нещо повече от частично американско изтегляне от региона. Огромните американски военновъздушни и военноморски бази в Персийския залив си остават там. Държавният секретар Майк Помпейо току-що подписа споразумение за разширяване на военновъздушната база \"Ал Удейд\" в Катар. Самият Тръмп се похвали по време на неотдавнашното си посещение в Ирак, че намиращите се там над 5000 американски войници ще останат и могат да бъдат използвани за операции на други места, ако се наложи. Белият дом обмисля предложение да поддържа забранена за полети зона в Източна Сирия дори и след напускането на войските оттам. Нито администрацията, нито Конгресът подкрепят съкращаването на ежегодната военна помощ от 1,3 млрд. долара от американските данъкоплатци за Египет. А Тръмп направя няма търпение да продаде на Саудитска Арабия оръжия за 110 млрд. долара, които според него тя е поръчала. Същите хора, които се обявяват за изтегляне от Сирия, казват, че повечето или цялото това американско присъствие е необходимо, за да се поддържа преминаването на петрол през Персийския залив, за да се попречи на терористите да наберат достатъчно сили за удари (на американска територия) и за париране на амбициите на Иран да стане новият хегемон в региона. И ако някой от тези приоритети се окаже застрашен, или ако хаосът в региона заплаши да надхвърли границите му, американските войски ще се върнат. Карлин и Уитес смятат, че САЩ са затънали в \"чистилището на Близкия изток\" и са твърде слаби да променят региона към по-добро, но все още са твърде ангажирани тук, за да обърнат внимание на по-належащи приоритети. Те твърдят, че най-добрият начин да се излезе от тази ситуация е да обуздаем нашите амбиции. Но изглежда много по-вероятно е стъпки като изтеглянето от Сирия само да задълбочат още повече дилемата, която те описват, и да засилят хаоса до степен, при която Тръмп, или негов наследник, ще се окаже принуден отново да се намеси там. (БТА)", "date": "2019.01.21", "title": "Доколко САЩ могат наистина да се изтеглят от Близкия изток?"}
{"url": "https://www.24chasa.bg/novini/article/7255538", "text": "Няма риск за здравето на пациентите в отделението по хемодиализа във видинската болница, каза пред журналисти заместник-министърът на здравеопазването Бойко Пенков. Пенков присъства на отбелязването на Бабинден в АГ болница \"Майчин дом\". По думите му в лечебното заведение е приключила обществената поръчка за доставка на 7 нови апарата за хемодиализа, избран е победител, но се изчаква да приключи срокът за обжалване. След това предстои да бъде подписан договор за доставка на апаратурата. Обмисля се организиране на кампания сред младите медици за популяризирането на имунизацията срещу хепатит В, която в момента е пожелателна за тях и за пациентите на хемодиализа, допълни още Пенков. Той добави, че не всички лекари, работещи в такива отделения са ваксинирани, въпреки съществуващ риск от зараза с хепатит В. За днес е предвидена среща между кметовете на общините, за да може и те да се включат в ремонтите, които трябва да се направят в отделението по хемодиализа, каза още Пенков.", "date": "2019.01.21", "title": "Няма риск за пациентите в отделението по хемодиализа във видинската болница \"Света Петка\""}
{"url": "https://www.24chasa.bg/novini/article/7255530", "text": "Окръжна прокуратура Ямбол предаде на съд турския гражданин Азис К., обвинен за причиняване смъртта на мъж и жена и средни телесни повреди на 3-годишно дете, съобщиха от Апелативната прокуратура. Тежкият инцидент станал на 30 септември, м.г., на пътя в посока Елхово, ГКПП - Лесово. Азис К.бил зад волана на тир, но вместо с разрешените до 50 км/ч. той се движел с 80 км/ч. При завой полуремаркето навлязло в лентата за насрещно движение, заемайки целия габарит на платното. Последвал удар с лек автомобил, в който пътували Кънчо К., Галина Д. и 3-годишно дете. Мъжът и жената издъхнали в болница няколко дни по-късно, а детенцето оцеляло въпреки травмите. Турският шофьор трябва да застане пред съдя в Ямбол на 22 януари.", "date": "2019.01.21", "title": "Изправят на съд Азис от Турция, премазал с тир мъж и жена край Елхово"}
{"url": "https://www.24chasa.bg/novini/article/7254207", "text": "Бонови книжки, собственост на над 2,5 милиона души за 2-3 млрд. лв. да излязат от регистрите на Централния депозитар, да започнат да носят доход на притежателите си и да раздвижат капиталовия пазар. Това е идеята, записана в Концепция за личните сметки, която финансовото министерство обяви за обществено обсъждане в края на миналата седмица. Това е втори опит на държавата да извади т.нар. спящи акции, придобити от масовата приватизация, с които собствениците им не се разпореждат по никакъв начин. Концепцията на финансовия министър доразвива идея от 2017 г. държавата да създаде а собствениците им да придобият дялове в него. Замяната на мъртъв актив, какъвто са боновите книжки, срещу дялове, които носят доход, ще се извърши след едногодишен срок, по време на който ще има широка кампания, която да обясни целта и механизма на собствениците им. Новост в концепцията е, че тези, които до 5 г. продължават да не се интересуват от собствеността си, ще я загубят. Акциите, по които няма никакво движение, ще бъдат продадени, а приходите ще отидат в Сребърния фонд, който съхранява резервните пари за пенсии. Целите, записани в концепцията, са две - от една страна, притежателите на тези ценни книги да получат доход, а от друга, вливането на непотърсените ще повиши оборотите и ликвидността на фондовата борса. Механизмът, по който се предлага да стане това, е следният: “спящите акции” да излязат от “Регистър А” на Централния депозитар, където те се съхраняват като 2 милиона лични сметки на техните притежатели. От данни на депозитара става ясно, че 60% от тях са притежателите с по 25 броя акции. Останалите са с по 50 до 100, тъй като в масовия случай са наследени. Всяка от тези акции дава право на притежателя си да от съответния инвестиционен фонд. В масовия случай обаче техните собственици в рамките на 5 години не са проявявали никаква активност- нямат получен дивидент, не са участвали в общи събрания, в увеличаване на капитала. Според концепцията те получават една година срок, за да ги прехвърлят към инвестиционен посредник. Това означава да ги направят търгуеми на фондовата борса. Прехвърлянето им към инвестиционен посредник не лишава притежателя от собствеността им, а превръща акциите в дялове от инвестиционен фонд. Според шефа на Централния депозитар Васил Големански разпореждането с дялове вместо с акции е много по-лесно, тъй като акциите не могат да бъдат разделяни, което прави продажбата и наследяването им много по-трудни. Всяка от “спящите акции” ще бъде оценена, тъй като основната част от тях се намират в около 545 непублични дружества. Това означава, че те никога не са се появявали на фондовия пазар и цената им не е ясна. Според инвестиционни посредници оценката ще бъде една от конфликтните точки, тъй като всеки собственик ще иска по-висока цена, за да получи по-голям дял и да си гарантира по-висок доход В концепцията се предлага след нови 5 години, през които всеки притежател може да поиска да фондът да изкупи дяловете му, или да предпочете да остане акционер в него, остатъкът от спящи дялове да бъде продаден на борсата. Според експерти това би засегнало основно малки акционери в бившите приватизационни фондове, които са се пререгистрирали като холдинги. Някои от тях имат над 150 хил. дребни акционери, което затруднява оперативното им управление. С придобиването на дялове в някои компании новият фонд може да се превърне в по-голям, а в отделни случаи и в мажоритарен акционер. Данните от КФН и Централния депозитар показват, че публичните дружества от масовата приватизация са 91 от общо 265, а непубличните – 545. Това означава, че действията ще се отнасят за акции в общо 942 компании и холдинги. Очакванията на финансовото министерство и на инвестиционните посредници са, че действия по акциите ще се предприемат Това е така, защото когато са придобивани акциите- през 90-те години, повечето от притежателите им са били на възраст 40-50 г. Затова концепцията предвижда механизъм за взаимодействие между ЕСГРАОН и местните власти. Какви са пречките? В момента с Персоналния идентификационен код, издаден от НАП, всеки може да провери притежава ли такива акции и къде. Услугата е безплатна. Той обаче не може да извърши проверка за роднина или близък. Ако близкият е починал, той не може да получи ПИН. Това означава проверка лично в депозитара или възлагане на инвестиционен посредник. Посредниците обаче събират такси и комисиони за услугата, което е една от причините да няма движение по тези акции. Още повече при неизвестна или като правило ниска стойност на ограничения обем акции, което прави услугата нерентабилна. В концепцията е записано, че ще се облекчи процедурата по проверка и заявка, за да може таксите от 30-35 лв. да не са пречка пред раздвижването на акциите. Пред “24 часа” шефът на Централния депозитар Васил Големански обясни, че ще се водят разговори и с инвестиционни посредници с цел намаляване на цените, за да се постигне очакваният ефект. Фондът, в който ще се прехвърлят книжата, ще се управлява от като ще има предварителна оценка на активите, влезли в него. Това означава, че номиналът на “спящите акции”, който се изчислява на 2-3 млрд. лв., може да се увеличи или да се коригира в посока надолу. Инвестиционният фонд ще се избира от Управителния съвет на Сребърния фонд с прозрачен конкурс. Той ще има всички права по прехвърлените в него акции, в това число право на глас, дивидент, ликвидационна квота, право да ги залага и заема, да ги продава. Лицата, които са получили дялове от инвестиционния фонд, или техните наследници ще получат право да поискат обратно изкупуване на получените дялове или да потвърдят желанието си да останат във фонда. “Поради това, че сроковете, които ще се предложат със закона за прехвърляне на търгуваните ценни книжа от регистър А в регистър Б и съответно за предприемане на действия от страна на притежателите на дялове в инвестиционния фонд и притежателите на акции в непублични дружества, предоставени за управление на фонд, са преклузивни, последицата от тяхното пропускане ще бъде погасяване на правата, обусловени от спазването им, в полза на посочения обществен интерес. Като същевременно ще бъде изразена ясна държавна воля за уреждане на последиците посредством изработване на законопроект с ясни изисквания, критерии и процедури”. Така в концепцията се обяснява необходимостта от отнемане на книжките на тези, които в продължения на законово установен срок не се разпоредят с нея. Противниците на подобна идея определят акта като национализация. Изземането на непотърсените акции от масовата приватизация ще създаде изключително опасни и противоконституционни практики за принудително отнемане на собственост от български граждани. Това е позицията на БСК, обявена ден след публикуването на концепцията. Тя ще бъде поредната обществена несправедливост към всички, които са придобили ценни книжа от процеса на масовата приватизация в България. От камарата обаче правят няколко предложения по проекта за закон, който ще реализира концепцията. Първото предложение е да се актуализират регистрите на КФН и депозитара и Търговския регистър, което е наложително, тъй като информацията трябва да бъде идентична и в трите източника. Провеждането на информационна кампания би имало нулев резултат, ако няма улеснен достъп до регистрите и намаляване на таксите за услугите, категорични са работодателите. Представителите на бизнеса се обявяват и категорично против предложението за изземане на акциите от гражданите и прехвърлянето им в “специално създаден за целта фонд”. Внасянето на паричната равностойност на непотърсените акции в Сребърния фонд също се оценява като мярка без особен ефект, тъй като държавата продължава да води политика за ограничаване на постъпленията и пасивно управление на средствата в него.  Бившите приватизационни фондове са преобразувани в холдинги и инвестиционни дружества. От 81 приватизационни фонда 52 са станали холдинги и 6 - инвестиционни дружества, някои от които търгуват акции на борсата. Други 17 бивши приватизационни фонда са били преобразувани в холдинги, но вече не са публични дружества, т.е. акциите им не се търгуват на фондовата борса. Девет приватизационни фонда са ликвидирани или са в процес на ликвидация, показват данни от депозитара. Какво могат да направят притежателите на бонови книжки. Първо, ако не знаят от кой фонд са, да проверят това. Ако фондът е публичен, могат да установят цените на акциите и да преценят дали е изгодно да ги продадат. Срокът за сделки с книжки от т.нар. втора вълна на масовата приватизация изтече през 2005 г. Който има акции във фонд, трябва да има и издадена от него депозитарна разписка. Ако не притежавате такава, може да получите дубликат от Централния депозитар, но това не става лично, а само чрез посредник, който ще вземе такса за услугата. Някои акционери имат и безплатни акции, които са разпределени след увеличаване капитала на дружеството. Има бивши приватизационни фондове, сега холдинги, които са правили увеличения на капитала със собствени средства и техните акционери са получили допълнителни безплатни акции. Проверката се прави по същия начин. Проверете също дали дружеството, в което сте акционер, е разпределяло дивиденти. Дивидент може да се получи до 5 години от датата на неговото разпределяне. Който реши да продава акциите си, трябва да го направи чрез инвестиционен посредник, който ще ги обяви на борсата. ", "date": "2019.01.21", "title": "“Спящите акции” втора серия"}
{"url": "https://www.24chasa.bg/novini/article/7255127", "text": "Трима младежи на по 19-20 години от панагюрското село Оборище спасиха заблудила се възрастна жена от измръзване. За добрата им постъпка разказа кметът на селото Милко Ангелов, който е убеден, че без тях бабата е щяла да загине сама посред нощ и при минусови температури, предаде \"Дарик\". Случката се разиграла по-миналия петък, след 22:30 вечерта. Делчо Михов, Радослав Кабаиванов и Цветан Ралчев били тръгнали да се разхождат с колата на единия. В края на Оборище забелязали сама жена, видимо доста възрастна и наметната с одеяло вместо връхна дреха. Усъмнили се че нещо не е наред и я проследили. Тя излязла извън селото и поела в посока към близкото село Мухово. Момчетата слезли от колата и опитали да я заговорят. Тя обаче нито могла да им каже как се казва, нито откъде е, била дезориентирана и объркана. Навън бил адски студ, а в този район скитат и диви хищници – не можело да я оставят. Качили я в колата и я закарали в къщата на кмета. Той пък звъннал в полицията и така скоро била направена връзка с двете дъщери на бабата, които живеят в Панагюрище. Те се погрижили за майка си. Ангелов разказва, че бабата се окопитила едва когато я завели в дома й. При вида на познатата обстановка и като се стоплила, разпознала кмета и се чудела какво е правела посред нощ сама извън Оборище. За момента не се знае дали има деменция или е изпаднала във временна криза с паметта. Кметът е признателен на момчетата за доблестната им постъпка. Можели са да подминат и да отидат да се веселят, но вместо това са предпочели да бъдат хора.", "date": "2019.01.21", "title": "Младежи спасиха изгубила се баба от измръзване"}
{"url": "https://www.24chasa.bg/novini/article/7255139", "text": "Президентът на Сърбия Александър Вучич не изключи възможността в страната да има предсрочни парламентарни избори, предаде ТАСС. Това заяви Вучич днес в коментар по националната телевизия на Сърбия. Сръбският президент заяви, че в ръководството на Сръбската прогресивна партия са за предсрочни избори. \"Не изключвам изборите като възможност и идея, но това ще зависи от много други неща, които засягат бъдещето на Сърбия\", каза той. Преди това Вучич обеща, че незабавно ще насрочи избори, ако опозицията поиска това, предава БТА. Анализаторите посочват, че изборите може да бъдат насрочени в края на март и началото на април. В момента Вучич, според социологически проучвания, има подкрепата на 55 процента от населението, при това неговият рейтинг сериозно се покачи след посещението в Белград на руския президент Владимир Путин. През последните седем седмици в Белград се провеждат масови антиправителствени демонстрации, организирани от опозицията.", "date": "2019.01.21", "title": "Вучич: Не изключвам предсрочни избори за парламент, ако опозицията ги поиска"}
{"url": "https://www.24chasa.bg/novini/article/7255023", "text": "Делото за смъртта на 4-годишното дете на бившия транспортен министър Ивайло Московски е прекратено от прокурор, тъй като трагедията с шейна през м.г. настъпила случайна. Това обяви пред \"24 часа\" говорителят на Софийската градска прокуратура Зорница Таскова, позовавайки се на постановлението за прекратяване на колежката й Емилия Варадинова. Малчуганът Кристиян Московски издъхна, докато се вози на моторна шейна, карана от баща му на 2 февруари м.г. в Боровец. Машината се е забила в дърво и момченцето починало от черепно-мозъчна травма. Разследването се водеше от следователи от Националната следствена служба. \"Постановлението за прекратяване на досъдебното производство е от началото на януари. Прието е, че става дума за случайно деяние, което по смисъла на Наказателния кодекс е ненаказуемо. Това означава, че деецът не е могъл и не е бил длъжен да предвиди общественоопасни последици\", каза прокурор Таскова, без да влиза в подробности за фактите, които са били установени по време на разследването. То се водеше за причиняване на смърт по непредпазливост, обвинения по делото не са повдигани. Дали постановлението на прокуратурата е правилно, може да провери съдът, ако то бъде обжалвано.", "date": "2019.01.21", "title": "Делото за смъртта на сина на Московски -прекратено, трагедията настъпила случайно"}
{"url": "https://www.24chasa.bg/novini/article/7255151", "text": "26-годишен шофьор обърна по таван кола с двете си деца в нея в района между чепеларските села Орехово и Хвойна. З.Б. е бил с 2.61 промила, установени с техническо средство при катастрофата. Освен че е бил пиян младият баща е и неправоспособен. Инцидентът станал при разминаване с полицейски автомобил. Шофьорът се притеснил и при опит да се прикрие катастрофирал и автомобилът се преобърнал по таван. С него пътували още един мъж и двете му деца – момиче на две години и половина и момче на три години, които са невредими. Водачът е отказал кръвна проба. Той е осъждан за същото деяние. Задържан е за срок от 24 часа.", "date": "2019.01.21", "title": "Пиян и без книжка обърна по таван кола с двете си деца в Родопите"}
{"url": "https://www.24chasa.bg/novini/article/7255134", "text": "Хората, които кандидатстват за българско гражданство по произход, трябва да владеят български език, обяви вицепрезидентът Илияна Йотова на работна среща с журналисти.  Остава тенденцията всяка година все повече хора да искат българско гражданство. Особено силно това се вижда в последните 15 години, което се обвързва с членството в НАТО и ЕС, както и възможността във все повече държави да се пътува без визи. Най-често молбите за гражданство са от хора, които имат български корени. Те обаче не държат изпит по български език. Имало решения на ДАБЧ, които удостоверявали български произход по исторически данни. Ето защо, Йотова е на мнение, че удостоверенията изцяло трябва да бъдат премахнати, а всеки кандидатстващ да доказва, че има български произход, като в т.ч. е владеенето на български език. Има доста случаи, в които макар от МП да изпращат досие с положително становище, Йотова е отказвала да издаде указ заради разминавания в данните или непълни документи. В тези случаи се прави и втора проверка. В същото време в закона за българско гражданство има доста текстове, които трябва да бъдат променени, посочи Йотова. По думите й ДАБЧ трябва да работи също толкова активно и за правата на българите в чужбина, а не само да издава удостоверения за български произход. Трябва ни изцяло нова политика за българите в чужбина, посочи вицепрезидентът и припомни усилията на МОН по отношение училищата за българчета зад граница. Вицепрезидентът е на мнение, че има смисъл да се създаде министерство за българите в чужбина, но само при условие, че то върши повече от това само да издава удостоверения за произход. Към момента все още няма механизъм за проверка на удостоверенията, които ДАБЧ издава. И ако не се получи допълнителна информация, когато бъде изискана, не се издава указ. Напоследък почти няма молби за българско гражданство от лица, които кандидатстват заради инвестиции в икономиката. Енигма, според Йотова, е броят на тези, които след като получат гражданство остават в България. Тя посочи още, че според нея получаването на гражданство трябва да става при по-тържествена процедура. В  момента това се правело едва ли не по пощата. Според вицепрезидента те трябва да чуят химна и да се закълнат пред знамето.  ", "date": "2019.01.21", "title": "Йотова: Хората, които кандидатстват за гражданство по произход, трябва да владеят български"}
{"url": "https://www.24chasa.bg/novini/article/7255164", "text": "Кипърската полиция обяви днес, че издирва двама души, изчезнали с бебе, което са опитали да осиновят, след като местна работничка им продала детето във Филипините, предаде Асошиейтед прес. Полицията посочи, че двамата мъже - кипърски грък и чужденец, които се смята, че са двойка, ще бъдат съдени по обвинения в трафик на хора, заговор и фалшификация на документи, предаде БТА. Полицията съобщи още, че работничката, която работила за бащата на кипърския грък, е взела бебето (момиченце) със себе си в Кипър, като настоявала, че е нейно. Жената е в ареста, а бебето се смята, че е с двамата изчезнали мъже.", "date": "2019.01.21", "title": "В Кипър издирват двама мъже и бебе, което купили от жена във Филипините"}
{"url": "https://www.24chasa.bg/novini/article/7255190", "text": "С допълнителни пет милиона лева, предвидени в актуализирания проект за бюджет на Столичната община за 2019 г., ще бъдат построени две сгради за яслени групи в районите \"Триадица\" и \"Красно село\". Това съобщиха кметът на София Йорданка Фандъкова и зам.-кметът по направление \"Финанси и стопанска дейност\" Дончо Барбалов, предаде БТА.  В тези райони е установен недостиг на места за деца в яслена възраст. Фандъкова и Барбалов участваха в отбелязването на Деня на родилната помощ, известен още като Бабинден, в общинската болница Първа САГБАЛ \"Света София\". Двамата присъстваха на ритуала \"миене на ръце\", с който работещите в системата на родилната помощ си пожелават безпроблемни и бързи раждания. В актуализирания проект за бюджет за тази година са заложени около 21 милиона лева за здравеопазване, като 10 милиона лева са за дофинансиране на общинските болници, а останалите средства са за инвестиции - около 6,5 милиона лева - болници и ДКЦ, а около пет милиона лева - за строителството на новите детски ясли. Подкрепата за общинските болници е много важна, въпреки че в София има много университетски и частни болници, каза столичният кмет. По думите на Фандъкова общинското здравеопазване вече се развива с инвестициите, които се правят, както и с подбора на ръководствата, което е важно, защото болниците са търговски дружества. Преди десет години, когато закрихме здравния холдинг, който беше създаден да източва средства, започнахме да работим последователно и днес вече \"Света София\" е на печалба, каза Фандъкова. Печалбата се инвестира в ново оборудване, ремонти и подкрепа на кадрите. Само в тази болница сме инвестирали около 1,5 млн. лева общински средства, а общо 2,5 млн. лева - заедно с програмите, за които болницата е кандидатствала и ние сме подкрепили, допълни кметът на София. Направена е цялостна реконструкция на три отделения в болницата. Събитието днес започна с обиколка на изцяло обновеното отделение по хирургия на млечната жлеза, като Столичната община е финансирала ремонта с 250 000 лева. В общинската програма за медицински сестри ще бъдат включени и стипендии за подготовка на акушерки, съобщи Фандъкова. Идеята е подготвените кадри да работят в общинските болници. А акушерките и лекарите от общинската болница, присъствали днес на събитието, смятат че днешният ден е специален, защото няма по-специална и красива работа от това да посрещаш новия живот. На ритуала \"миене на ръце\" присъства и малката Михаела, която е само на 50 дни. Тя е третото дете на акушерка, която смята своята работа за призвание. В двете общински АГ болници за миналата година са се родили 4758 бебета, а в \"Света София\" от началото на тази година - 140 бебета. Директорът на болницата Гергана Коларова не се притеснява от по-ниската раждаемост през последните години, защото, по думите й, това не е само национален процес, а е характерен за цяла развита Европа. За нея е важно родилките да се чувстват добре в болницата, да излизат щастливи, със здрави бебета, и да имат желание да родят отново. По отношение на актуализирания проект на бюджет на общината, стана известно, че е увеличен бюджетът за купуване на нови метровлакове за третата линия на метрото - по оперативната програма се доставят 20 влака, предложението е да бъдат купени още 10 влака, за да може при стартирането на третата линия да се осигури достатъчна честота на влаковете и качество за пътниците, обясни Дончо Барбалов. За 2018 г. изпълнението е 100 процента на приходите, каза той. Най-големите приходи са от данък \"недвижими имоти\", данък за възмездно придобиване, данък \"моторни превозни средства\" и такса \"смет\". Друга промяна е завишаване на средствата за отчуждаване на имоти, като в първоначалния вариант парите са били осем милиона, сега се предлага да са 10 милиона лева. Те се насочват към обекти, които предстои да бъдат финализирани през настоящата и следващите години, каза Барбалов. По думите му стремежът е максимално близко да е инвестиционното намерение с процеса на отчуждаване.", "date": "2019.01.21", "title": "Фандъкова: В бюджета са заложени около 21 милиона лева за здравеопазване"}
{"url": "https://www.24chasa.bg/novini/article/7255191", "text": "Япония не е предлагала на Русия да й отстъпи два от Курилските острови в контекста на дискусиите около сключване на мирен договор. Това заяви пред журналисти говорителят на Кремъл Дмитрий Песков, предаде ТАСС, цитирана от БТА. \"Всички изявления по въпроса (за условията за сключване на договор) не представляват условия за нещо конкретно, а изявления, засягащи някакви позиции по исканията, пожелания или разсъждения на глас, нищо повече\", подчерта той. Запитан как би посрещнал подобно предложение президентът на Русия Владимир Путин, говорителят на Кремъл изтъкна: \"Засега никой нищо не е предлагал официално, затова тук едва ли са уместни някакви евентуални разсъждения, те не съдействат за успеха на преговорите\". Кремъл дава негативна оценка за намерението на ЕС да наложи санкции, по-специално във връзка със \"случая Скрипал\", каза още Песков. В отговор на журналистически въпрос за намерението на ЕС да санкционира неколцина души, включително двамата руснаци, обвинени за отравянето на бившия руски двоен агент Сергей Скрипал във Великобритания - Александър Петров и Руслан Боширов, говорителят на Кремъл изтъкна, че \"те са заподозрени без основания, досега не са прозвучали никакви доказателства\". \"Всички сме запознати с комплекта прочути вече снимки на тези двама граждани във Великобритания. Но същевременно има много снимки на руски граждани във Великобритания и те не представляват пряко доказателство. Не знаем да има по-съществени и по-конкретни доказателства, затова имаме негативно отношение към подобни решения\", обясни Песков.", "date": "2019.01.21", "title": "Песков: Япония не е предлагала на Русия да й отстъпи два от Курилските острови"}
{"url": "https://www.24chasa.bg/novini/article/7255202", "text": "Трима мъже от с.Мустрак са били задържани в ареста, съобщават от пресцентъра на полицията. На 19-ти в 9,30 часа на тел.112 е получено съобщение от 26-годишен свиленградчанин. Той заявил, че в момента живее в селото с 29-годишната си приятелка. В дома им нахлули баща й, брат й и племенника й, съответно на 60г, 36г и 14г. Поради стар спор между тях, започнала разпра. Мъжете счупили стъклото на къщата и ударили с дървен кол задната врата на БМВ, собственост на тъжителя. Посегнали и на момичето, като му нанесли удари с ръка и крак в областта на главата, гърба и краката. Лекарите констатирали охлузни рани по тялото. Момичето е прегледано и освободено за домашно лечение. След подадения сигнал, тримата нападатели са задържани до 24 часа по чл.216 ал.1 от НК.", "date": "2019.01.21", "title": "Баща, брат и племенник пребиха 29-годишна заради стар спор, арестуваха ги"}
{"url": "https://www.24chasa.bg/novini/article/7255199", "text": "Китайски следователи установиха, че Хе Джанкуей, китайският лекар, стоящ зад раждането на две бебета с редактирани гени, е действал на своя глава, предадоха световните агенции, цитирани от БТА.  Според китайските медии докторът ще бъде наказан за всяко свое нарушение на действащите в Китай закони. Хе Джанкуей редактира гените на бебетата с надеждата те да станат резистентни на вируса на ХИВ. Следователите в южната провинция Гуандун констатираха, че Хе Джанкуей лично е организирал набирането на средства за експеримента, и го извършил без съответния контрол от страна на университетските власти, което е в разрез със закона След близначките Лулу и Нана се очаква да се роди и трети ембрион, плод на експериментите на Хе Джанкуей. В пет други случая не се получило оплождане. Китайските медицински власти ще следят отблизо състоянието на близначките и на ембриона. Според агенция Синхуа действията на Хе Джанкуей са влезли в конфликт с етиката и почтеността на научните изследвания и с националните регулации в тази област. Лекарят е правил всичко на своя глава за собствена слава и облага. В рамките на спорните експерименти Хе Джанкуей са участвали осем двойки. Във всеки един от случаите мъжете били ХИВ-позитивни, а жените - не. Световната научна общност реагира, като изтъкна, че редактирането на гени не е било необходимо, за да бъде предотвратено предаването на болестта от бащите на децата им. Гилдията остро осъди опитите за генното модифициране на бебета и свързаните с тях тежки последици за човешкия геном.", "date": "2019.01.21", "title": "Китайският лекар, стоящ зад бебетата \nс редактирани гени, е действал на своя глава"}
{"url": "https://www.24chasa.bg/novini/article/7255204", "text": "На 18 януари в 22.30 часа на тел.112 постъпил сигнал за сбиване между двама братя в село Тошевци. Пристигналите на мястото полицейски служители изяснили, че между двамата мъже - на 64 и 73 години, възникнал скандал и последвало сбиване, съобщават от пресцентъра на МВР. 64-годишният нанесъл два удара с нож - в лявата и дясната ръка, на своя брат-опонент. Пострадалият бил транспортиран във видинската болница и след оказана медицинска помощ освободен за домашно лечение, без опасност за живота. Авторът на деянието е задържан с полицейска мярка за срок до 24 часа. По случая работят служители на РУ-Кула.", "date": "2019.01.21", "title": "Арестуваха 64-годишен, наръгал брат си в двете ръце при скандал във видинско село"}
{"url": "https://www.24chasa.bg/novini/article/7255195", "text": "Нужда от спешна медицинска помощ и механичен проблем оставиха пътниците в полет на „Юнайтед еърлайнс“ за повече от 16 часа на заледеното трасе на канадско летище в едва затопления интериор на самолета, съобщава Си Би Ес. Полет 179 излита късно в събота от Нюарк, Ню Джърси, на път за Хонконг с около 250 пътници. Когато се оказва, че пътник има нужда от спешна медицинска помощ, самолетът извършва аварийно кацане на летище Гуз Бей в провинция Нюфаундленд и Лабрадор, на източното крайбрежие на Канада, разказва Дарик. След като медиците евакуират пътника и го отвеждат в болница, се оказва, че самолетът не е в състояние да излети - крайно студените температури (минус 30 градуса по Целзий) са причинили замръзване на вратата. Без дежурни летищни служители през нощта пътниците са били принудени да останат на борда, треперейки под тънките одеяла, раздадени от стюардесите. След откъслечна комуникация малко повече от 10 часа след изпитанието, властите най-накрая пристигнали с доставки от верига за бързо хранене. Самолетът за замяна пристига едва след 16-часово чакане, съобщават пътниците. Голяма част от Източна Канада, както и североизтокът на САЩ се намират в моментен леден ад, с обилни снеговалежи, довели до десетки отмени полети.", "date": "2019.01.21", "title": "Вратата на самолет в Канада замръзна и остави пътниците на -30 градуса за 16 часа"}
{"url": "https://www.24chasa.bg/novini/article/7255225", "text": "След сто дни в Пекин ще бъде открито поредното Международно изложение за градинарство. До момента 110 страни и международни организации са се регистрирали за участие, което е рекорд в историята на събитието,  В момента текат последните приготовления на изложбените площи, като 80 държави и международни организации ще се представят на открито. Досега са изградени като цяло 10 парка – на Япония, Индия и други страни. 80% от изложбената площ на китайските провинции също е готова по график.", "date": "2019.01.21", "title": "Остават 100 дни до откриването на Международно изложение за градинарство в Пекин"}
{"url": "https://www.24chasa.bg/novini/article/7255226", "text": "Криминалисти от РУ-Сливен задържаха извършители на грабеж в кв.\"Стоян Заимов\". На 16 януари, две непълнолетни момчета, на 15 и 17 години от кв. \"Надежда\" нападнали 44-годишна и след употреба на сила и заплахи, отнели дамската й чанта, съобщиха от пресцентъра на МВР. След незабавни действия, полицейските служители установили и задържали момчетата.  Те признали за стореното и при обиск, у тях били намерени откраднатите вещи. За случая е уведомена Окръжна прокуратура-Сливен. На извършителите е наложена постоянна мярка \"задържане под стража\".", "date": "2019.01.21", "title": "Задържаха 2 непълнолетни момчета, нападнали и ограбили жена в Сливен"}
{"url": "https://www.24chasa.bg/novini/article/7255223", "text": "Около 17.30 часа вчера, в РУ-Гоце Делчев е получен сигнал за възникнал скандал в жилище в града и ранен в крака 40-годишен мъж. На пострадалия е оказана медицинска помощ, той е освободен за домашно лечение. По случая е образувано досъдебно производство. Продължава работата за установяване на извършителя на деянието.", "date": "2019.01.21", "title": "Мъж пострада при семеен скандал"}
{"url": "https://www.24chasa.bg/novini/article/7255227", "text": "На 19 януари, около 15.40 часа, полицейски служители на участък \"Надежда\" предприели действия по овладяване на конфликт между съседи на улица \"Бачо Киро\" в квартала, информират от МВР. На място полицейските служители задържали 24-годишен мъж, отправял обиди и заплахи към полицейските служители и опитал да ги нападне с ръчно изработена сабя. Той бил тестван за употреба на наркотични вещества, като пробата отчела положителен резултат за метамфетамин. Първоначално е задържан за 24 часа. За случая е уведомена Районна прокуратура-Сливен и с прокурорско разпореждане мярката му за задържане е удължена до 72 часа.", "date": "2019.01.21", "title": "Задържаха младеж, опитал да нападне полицаи с ръчно изработена сабя"}
{"url": "https://www.24chasa.bg/novini/article/7255267", "text": "Не търсете отговори от Брюксел, време е да говори Лондон. Това заяви днес говорител на Европейската комисия в отговор на въпроси, свързани с оттеглянето на Великобритания от ЕС, предава БТА. Говорителят не пожела да уточни съдържанието на разговора в петък между председателя на ЕК Жан-Клод Юнкер и британския премиер Тереза Мей. Той отбеляза единствено, че двамата събеседници са обменили мнения и информация и ще поддържат връзка. Говорителят се въздържа от оценка на различните предположения от последните дни какво ще бъде необходимо, за да продължи процесът по оттеглянето на Великобритания. В отговор на въпрос той отбеляза, че предпазната мярка за ирландската граница е част от споразумението между ЕС и Лондон, което не подлежи на предоговаряне.", "date": "2019.01.21", "title": "ЕК за Брекзит: Не търсете отговори от Брюксел, време е Лондон да говори"}
{"url": "https://www.24chasa.bg/novini/article/7255253", "text": "Главният прокурор Сотир Цацаров излезе със становище във връзка с писмо на Ралица Негенцова, председател на Висшия адвокатски съвет (ВадС) до него, Народното събрание, министъра на правосъдието, министъра на вътрешните работи и Висшия съдебен съвет. Писмото на ВадС е заради претърсване в дружеството „Карадалиев и партньори“ и в жилищата, регистрирани като кантори, на съдружници в него. На 10.01.2019 г., по инициатива на ръководството на прокуратурата, бе проведена среща на главния прокурор с г-жа Ралица Негенцова, председател на Висшия адвокатски съвет и и г-н Людмил Рангелов, заместник-председател на Висшия адвокатски съвет. В срещата участваха също г-н Иван Гешев, заместник на главния прокурор и г-жа Румяна Арнаудова, завеждащ отдел „Специализиран“ във ВКП. Повод за тази среща бе декларация на Висшия адвокатски съвет от 21.12.2018 г., както и писмо на адвокати /“Фейсбук общност на българските адвокати“/ от 28.12.2018 г. Ръководството на адвокатурата бе запознато подробно /вкл. и с предоставяне на писмени доклади от извършени проверки/ с проведените действия по разследването по конкретно досъдебно производство, за които бяха отправени публично твърдения за допуснати от прокурори нарушения на Закона за адвокатурата, свързани с нарушаване на неприкосновеността на адвокатски книжа и кореспонденция. Изрично бе подчертано, че по това досъдебно производство, след постъпила на 18.12.2018 г. справка от ДАНС, обосноваваща необходимост от спешни действия, още на 19.12.2018 г. са били извършени претърсвания и изземване на двадесет и два адреса при условията на неотложност. Протоколите впоследствие са били одобрени от съда, по предвидения в НПК ред. Въпреки наличието на същата неотложност и по отношение на помещения, ползвани от три лица, упражняващи адвокатска професия, само за тях са поискани и получени предварително разрешения от съда за претърсване и изземване. В исканията до съда е отразено подробно качеството на лицата /адвокати/, както и че търсените документи не представляват адвокатски книжа, нито кореспонденция между адвокат и негови клиенти. Така претърсвания в тези помещения са извършени след получено разрешение от съд за това, издадено при спазване на разпоредбите на НПК. Главният прокурор напълно подкрепя застъпената в Отвореното писмо от 18.01.2019 г. позиция, че разпоредбите на Закона за адвокатурата следва да се спазват стриктно, за да се гарантира правото на всеки български адвокат свободно и независимо да упражнява своята професия. Недопустими са каквито и да е нарушения на правата на адвоката по чл. 34 и чл. 35 от Закона за адвокатурата /неприкосновеност на адвокатски книжа и кореспонденция и разговори с клиент; забрана за разпит на адвокат за фактите, съдържащи се в тази кореспонденция и тези разговори и всичко, узнато във връзка с осъществяваната защита; право на свободни и неконтролирани срещи с клиент и т. н./. В същото време, тези разпоредби не създават имунитет срещу наказателно преследване за престъпления, извършени от лице, упражняващо адвокатска професия. Те са неприложими при събиране на доказателства, които касаят лична престъпна дейност и не са свързани с професионалната дейност като адвокат и с отношенията адвокат – клиент. Колкото е недопустимо да се нарушават професионалните права на адвокати, толкова е недопустимо адвокатски кантори да се ползват за съхраняване на документи /които не са книжа на адвоката/ на други лица, с цел укриването им от разследващите органи и представянето им като кореспонденция между адвокат и клиент или адвокатски книжа. Ръководството на прокуратурата изразява подкрепа за намерението на Висшия адвокатски съвет да инициира промени в действащото законодателство, които да създадат допълнителни гаранции за професионалните права на адвокатите. Такива промени са нужни и по отношение на нотариусите и частните съдебни изпълнители. Съобразно правомощията си по Закона за съдебната власт, главният прокурор е възложил изготвянето на проект на акт за методическо ръководство /инструкция/ за действията, които могат да се извършват от органите на досъдебното производство спрямо адвокати, нотариуси и частни съдебни изпълнители. Целта е създаването на ясни правила, в пълно съответствие с разпоредбите на НПК, Закона за адвокатурата, Закона за нотариусите и нотариалната дейност и Закона за частните съдебни изпълнители, както и практиката на ЕСПЧ. Проектът за този вътрешен акт ще бъде представен на Висшия адвокатски съвет, на Съвета на нотариусите и на Съвета на Камарата на частните съдебни изпълнители за предварително становище и обсъждане. На 18 януари Висшият адвокатски съвет е изпратил писмо до Народното събрание, Министъра на правосъдието, Министъра на вътрешните работи, Главния прокурор и Висшия съдебен съвет. В него се казва:", "date": "2019.01.21", "title": "Цацаров: Недопустимо е адвокатски кантори да се ползват за укриване на документи"}
{"url": "https://www.24chasa.bg/novini/article/7255282", "text": "Лука Станчев – един от инициаторите на възстановяването на желязна църква „Св. Стефан“ в Истанбул и на прибирането в България на мощите на Цар Самуил, днес бе погребан в Пловдив, предаде  Той почина в дома си в града на Пловдив на 19 януари на 83-годишна възраст. Лука Станчев е роден на 02.01.1936 г. в Пловдив. Завършва физика в Софийски университет и в работи в ПУ „Паисий Хилендарски“ в катедра „Методика на физиката“. Автор е на учебници и сборници със задачи по физика. Възрожденец по дух и радетел на българщината, неговата енергия е в основата на много родолюбиви дела. Сред тях са организирането на реставрацията на всички 40 икони от иконостаса на желязната църква „Св. Стефан” в Истанбул, както и последващо позлатяване на купола на същата църква. Лука Станчев съдейства за създаването на музей в сградата на бившата Екзархия в Истанбул, дарявайки с цел набиране на средства на „Св. Стефан” и на сградата на Екзархията по 1000 литографии, както и 1200 сувенирни икони. Той е и сред инициаторите на кампанията за прибиране в България на мощите на цар Самуил. Съдейства и за възстановяването на българските войнишки гробища край село Цапари в близост до Битоля, Македония. Лука Станчев възстановява през 1996 г. „Пловдивския граждански клуб”, първата неправителствена организация в България, основана през 1863 г. „Разисквателно дружество”. Бил е и представител е на „Трансперанси интернешънал” за Пловдив. Поклон пред паметта му.", "date": "2019.01.21", "title": "Простихме се с родолюбеца Лука Станчев"}
{"url": "https://www.24chasa.bg/novini/article/7255200", "text": "Специалният пратеник на ООН в разговорите между Скопие и Атина по въпроса за името Матю Нимиц призова Гърция да ратифицира договора от Преспа, след като македонската страна изпълни своите задължения, съобщи МИА, цитирана от БТА. В писмена декларация, публикувана от пресслужбата на ООН, Нимиц заяви, че правителството в Скопие на 16 януари официално е информирало правителството в Атина и него, като специален пратеник, че е завършена процедурата за промяна на конституцията в съответствие с договора от Преспа, с което е изпълнило своята част от задълженията. С нетърпение очаквам завършването на процеса по ратифициране на договора в Република Гърция, посочва Нимиц. ООН и той, като посредник, продължават да са посветени на процеса и на сътрудничество с двете страни за окончателно решаване на различията между тях, се казва в съобщението. Според информации от Атина парламентът на Гърция днес трябва да започне процедурата по ратифициране на Преспанския договор. Председателят на парламента Никос Вуцис заяви, че очаква цялата процедура да приключи с гласуване до края на тази седмица.", "date": "2019.01.21", "title": "Матю Нимиц призова Гърция да ратифицира Преспанския договор"}
{"url": "https://www.24chasa.bg/novini/article/7255293", "text": "60-годишна жена загина, след като бе блъсната от влак вчера в района на село Куртово. Сигналът за инцидента е получен около 12 часа, съобщиха от пресцентъра на полицията. По първоначални данни, жената била в близост до релсите и не реагирала на звуковия сигнал от локомотива на приближаващата пътническа композиция по направление Бургас – София. Местопроизшествието е запазено, извършен е оглед. 52-годишният машинист е тестван с дрегер за алкохол, резултатът е отрицателен. По случая е образувано досъдебно производство в РУ- Карлово.", "date": "2019.01.21", "title": "Жена бе прегазена от влак в Карловско"}
{"url": "https://www.24chasa.bg/novini/article/7253785", "text": "Два пъти по-голям ръст на рекламата в България, отколкото по света - това предвиждат пазарни анализатори за 2019 г. Звучи оптимистично, макар че очакваната прогноза е, че растежът ще е по-малък, отколкото е бил през 2018 г. Рекламните инвестиции в световен мащаб се очаква да се увеличат с 3,8% тази година в сравнение с 4,1% през миналата, показва прогнозата на глобалната комуникационна група Dentsu Aegis Network. Въпреки лекия спад индустрията ще остане стабилна, а през 2020 г. ще възстанови и ускори ръста си В България нарастването на рекламата през 2019 г. ще е два пъти по-голямо от световното - до 6,9%. Разликата се дължи по-скоро на инфлацията, макар че помага и икономическият растеж през последните години у нас, смятат рекламни специалисти. Тенденцията за спад обаче присъства и за българския рекламен пазар, който през 2018 г. е нараснал с 9,1%. Рекламният победител през тази година ще са дигиталните медии. В световен мащаб приходите от реклама в тях ще се увеличат с 12% на годишна база и ще достигнат 41% от общите рекламни инвестиции. Впрочем на два пазара - Китай и Великобритания, те вече заемат над 60% от парите, които компаниите там дават за реклама. У нас тенденцията е в същата посока - онлайн рекламата се увеличава, макар и не така стремително, и се очаква да спечели близо една четвърт от общите рекламни инвестиции през 2019 г. Делът на телевизията остава висок - 53,8%, но по същество спада непрекъснато. На практика рекламните разходи се преразпределят плавно от телевизията към дигиталните медии с 1-1,5% на година. Най-вероятно така ще бъде и през 2020 г., когато онлайн инвестициите се очаква да достигнат дял от 27%. Големият ръст в дигиталните медии ще дойде от мобилната реклама и от видеосъдържание онлайн, прогнозират специалистите. Обосновават се с нарастващия навик на потребителите да гледат онлайн видеосъдържание през мобилните си устройство и увеличаващата се популярност на стрийминг услугите. Точно затова близо 1/3 от глобалните онлайн инвестиции ще бъдат през мобилна реклама. У нас за втора поредна година тя ще задмине рекламата, предназначена за десктоп версиите, като така ще достигне над 46% от общите дигитални инвестиции. Година по-късно - през 2020-а, тя ще надмине 50% от онлайн рекламата изобщо.  Глобалните медийни инвестиции ще достигнат 625 милиарда щатски долара, което се равнява на ръст от 3,8% за 2019 г. - Темпът на нарастване на рекламата ще се забави в сравнение с 2018 г., през която има ръст от 4,1%. Това е тенденция в 32 от 59-те изследвани пазара, но прогнозата е глобалният растеж отново да се ускори до 4,3% през 2020 г. - Телевизията вероятно ще получи малко над една трета от глобалната реклама. Това ще бъде най-ниският дял, отбелязван досега от началото на прогнозните изследвания на пазара през 2000 г. до днес. - През 2019 г. дигиталната реклама в света за първи път ще премине бариерата от 40-процентов дял в общите рекламни инвестиции. - В САЩ се очаква - Мобилната реклама ще продължи да е най-бързо развиващият се сектор с прогнозен ръст от 19,2% за 2019 г. в глобален мащаб. - Очаква се разходите за онлайн видеореклама да нараснат с една пета през тази година. Така ще превърнат този канал в най-бързо растящата дигитална категория. - В Китай се предвижда мобилната реклама за първи път да привлече над три-четвърти от дигиталните инвестиции на компаниите. - Въпреки политическата несигурност около Брекзит Великобритания повиши прогнозата си за ръст на рекламните разходи от 4,7% на 6,1% през 2019 г. ", "date": "2019.01.21", "title": "3,8% ръст на рекламата през 2019 г., 6,9% - за България"}
{"url": "https://www.24chasa.bg/novini/article/7255308", "text": "Необичайна спасителна акция се състоя в американския щат Канзас. Пожарникари извадихa елен от замръзнало езеро. Животното се опитало да прекоси водния басейн, но ледът се оказал прекалено тънък и се пропукал, предава  За щастие, в този момент близо до езерото имало няколко души, които веднага сигнализирали властите. По-късно, местната пожарна служба публикува следното съобщение в „туитър”: „Това е чудесно напомняне към всеки един от нас, че за да сме в безопасност, трябва просто да стоим далеч от леда.”", "date": "2019.01.21", "title": "Пожарникари спасиха елен, пропаднал в замръзнало езеро в Канзас  (Видео)"}
{"url": "https://www.24chasa.bg/novini/article/7255342", "text": "Съветът на ЕС съобщи, че налага санкции на деветима граждани и една организация заради разпространение на химически оръжия, предава БТА. Сред поставените в списъка са двама представители на руското военно разузнаване (ГРУ), както и ръководителят на управлението и негов заместник. Отбелязва се, че те са отговорни за притежание, пренасяне и използване в Солсбъри на нервнопаралитично вещество през март миналата година - случая с отравянето на разузнавача Сергей Скрипал и неговата дъщеря (бел. кор.). Налагат се също санкции на сирийски изследователски институт, отговорен за развитието и производството на химически оръжия, както и на петима официални сирийски представители, пряко замесени в дейността на института. Наложените забрани са за пътуване до ЕС и запор на имущество на организациите. Граждани и организации от ЕС повече нямат право да осигуряват средства за поставените в списъка. Отбелязва се, че решението ще бъде поместено още днес в Официалния вестник на ЕС, с което влиза в сила. Върховният представител на ЕС по външната политика и сигурността Федерика Могерини отбеляза на пресконференция, че подготовката на тези санкции е продължила с месеци. Тя добави, че решенията са били приети така, че да могат да издържат в съда. Дълго оценявахме правната основа и съм убедена, че решенията са изцяло правомерни. Целта на ЕС е да предотврати употребата на оръжия за масово поразяване, включително на химически оръжия, поясни Могерини.", "date": "2019.01.21", "title": "ЕС санкционира двама руски военни за случая \"Скрипал\""}
{"url": "https://www.24chasa.bg/novini/article/7255363", "text": "Държавната корпорация \"Роскосмос\" ще сформира отряд от жени-космонавти за орбитални полети, като търсенето на кандидатки ще се извършва сред космически специалистки, съобщи ТАСС, цитирана от БТА. \"Ще бъде сформиран пълноценен отряд космонавти от млади жени, специализирали в ракетно-космическия отрасъл\", заявиха от \"Роскосмос\". За целта съществуващият скафандър \"Орлан-МКС\" ще бъде доработен за използване от жени. На него ще бъдат монтирани елементи от екзоскелет за усилване на ръцете на оператора при изпълнение на тежки задачи при извънбордови дейности на МКС. Подготовката на женския отряд ще се води с перспектива за бъдещи лунни мисии. Агенцията припомня, че жени не попаднаха в отряда на космонавтите в новия набор, който завърши през 2018 година.", "date": "2019.01.21", "title": "\"Роскосмос\" ще сформира отряд от жени-космонавти"}
{"url": "https://www.24chasa.bg/novini/article/7255375", "text": "Малко след 17:30 часа на 20 януари в дежурната част на областната дирекция бил приет сигнал за инцидент на бул.“ Мадара“ в Шумен, съобщиха от пресцентъра на ОД МВР - Шумен. Към адреса са насочени екипи на полиция и спешна помощ. На място било изяснено, че 90- годишен мъж се прострелял в главата с огнестрелно оръжие. Откаран е веднага в МБАЛ- Шумен, където малко по-късно починал. Извършен бил оглед, по време на който не са установени данни за насилствена смърт. Образувано е досъдебно производство.", "date": "2019.01.21", "title": "90-годишен от Шумен се простреля в главата, почина по-късно в болницата"}
{"url": "https://www.24chasa.bg/novini/article/7255423", "text": "Кметът на Стара Загора Живко Тодоров съобщи, че оттегля жалбите си за клевета, които подаде в съда срещу свои съграждани. По тях в Районния съд вече са образувани 4 дела. Тодоров припомни, че повод за жалбите му са писания на ответниците за него в социалната мрежа, включително и с нецензурни думи, от които той се е почувствал обиден. Процедурата е отпреди 2 месеца. Дори първото дело в Районния съд на Стара Загора започна на 17 януари и след разпит на свидетели то бе отложено за 4 април. В интервю пред \"24 часа\" неотдавна самият кмет каза, че вече е печелил подобни дела за оклеветяване във Фейсбук, а присъдените му обезщетения е дал за благотворителност. Новината за новите дела за обида и клевета чрез Фейсбук обаче предизвика множество негативни коментари. Стигна се и до предложения да се събират пари в помощ на подсъдимите, за да си осигурят те по-добра адвокатска защита в съда. \"Като всеки нормален гражданин, и аз имам своето ниво на търпимост. Преценил съм, че е редно да защитя името си, завеждайки тези дела. Но може би, тъй като съм представител на местната власт, беше грешка да водя такива дела. Защото едва ли не това се тълкуват като посегателство на свободата на словото, а това не е била моята цел. Не искам да спра критиките, те са нещо градивно, което помага на всяка една власт да коригира проблемите и недостатъците, които има. Виждам, че хората се манипулират, че едва ли не кметът на Стара Загора е някакъв нагъл велможа, който по всякакъв начин опитва да мачка с властта, която имаУ, посочи той и заяви, че не никога не използвал властта, за да се саморазправя с гражданите или с политическите си опоненти. \"Затова и взех решение да оттегля делата, за да не се тълкува всичко това като бариера пред свободата на словото, че някой се опитва да мачка гражданите. Продължавам обаче да мисля, че всеки трябва да се изразява възпитано, културно. Всеки е свободен да се изразява и критикува. Нямам никакво намерение да се занимавам с това. Предпочитам да отстъпя и говорих с адвоката си жалбите да бъдат изтеглени, за да се прекрати истерията от последните дни\", обясни пред журналисти Живко Тодоров, който като много млади хора е активен в общуването чрез социалните мрежи. \"Знам че начинът на изразяване там е голям проблем в обществото. Виждам го в комуникацията във Фейсбук. Много хора си служат с обидни и и нецензурни изрази, но явно няма да съм аз човекът, който да изправи товаУ, каза още кметът. \"Не искам да си отклонявам вниманието с неща, които не са важни за местната власт. Имаме много работа пред следващите месеци, за да си позволя да влизам в подобен дебат\", допълни Живко Тодоров. Той категорично отрече решението му да спре тези дела да има връзка с неделната национална конференция на партията му ГЕРБ в неделя, на която нейният лидер Бойко Борисов посъветва активистите да се отнасят добре с хората по места. Макар да го оповести веднага, след като се завърна от форума в София.", "date": "2019.01.21", "title": "Кметът на Стара Загора се отказа за съди съграждани за обиди във Фейсбук"}
{"url": "https://www.24chasa.bg/novini/article/7255595", "text": "Планът за действие срещу дезинформацията, подготовката на предстоящата редовната министерска среща ЕС–Лига на арабските държави, сътрудничеството между ЕС и АСЕАН бяха основните теми на първото за годината заседание на Съвет „Външни работи“, което се проведе днес в Брюксел. Българската делегация бе ръководена от заместник министър-председателя по правосъдната реформа и министър на външните работи Екатерина Захариева, съобщават от пресцентъра на министерството. Първите дипломати продължиха дискусията по изграждането на всеобхватен и координиран отговор срещу дезинформацията. Обсъдиха прилагането на конкретни мерки въз основа на Плана за действие на ЕС от 5 декември 2018 г., с фокус върху външните аспекти на справянето с предизвикателството. “Благодаря на Федерика Могерини за тази навременна дискусия. Приемането на Плана за действие е първата важна крачка, но сега трябва да се фокусираме върху изпълнението на заложените мерки. Съгласни сме с държавите , които окачествяват дезинформацията като едно от най-големите предизвикателства за сигурността на Съюза”, заяви Екатерина Захариева. По време на дискусията стана ясно, че звеното за стратегическа комуникация в страните от Източното партньорство е разкрило близо 4700 случая на дезинформация, като ЕС е увеличил общия бюджет за борба с хибридните заплахи и дезинформационни атаки на 5 млн. лева. Министрите бяха единни, че е необходимо не само своевременно разкриване на случаите на дезинформация, но и публичното им разобличаване, като в тези усилия никоя страна не може да се справи сама. Изтъкнато бе, че ЕС ще взаимодейства по тази тема с НАТО и с Г-7. Бяха засегнати въпросите и за евентуалната идея в бъдещата ЕК да има комисар с ресор борба с дезинформацията и бяха дадени примери за кампании с фалшиви новини като снимките от времето на Пиночет, представяни като насилие на испанската полиция над каталунски сепаратисти. Министрите на външните работи от ЕС подкрепиха и предложението за стимулиране на независима и качествена журналистика, като изтъкнаха спазването на важни принципи като проверката на източниците на информация. Подчертано бе, че ЕС е подложена на дезинформационни кампании от различни посоки и трябва да сме готови да реагираме към всяка една от тях. Министрите на външните работи обмениха мнения относно отношенията на ЕС със страните от Лигата на арабските държави (ЛАД). Те приветстваха предстоящите през февруари 2019 г. срещи на министерско и лидерско равнище, като изтъкнаха необходимостта от открит диалог между двата региона по широк кръг въпроси. Акцент в дискусията бе поставен върху усилията за напредък в решаването на регионалните конфликти и кризи, както и върху възможностите за задълбочаване на сътрудничеството между ЕС и ЛАД в сфери като борба с тероризма, миграция, управление на кризи, превенция на конфликти. Съветът проведе подготвителна дискусия по планираната за по-късно същия ден 22-ра среща на външните министри ЕС–АСЕАН. Бяха приети заключения, които приветстваха постигането на принципно съгласие за издигането на отношенията между двата региона на ниво стратегическо партньорство като израз на интензивното сътрудничество и взаимните амбиции за по-нататъшното му задълбочаване. Дискусията потвърди приоритетното значение на сферите сигурност, свързаност, търговия, икономика, инвестиции. В рамките на заседанието, министрите на външните работи накратко обсъдиха развитията по Украйна, ДР Конго, Венецуела и други актуални въпроси. Бяха приети заключения на Съвета по Никарагуа.", "date": "2019.01.21", "title": "Захариева в Брюксел: Дезинформацията е сериозно изпитание пред сигурността (Снимки)"}
{"url": "https://www.24chasa.bg/novini/article/7255602", "text": "Жителката на Кабардино-Балкария Нану Шаова се спомина на 128-годишна възраст, съобщи ТАСС. Според администрацията дълголетницата от Заюково-Баксанския регион е щяла да навърши 129 години през месец май, предаде БТА. Нану Цуковна Шаова попадна в \"Книгата на рекордите на Русия\". Нейната диплома за рекордно дълголетие й беше връчена през 2017 г. от редактора на \"Книгата на рекордите на Русия\" Станислав Коненко. При все това нейното постижение не можа да бъде потвърдено документално, но се считаше, че тя е родена през месец юли 1890 г.", "date": "2019.01.21", "title": "Руска рекордьорка по дълголетие почина на 128 години"}
{"url": "https://www.24chasa.bg/novini/article/7255616", "text": "По обвинение на Окръжната прокуратура в Плевен е осъдена жена, теглила 37 пъти неправомерно пари от чужда банкова карта общо за близо 13 000 лева, съобщиха от прокуратурата. Обвиняемата Х.С. се е признала за виновна, че е извършила престъплението през периода 25 септември - 30 декември 2016 г. в гр.Нола, гр.Джулияно ин Кампания, гр.Трентола - Дучента, в гр.Афрагола, Република Италия и в София и Плевен в България. При условията на продължавано престъпление подсъдимата е използвала 37 пъти банковата карта с титуляр Г.М., починала на 14 август, 2016 г., без съгласие на наследника на титуляра. Осъдената е изтеглила и извършвала плащания общо в размер на 6 379.50 евро, с левова равностойност - 12 477.22 лв. За извършеното деяние на обвиняемата Х.С. е наложено наказание шест месеца лишаване от свобода, изпълнението на което се отлага с изпитателен срок от три години. Имуществените вреди от престъплението са възстановени. Споразумението има последици на влязла в сила присъда.", "date": "2019.01.21", "title": "В Плевен осъдиха жена, теглила 37 пъти пари от чужда банкова сметка"}
{"url": "https://www.24chasa.bg/novini/article/7255618", "text": "Районна прокуратура – Радомир е предала на съд обвиняемия Я.Н., привлечен към наказателна отговорност за проявена от него жестокост към гръбначно животно – застрелял с пушка куче Гари (престъпление по чл. 325б, ал. 1, пр.1 от НК). Обвиняемият Я.Н. е земеделски производител, като към м. октомври 2017 г. имал стадо от около двеста овце, които били отглеждани във ферма в с. Касилаг, община Радомир. На 08.10.2017 г. му се обадил Г.Г., който работил при него като гледач на животни, и му съобщил, че пуснатото на паша стадо било подгонено от тичащи наоколо ловни кучета. Работникът успял да прибере овцете на входа на фермата и да изгони кучетата, но едно от тях продължило да преследва отлъчилото се шиле. Обвиняемият много се изнервил от създалата се ситуация, взел ловната си пушка, заредил я и от разстояние на около десет метра стрелял по кучето, което веднага паднало на земята. Тогава той го приближил и видял на нашийника му телефонен номер на собственика му. Обадил се на председателя на Ловната дружинка на с. Кондорфей и му казал за случилото се. Бил подаден сигнал до органите на МВР, а на място била изпратена дежурната следствено-оперативна група. В хода на разследването е било установено, че кучето, порода „гонче“, било на възраст от около една година и пет месеца и е починало вследствие на прострелването с огнестрелно оръжие и нанесени множество травматични увреждания в различни части на главата. Оръжието, с което е бил произведен изстрелът е пушка марка „Стоджер“, законно притежавана от обвиняемия Н. Предстои съдът да насрочи разпоредително заседание по делото.", "date": "2019.01.21", "title": "Съдят земеделец, убил куче с ловна пушка в Радомирско"}
{"url": "https://www.24chasa.bg/novini/article/7255620", "text": "Швейцарската депутатка Лилиан Мори Паские бе преизбрана днес за председател на Парламентарната асамблея на Съвета на Европа (ПАСЕ), предаде ТАСС. В слово пред делегатите на асамблеята в Страсбург тя топло благодари за оказаното й доверие и обеща \"да работи още по-упорито и да посвети всичките си сили на работата по защита на ценностите на Съвета на Европа в сегашните сложни условия\", предаде БТА. Кандидатурата на Паские беше единствена. Тя бе избрана за първи път на този пост през юни 2018 г., като смени италианския социалист Микеле Николети, който трябваше да се откаже от председателството на ПАСЕ, тъй като не бе избран в новия състав на италианския парламент. Председателят на ПАСЕ се избира за едногодишен срок с възможност за продължение с още една година. По традиция преизбирането му става без обсъждане, практически автоматично. 62-годишната Лилиан Паские е акушерка по професия и от 1995 г. е непрекъснато депутат - първо в долната, а после и в горната камара на швейцарския парламент от Социалдемократическата партия на своята страна. При откриването днес на зимната пленарна сесия на ПАСЕ тя подчерта важността всички държави членки да изпълняват финансовите си задължения към организацията. \"Съветът на Европа не може да бъде обект на шантаж. Това е задължително условие\", каза тя. Паские посочи още, че \"онези членове на асамблеята, които за съжаление вече пета поредна година не желаят да участват в работата, трябва в пълна степен да бъдат привлечени към този процес\". Тя призова \"открито и честно да се обсъждат възникналите проблеми, като усилията се съсредоточават върху търсенето на пътища за уреждането им, а не върху разногласията\". Председателката на ПАСЕ се спря и на съществуващите разногласия на асамблеята с Русия, като се обяви за продължаване на диалога с Москва, започнал с нейното избиране през лятото. \"Смятам, че сега по-добре можем да разберем позициите на другата страна и да представим конкретни предложения, които да ни доведат до решение на проблема\", посочи тя.", "date": "2019.01.21", "title": "Преизбраха Лилиан Паские за председател на Парламентарната асамблея на Съвета на Европа"}
{"url": "https://www.24chasa.bg/novini/article/7255623", "text": "Във Финландия бяха пуснати в продажба първите партиди хляб с изсушени и смлени на брашно скакалци, съобщи в. \"Мирър\", цитиран от БТА. Новото производство е дело на пекарната \"Фейзър\". В едно хлебче е прибавено брашното от 70 насекоми. То се доставя от ферма в Холандия. С добавката насъщният става по-богат на протеини, твърдят производителите. Неотдавна Финландия вдигна забраната за влагането на насекоми в хранителни продукти. Търговската марка на новия хляб е Frazer Cricked Bread, но според публикувани постове в социалните мрежи, потребителите не бързат да си купят от него. В. \"Мирър\" припомня, че над 2 милиарда души по света ядат насекоми. Тази храна е богата на мастни киселини, на калций, желязо и витамин B12.", "date": "2019.01.21", "title": "Хляб със смлени скакалци вече се продава във Финландия (Видео)"}
{"url": "https://www.24chasa.bg/novini/article/7255643", "text": "Пропуснатият по време на грипна ваканция материал ще бъде преструктуриран, за да не се допуска изоставане на учениците, съобщиха от пресцентъра на Министерството на образованието. Всеки учител ще трябва да прецени как да навакса уроците и да уведоми директора на училището. Дните без учебни занятия няма да бъдат отучвани. Оценките на децата ще бъдат оформени навреме и първият учебен срок ще приключи по график - на 4 февруари. Вторият срок започва на 6 февруари. В момента в грипна ваканция са 593 училища в страната. До 22 януари няма да се учи в областите Бургас, Стара Загора и Шумен. До 23 януари - в Ямбол, Перник, Пазарджик и Смолян. В областите Добрич, Пловдив и София-област е обявена грипна епидемия с предписания за преустановяване на занятията в училищата.", "date": "2019.01.21", "title": "МОН: Пропуснатият по време на грипна \nваканция материал ще се преструктурира"}
{"url": "https://www.24chasa.bg/novini/article/7255520", "text": "Гръцкият парламент ще гласува в четвъртък споразумението, целящо да сложи край на дългогодишния спор между Атина и Скопие за името на Македония, заяви за Ройтерс парламентарен представител, пожелал анонимност. Споразумението, постигнато между Атина и Скопие миналата година, беше ратифицирано от македонския парламент по-рано този месец. Подкрепата на гръцкия парламент е необходима стъпка, за да може бившата югославска република да започне процес за присъединяване към Европейския съюз и НАТО. Досега Гърция налагаше вето на този процес, припомня БТА. Цитираният официален представител заяви, че парламентарният дебат се очаква да започне в сряда и да завърши с гласуване в четвъртък вечерта. Премиерът Алексис Ципрас, който спечели вот на доверие миналата седмица, изглежда е осигурил необходимото мнозинство, за да бъде одобрено споразумението в 300-местния парламент, посочва агенцията. Ципрас се нуждае от гласовете на най-малко половината присъстващи депутати по време на вота за ратификация, но той заяви, че иска абсолютно мнозинство от 151 депутати. Правителството внесе документа в парламента днес, след като вчера десетки хиляди хора участваха в демонстрация срещу споразумението в Атина, която прерасна в сблъсъци. Ранени бяха най-малко 25 полицейски служители, отбелязва Асошиейтед прес.", "date": "2019.01.21", "title": "Гръцкият парламент ще гласува \nПреспанското споразумение в четвъртък (Обновена)"}
{"url": "https://www.24chasa.bg/novini/article/7255646", "text": "До момента разговори за предстоящите евроизбори не са водени в коалицията \"Обединени патриоти - НФСБ, \"Атака\" и ВМРО\" и съответно въпросът за водаческото място на евролистата не е поставян, заявяват от \"Атака\" в отговор на медийни публикации. \"Разпространяваните откровени лъжи, че лидерът на \"Атака\" Волен Сидеров искал да води листата на Патриотите за евроизборите, са поръчкови публикации\", се казва в позицията, цитирана от БТА.  \"Поръчковите публикации са предизвикани от истеричния страх на някои евродепутати, че може вече да не са такива и да се лишат от стотици хиляди евро, събрани от заплати в банка\", посочват от партията. Лидерът на \"Атака\" Волен Сидеров ще постави темата за възнагражденията на всички евродепутати от всички партии - кой колко е получил и заделил в лични сметки, пише в съобщението. \"Сидеров ще предложи законодателни промени за повече контрол и отчетност на евродепутатите. Той ще настоява всички кандидати за евродепутати да декларират отказ от огромните суми, които получават незаслужено. Те трябва да бъдат дарявани за животоспасяващи цели\", заявяват от \"Атака\".", "date": "2019.01.21", "title": "\"Атака\": Разговори за евроизборите и водача на листата не са водени в \"Обединени патриоти\""}
{"url": "https://www.24chasa.bg/novini/article/7255655", "text": "Бившият министър на външните работи на Гърция Никос Кодзиас ще съди някогашния си колега в кабинета - бившия министър на отбраната Панос Каменос, заради негови забележки, обвиняващи Кодзиас в корупция, съобщи в. \"Катимерини\". \"Прокуратурата ще се занимава с този господин\", каза Кодзиас пред Нюз 24/7. Той отбеляза, че Каменос първо подкрепяше правителството на бившия премиер консерватор Костас Караманлис, после това на сегашния премиер Алексис Ципрас, а в началото дори заявявал, че Кодзиас е \"най-добрият външен министър\", който Гърция е имала, предава БТА. Кодзиас отхвърли твърденията за неправомерно сътрудничество с американския милиардер Джордж Сорос и нарече Каменос \"клеветник\" и \"лъжец\" за това, че твърди обратното. Според бившия външен министър причината за сегашната позиция на Каменос следва да се търси в спада в подкрепата за неговата партия Независими гърци в социологическите проучвания.", "date": "2019.01.21", "title": "Никос Кодзиас ще съди бившия министър на отбраната Панос Каменос"}
{"url": "https://www.24chasa.bg/novini/article/7255627", "text": "Турция ще продължи борбата срещу всички терористични групировки както в страната, така и в чужбина, заяви днес турският министър на отбраната Хулуси Акар, цитиран от Анадолската агенция. Ще продължим борбата срещу всички терористични организации и техните членове, включително срещу групировките ПКК (Кюрдска работническа партия), СЗН (Сили за защита на народа) и ДАЕШ (\"Ислямска държава\"), каза Акар. Той изтъкна, че борбата на Турция ще продължи \"с решителност\", докато не бъде неутрализиран и последният терорист, предава БТА. Акар добави, че армията трябва да действа \"ефективно\" и да бъде уважавана, за да се справи не само със заплахите, но и в името на доброто бъдеще на Турция.", "date": "2019.01.21", "title": "Хулуси Акар: Ще продължим борбата срещу терористите в Турция и извън нея"}
{"url": "https://www.24chasa.bg/novini/article/7255670", "text": "Един от най-добрите ездачи на бикове в света - Мейсън Лоу, загина в трагичен инцидент, съобщи телевизия Си Би Ес, цитирана от БТА.  Нещастният случай е станал пред зрителите по време на родео в американския град Денвър, щата Колорадо. Бикът е успял да изхвърли от гърба си ездача. Когато Лоу се надигнал от земята, животното го ритнало със задните си копита в гърдите. Мейсън се изправил на крака, направил няколко крачки и отново паднал, хващайки се за гръдния кош. Той бил изнесен от арената на носилка. Лоу се занимавал професионално с обяздване на бикове от седем години. По време на последния сезон той излизал победител при 70 процента от участията си. Родеото с бик е считано за едно от най-опасните. За да стане победител, участникът трябва да се задържи на гърба на животното осем секунди, привързан за въже за него. Професионалната организация на ездачите на бикове обединява 1200 членове от САЩ, Канада, Мексико, Бразилия, Австралия и Нова Зеландия.", "date": "2019.01.21", "title": "По време на родео загина един от най-добрите ездачи на бикове в света (Видео)"}
{"url": "https://www.24chasa.bg/novini/article/7255823", "text": "\"Летял съм на почти всички модели на F-16. Този, който се предлага на страната ви, е последният – най-нов модел. Това, което наистина отличава този самолет, е, че той е оборудван с последно поколение системи и оборудване. Това включва възможност на атака през деня и нощта\", заяви пред   бившият главнокомандващ силите на НАТО в Европа Филип Брийдлав. \"Нашите компютри и софтуерни системи трябва да могат да влязат във взаимодействие с вашите по всяко едно време. Затова е НАТО - да споделяме и да си помагаме при всяка една ситуация\", сигурен е той. По думите му най-добрият начин да избегнем война, е да сме най-добре подготвени за нея постоянно. Генералът смята, че това, което НАТО прави през последните няколко години, е постоянно да се въоръжава, за да не е изненадан Алиансът. \"Русия използва сила, за да промени международно признати граници. Те анексираха Крим и сега там, на украинска територия, има огромно позиционирана сила. Никога не сме си мислели, че в Европа някой може да си позволи да наруши националните граници на една държава\", коментира още Филип Брийдлав.", "date": "2019.01.21", "title": "Бивш командир в НАТО: F-16 е най-добрият избор за България"}
{"url": "https://www.24chasa.bg/novini/article/7255803", "text": "Полицията в северноирландския град Лондондери обяви нова тревога за сигурността след сигнал за кражба на товарен микробус, породил опасения за нов опит за атентат,  , предаде Франс прес. \"Ново предупреждение за сигурността в Лондондери след сигнал за кражба около 11.30 часа /по Гринуич/ на товарен микробус от трима маскирани мъже, които хвърлили предмет в задната му част, преди да го изоставят\", съобщи в Туитър полицията. \"Молим за търпение, докато работим по обезопасяване на мястото\", се казва в поста, цитиран от Ройтерс и БТА. В друг пост в Туитър полицията в Лондондери съобщи, че детективите са задържали днес пети заподозрян при разследването на експлозията на кола бомба до съдебна сграда в града в събота. Петдесетгодишен мъж е задържан по обвинения в тероризъм. Той е обвинен също в участие във въоръжен грабеж миналата седмица, уточниха силите на реда.", "date": "2019.01.21", "title": "Нов опит за атентат в Лондондери (Снимки)"}
{"url": "https://www.24chasa.bg/novini/article/7255836", "text": "Обменният курс на еврото спрямо румънската лея достигна нов исторически максимум днес, като превиши психологическото ниво от 4,7 леи за едно евро, съобщава Медиафакс. Едно евро се разменя за 4,7081 леи, според данни на Националната банка на Румъния. Курсът е с 0,23 процента по-висок от този в петък, предава БТА. Това е пети ден на последователен растеж на курса на еврото спрямо леята, който продължава тенденцията си от миналата седмица, посочва агенцията.", "date": "2019.01.21", "title": "Курсът на еврото спрямо румънската лея с нов исторически максимум"}
{"url": "https://www.24chasa.bg/novini/article/7255847", "text": "Основните задачи, произтичащи от Плана за дейността на ВВС(Военновъздушните сили) през 2018 г., са изпълнени успешно. Войските от ВВС се поддържат в състояние, осигуряващо изпълнение на мисиите и задачите. Това е един от основните изводи, направени по време на годишния анализ на подготовката, войсковия ред и дисциплината във Военновъздушните сили, който се проведе днес, 21 януари. В работата му взеха участие началникът на отбраната генерал Андрей Боцев, командващият на Съвместното командване на силите генерал-лейтенант Любчо Тодоров, съветникът по военната сигурност на президента бригаден генерал Васил Лазаров, заместникът на главния инспектор на Министерството на отбраната полковник Илиян Киров, началници на отдели и сектори в Командване и щаба на ВВС и командванията на подчинените военни формирования. Това съобщиха от пресцентъра на Министерството на отбраната. „Акцентът на усилията ни беше поставен върху подготовката за изграждане на необходимите способности за планиране и участие в самостоятелни и съвместни операции“. Това каза в експозето си командирът на ВВС генерал-майор Цанко Стойков. Паралелно с този процес българските ВВС са участвали активно при изпълнение на третата мисия на Въоръжените сили „Принос към националната сигурност в мирно време“. ВВС гарантираха въздушния суверенитет на страната, осигурявайки непрекъсната и ефективна защита на българското въздушно пространство, каза генерал-майор Цанко Стойков. Като основни предизвикателства през изминалата година той посочи задържането и мотивацията на подготвения състав и младите специалисти, които са основен фактор за успешното изпълнение на задачите. Максимално възможно количество ресурси са били съсредоточени в осигуряването на приемственост и достигането на ниво на подготовка от младите специалисти във войските. На всички нива са предприети действия за минимизиране на основните рискови фактори, свързани с безопасността на полетите. „Реализирането на проектите за модернизация, с акцент върху придобиването на нов боен самолет, са фундаментални за успешното развитие на способностите на ВВС и постигането на оперативна съвместимост със съюзниците от Алианса“, каза генерал-майор Цанко Стойков. През 2019 г. усилията на Командването и личния състав приоритетно ще бъдат съсредоточени в съхраняване, поддържане и повишаване на нивото на летателната подготовка, -осигуряване на изправна и боеготова техника; както и в провеждане на курсове за приучване на млад летателен състав. ВВС ще участват в национални и международни учения, сред които и “Шабла 2019”. Ще продължат активните действия за осигуряване високо ниво на безопасност на полетите. За проявени професионализъм, усърдие, инициативност и постигнати отлични резултати при изпълнение на служебните задължения през учебната 2018 г. командирът на Военновъздушните сили награди военнослужещи от Командването и подчинените военни формирования.", "date": "2019.01.21", "title": "Успешно били изпълнени основните задачи на Военновъздушните сили през 2018 г."}
{"url": "https://www.24chasa.bg/novini/article/7255872", "text": "\"Бил съм кандидат депутат\", заяви в спецсъда днес предприемачът Александър Ваклин - основен свидетел по делото за подкуп срещу бившия кмет на столичния район \"Младост\" Десислава Иванчева. Това го казвате за първи път при показанията си в съда, отбеляза съдията по делото Иво Хинов. Пред журналисти Ваклин поясни: \"Беше преди години, бях кандидат депутат от малка партия, която не можа да вземе 1 % на изборите. Спечели ги ГЕРБ. Моята работа обаче не е била обвързана с политическата обстановка\". Проверка на \"24 часа\" в сайта на ЦИК показва, че предприемачът е бил водач на листата на Нова алтернатива за 25-и МИР в София за парламентарните избори през 2013. Ваклин бе привикан за допълнителен разпит като свидетел, за да каже колко пъти и къде се е срещал с обвинения като посредник при даването на подкуп от 70 000 евро Петко Дюлгеров. Освен него и Иванчева, подсъдима по делото е и зам.-кметицата на \"Младост\" Биляна Петрова. Ваклин изброи пред съда 6 срещи в периода 27 февруари - 17 април 2018 г., на част от които ходил \"оборудван\" с подслушвателни устройства. Службите не са ми давали инструкции и съвети как да комуникирам с Дюлгеров. Даже не знаех, че подслушвателните устройства са включени постоянно, заяви Ваклин. “Имаше моменти, в които се съмнявах, че Иванчева знае за разговорите с Дюлгеров. Да ви кажа честно, не исках това да е истина. Не исках да давам подкупи и се надявах, че работата (даването на разрешително за строеж - б.а.) ще се свърши без пари\", обясни Ваклин. При първите разговори за това какво иска кметицата Иванчева Дюлгеров му казал, че е “нормално да се даде от 3% до 5 % от РЗП-по (разгънатата застроена площ)”. “Това са към 620 кв. м или 10-ина апартамента”, поясни пред \"24 часа\" бизнесменът, след като излезе от съдебната зала. Той заяви, че не помни при разговор със строител да е ставало дума за сделка за 15 000 евро, в която да е намесена и прокуратурата. \"Прочетох в пресата за това, но не си спомням такова нещо\", добави свидетелят. При разговорите с Дюлгеров Ваклин споменал, че е по-лесно да не дава подкуп, а да изчака следващите местни избори през 2019 г. и да не строи. \"С толкова пари (обвинението е за 70 000 евро, но се твърди, че са искани в пъти повече-б.а.), може да се организира медийна кампания, с която да се променят обществените нагласи и районните кметове вече да не са избираеми\", казал тогава Ваклин. След разпита той поясни: \"Имах предвид, че в резултат на обществените нагласи депутатите може да преценят да променят изборната система за кметовете. Журналистите са по-голяма власт от хората в парламента.\" От разпита стана ясно, че бизнесменът е имал 3 проекта. Към момента за единия от 12 000 кв.м. той вече има разрешително за строеж, за втория - издадена виза от главния архитект на София, а за третия фирмата още не била в \"проектна процедура\".  Ваклин обясни, че е дал лични пари за подкупа, взети от сейф. \"Предадох ги в бял лист А4. Бяха 3 пачки - една с 50 000 евро и две по 10 000 евро\", каза той. Експертите, изследвали парите, заявиха, че банкнотите са истински, но бял лист нямало.  Съдът прие още 7 експертизи. Една от тях показва, че текстът и цифрите в бяло тефтерче - основното веществено доказателство по делото, са писани от Иванчева. Тя твърди, че част от текста на 2-а стр. е изписан различно, а също и цифрата 20. Но според експертите в случая ставало дума за \"вариации на един почерк\". Изследвано е и веществото за белязане на банкнотите, предадени от Ваклин. Според вещите лица то може да се пренесе косвено от хартия на ръка и от човек на друг човек. Остава дълго - дори с месеци и години, ако белязаните банкноти са запечатани и се съхраняват добре.", "date": "2019.01.21", "title": "Основният свидетел по делото \"Иванчева\" бил кандидат-депутат (Обновена)"}
{"url": "https://www.24chasa.bg/novini/article/7255875", "text": "Главното мюфтийство остро осъжда посегателството над Централната Софийска синагога, станало на 19 януари, съобщиха от пресслужбата на мюфтийството. 19 януари /шабат/ е специален за израелтяните, отбелязват от мюфтийството, изразяват безпокойство от случилото се и остро осъждат този вандалски акт на нетърпимост и религиозна омраза към малцинствените религиозни общности. Мюфтийството подчертава, че все още не са открити виновните за бруталното нападение срещу посетителите на джамията \"Кадъ Сейфуллах Ефенди\" /Баня башъ/, което се е случило на 21 май 2011 г. Искрено се надяваме, че този път извършителят ще бъде открит и ще отговори пред съда за деянията си. Подобни вандалски прояви се случват не рядко, наливат масло в огъня и разрушават сериозно мира и спокойствието в Родината ни, се посочва в съобщението. От Мюфтийството призовават държавата да осигурява безопасността на членовете на религиозните общности и спокойното провеждане на молитвите в духовните храмове. Религията учи на морал, етика, честност, култура и благонравие, не трябва да се плашим от нея, а напротив, да намерим спасението в нея. В среда на морална и културна разруха, тя ни е необходима повече от всякога, се посочва още в съобщението.", "date": "2019.01.21", "title": "Главното мюфтийство остро осъжда \nпосегателството над Централната Софийска синагога"}
{"url": "https://www.24chasa.bg/novini/article/7255899", "text": "Ирландия отхвърли идеята мярката за предпазния механизъм за ирландската граница след Брекзит да бъде със срок от пет години, предаде ДПА. Ирландската реакция бе в отговор на предложение, направено от полския външен министър Яцек Чапутович в разговор с колегите си от Ирландия и Великобритания Саймън Ковини и Джереми Хънт в кулоарите на срещата на външните министри на страните членки на Европейския съюз в Брюксел, предава БТА. \"Не знам дали Ирландия е склонна да направи подобно предложение, но имам усещането, че то може да разблокира преговорите\", заяви Чапутович пред Би Би Си. \"Бях пределно ясен, че предвиждането на срок за предпазния механизъм означава, че той въобще не е предпазен\", категоричен бе Ковини пред журналисти. Предпазния механизъм е разпоредба в споразумението, постигнато между британския премиер Тереза Мей и ЕС, целяща да предотврати връщането на проверките на границата между Северна Ирландия, която е част от Обединеното кралство, и Република Ирландия, която е член на ЕС.", "date": "2019.01.21", "title": "Ирландия отхвърли идеята за ирландската граница след Брекзит"}
{"url": "https://www.24chasa.bg/novini/article/7255903", "text": "Президентът на Косово Хашим Тачи заяви, че ще отговори положително, ако бъде повикан във финансиран от Европейския съюз съд, разследващ престъпленията срещу етническите сърби по време на и след войната за независимост на Косово през 1998-99 г., предаде Асошиейтед прес. Тачи заяви днес, че \"ако има някаква покана в някой момент, аз ще отговоря с пълна прозрачност\", и призова останалите да направят същото, предава БТА. Специалният съд за Косово беше учреден четири години след доклад от 2011 г. на Съвета на Европа, който включваше твърдения за множество престъпления, извършени от етнически албански членове на Армията за освобождение на Косово (АОК). Миналата седмица базираният в Хага съд започна да разпитва бивши бойци от АОК. Косовският президент Хашим Тачи, премиерът Рамуш Харадинай и председателят на парламента Кадри Весели също са бивши командири на АОК и срещу тях може да бъдат повдигнати обвинения в съда или да бъдат призовани като свидетели, посочват косовски медии.", "date": "2019.01.21", "title": "Хашим Тачи: Ще се явя пред съда в Хага, ако бъда призован"}
