{"url": "https://www.24chasa.bg/novini/article/6606781", "text": "Европейската комисия съобщи, че „формално“ общият доклад, договорен между Великобритания и ЕС, който е основата за споразумението за \"развода\" по Брекзит, не е правно обвързващ, защото „все още не е споразумение по чл. 50 от Договора за ЕС“, предава EUObserver, цитиран от Фокус. „Ние гледаме на общия доклад като на споразумение между джентълмени и се разбира, че той е напълно подкрепян от правителството на Великобритания“, съобщи прес-секретар на ЕК.", "date": "2017.12.11", "title": "EК: Споразумението за Брекзит е сделка между джентълмени"}
{"url": "https://www.24chasa.bg/novini/article/6606751", "text": "Пхенян смята, че е удържал победа над Вашингтон и неговите съюзници „в политическото и военното противопоставяне“. Това пише в писмено заявление на постоянния представител на Северна Корея пред ООН, разпространено във връзка с провеждането на заседание в Съвета за сигурност на ООН за ситуацията в областта на правата на човека в азиатската страна, предава ТАСС, цитирана от БТА. „Ако САЩ и други враждебни сили си мислят, че могат да уплашат Северна Корея с обсъждане в СС на ООН по въпроси, свързани с правата на човека, то тези мечти няма да се сбъднат. Техният подъл заговор няма да ни изплаши. Ние разобличаваме и категорично осъждаме това заседание, явяващо се акт на отчаянието на враждебните сили, загубили политическото и военното противопоставяне със Северна Корея, която вече открито стана ядрена държава“, отбелязва се в текста на комюникето. СС на ООН се събра в понеделник на заседание за обсъждане на ситуацията в областта на правата на човека в Северна Корея. За започване на дискусиите по тази тема, беше необходимо гласувано по процедурата, в хода на което Русия, Боливия и Китай се обявиха против инициативата на САЩ и техните съюзници, които в крайна сметка се оказаха малцинство.", "date": "2017.12.11", "title": "КНДР: Победихме САЩ в политическото и във военното противопоставяне"}
{"url": "https://www.24chasa.bg/novini/article/6606757", "text": "Руските войници, изпратени в Сирия, вече са започнали да се връщат у дома. Точният срок на изтеглянето ще зависи от обстановката, обяви тази вечер министърът на отбраната Сергей Шойгу, цитиран от ТАСС и БТА. Шойгу каза това в Турция, където придружава президента Владимир Путин. По-рано днес Путин посети руската военновъздушна база в Сирия \"Хмеймим\", където обяви, че най-боеспособните международни терористични групировки в тази страна са разгромени. Той нареди да започне изтегляне на значителна част от руския контингент в Сирия, където според него са създадени условия за политическо уреждане на ситуацията под егидата на ООН. В съответствие с международни споразумения в Сирия ще продължи да работи руският Център по помиряването на враждуващите страни. Русия освен това ще запази две постоянни военни бази в Сирия - в Тартус и Хмеймим, обяви Путин.", "date": "2017.12.11", "title": "Сергей Шойгу: Русия вече започна да изтегля войниците си от Сирия"}
{"url": "https://www.24chasa.bg/novini/article/6606727", "text": "Преговорите между президентите на Русия и Турция Владимир Путин и Реджеп Таийп Ердоган са преминали в делови дух и конструктивно, според мнението на руския лидер, предава РИА Новости, цитирана от БТА. „Искам да отбележа, че преговорите преминаха в делова и конструктивна атмосфера. Обсъдихме ключови въпроси от двустранното сътрудничество, включително реализацията на стратегически търговско-икономически и военно-технически проекти. А освен това обменихме мнения по актуални теми от международния и регионалния дневен ред“, заяви той, по време на съвместна пресконференция с Ердоган в Анкара. Русия и Турция смятат, че решението на Съединените щати да признаят Ерусалим за столица на Израел дестабилизира Близкия изток. Това заяви руският президент Владимир Путин след среща тази вечер в Анкара с турския си колега Реджеп Тайип Ердоган, предаде ТАСС, цитирана от БТА. Путин предупреди, че решението на американската администрация няма да помогне за уреждане на ситуацията в Близкия изток, а точно обратното - ще дестабилизира и без това сложната обстановка в региона. Руският и турският президент обсъдиха също начините за решаване на конфликта в Сирия.", "date": "2017.12.11", "title": "Путин: Решението на Тръмп за Йерусалим дестабилизира Близкия Изток"}
{"url": "https://www.24chasa.bg/novini/article/6606766", "text": "Президентите на Русия и Турция, Владимир Путин и Реджеп Тайип Ердоган, са обсъдили изострянето на обстановката в Близкия изток и мирното уреждане на сирийския конфликт на срещата си в Анкара тази вечер, предаде ТАСС ,цитирана от БТА. \"Естествено е, че акцентът бе върху рязко изострилата се ситуация около близкоизточното уреждане и върху положението в Сирия, където нашите страни плътно си взаимодействат\", заяви Путин пред журналисти след края на руско-турската среща на високо равнище. Той разказа и за срещата си по-рано днес със сирийския президент Башар Асад при изненадващата си визита в Сирия. Путин и Асад обсъдили провеждането на Конгреса на сирийския национален диалог в началото на 2018 г. \"Няма да скрия, че при днешното си посещение в Сирия подробно разговарях с президента Асад по този въпрос\", отбеляза Путин. На съвместната си пресконференция с Путин в Анкара Ердоган съобщи, че двамата са обсъдили редица регионални въпроси и на първо място създалото се положение около Ерусалим. Путин добави, че и според двете страни решението на американския президент Доналд Тръмп да премести посолството на САЩ в Ерусалим \"не помага за уреждането на положението в Близкия изток, а обратно, дестабилизира и без това сложната обстановка в региона\". На пресконференцията, предавана по телевизия \"А Хабер\", Ердоган съобщи, че работата по договора за доставки на руски зенитни противоракетни системи С-400 на Турция ще приключи до една седмица. Путин пък каза, че не изключва по-нататъшна либерализация на двустранната търговия. Той отбеляза, че разговорът по този въпрос е бил \"много полезен\".", "date": "2017.12.11", "title": "Путин и Ердоган потвърдиха: Плътно си\nвзаимодействаме в Сирия"}
{"url": "https://www.24chasa.bg/novini/article/6606747", "text": "Украински съд освободи тази вечер от ареста опозиционера Михаил Саакашвили, предава БТА. Съдия Лариса Цокол от Печорския районен съд в столицата Киев не удовлетвори искането на прокуратурата да остави бившия грузински президент под стража. Саакашвили и негови привърженици, включително няколко украински депутати, посрещнаха решението с аплодисменти. Украинската прокуратура обвинява 49-годишния опозиционер в подпомагане на престъпна организация - обвинения, които той твърди, че са били изфабрикувани, за да бъде възпрепятствана неговата кампания да свали от власт президента Петро Порошенко, отбелязва Ройтерс. \"Нямаме нужда от конфронтация... Нито от държавен преврат\", каза на излизане от съда Саакашвили, цитиран от Франс прес. Той подчерта, че \"трябва да бъде сложен край на корупцията и на узурпирането на властта\" от Порошенко. По-рано днес бившият грузински президент, който е подсъдим в Украйна за нелегално влизане в страната и за подкрепа за криминална организация, отхвърли пред съда всички обвинения срещу него като \"политически мотивирани\" и каза, че руският президент Владимир Путин има пръст в неговите юридически проблеми, предаде ДПА. \"Смятам се за пленник на украинската олигархия и на Путин\", каза той пред съда в Киев. Саакашвили, който скъса приятелството си с Порошенко и го обвини в корупция и узурпиране на властта, бе задържан в петък преди да оглави протестно шествие в украинската столица с искане за импийчмънт на президента. След като уволни Саакашвили от губернаторския пост в Одеска област преди две години, Порошенко неотдавна го лиши и от украинско гражданство, като го обвини, че е получил стотици хиляди долари от източници, свързани с Русия, за да организира свалянето му от власт. След задържането си Саакашвили, който е лидер на създаденото от него \"Движение на новите сили\", бе обявил гладна стачка. Днес той се закани пред съда, че ще \"гладува докрай\", ако бъде оставен в ареста. \"Тогава всички ще знаят, кой е организирал това убийство\", каза Саакашвили пред журналисти в паузата на съдебното заседание днес. Бившият грузински президент отбеляза, че вече четири дни не е ял, и увери, че това му е харесало, твърди изданието \"Украинска правда\", цитирано от ТАСС. \"Юлия Тимошенко веднъж издържа 28 дни без храна и вижте как добре изглежда сега\", каза той, посочвайки присъстващата в съдебната зала бивша украинска премиерка, а сега лидер на опозиционната партия \"Баткившчина\".", "date": "2017.12.11", "title": "Украински съд пусна от ареста опозиционера Михаил Саакашвили"}
{"url": "https://www.24chasa.bg/novini/article/6606605", "text": "Правата на българите във Великобритания след Брекзит да не бъдат ограничавани и да се запазят като в момента, когато Обединеното кралство е част от ЕС. Това е поискал премиерът Бойко Борисов от британската министър-председателка Тереза Мей. Премиерът обяснил, че българската подкрепа за споразумението за напускане на Великобритания зависи от това. “Обсъдихме правата на българите във Великобритания, на тези, живели над 5 г., на тези под 5 г. престой и на тези, които ще дойдат в бъдеще, и това Брекзитът да не им повлияе. Нашата подкрепа ще минава през тези реципрочни неща”, обясни Борисов след разговорите си с Мей. В понеделник двамата разговаряха в Лондон, където Борисов бе на работно посещение. Разговорите са били придружени от традиционното пиене на следобеден английски чай, разказа Борисов. И се закани, че когато тя дойде в София догодина. Борисов за малко да закъснее за срещата си с Мей заради лошото време в Лондон и падналия в английската столица сняг. Самолетът на българския премиер е бил пренасочен към летище “Гетуик” и е трябвало да пътува 65 км с автомобил до резиденцията на английската премиерка на Даунинг стрийт 10. Борисов поставил и искането в българските училища на Острова да се държи матура на български. Английската премиерка обещала да помогне за решаването на проблема. “Щастлив съм, че в разговорите на Мей с Жан-Клод Юнкер и Доналд Туск се отпочна темата за конкретните параметри на споразумението. Има още много работа. Лошо нещо е Брекзит, но трябва да придвижим напред нещата”, продължи Борисов. Той съобщи, че очаква след няколко дни главният преговарящ по Брекзит от страна на ЕС Мишел Барние да бъде в София. Мей искала да разбере подробности за българското председателство и исканията на София за интеграция в ЕС на страните от Западните Балкани, разказа още премиерът. “Не че съм толкова хубав, но това, което направихме за Балканите, се оценява високо”, заяви той. Борисов представил пред английската премиерка и вижданията си, че страните от Балканите очакват по-конкретни дати за отваряне и затваряне на преговорните глави, както и ангажимент на Европа за изграждането на инфраструктурата в региона. След Световната банка интерес да финансират общите балкански проекти за пътища, железопътни линии и газови връзки са изразили от Европейската банка за възстановяване и развитие и от Европейската инвестиционна банка, допълни Борисов. Той изрази надежда, че скоро ще има на бившата югославска република. Тереза Мей също ще участва в срещата на върха ЕС - Западни Балкани в София през май догодина, обясни Борисов. Той очаквал и Лондон да подкрепи българските инициативи за Западните Балкани. “Въпреки процесите, които текат между ЕС и Великобритания, България очаква Обединеното кралство да остане стратегически партньор на съюза по ключови въпроси като сигурността и борбата с тероризма”, каза Борисов. “Ние напускаме ЕС, но не и Европа”, отговорила му Мей. Тя посочи, че като бивш вътрешен министър на Великобритания може да оцени положените от България усилия за овладяване на мигрантската криза в Европа и в борбата с тежката престъпност. “Затова в общата ни борба с организираната престъпност, тероризма и трафика на хора”, каза още Тереза Мей на срещата с българския премиер. Борисов коментира от Лондон и споровете, предизвикани от решението на президента на САЩ Доналд Тръмп да премести американското посолство в Израел от Тел Авив в разделения Йерусалим, които доведоха до бунтове на араби и палестинци. “Там са две държави. Приятели са ни народите и на Израел, и на Палестина. В Йерусалим тепърва ще се развиват процеси и световното мнение е доста раздвоено”, каза Борисов.", "date": "2017.12.11", "title": "Борисов поиска от Тереза Мей: Правата на българите във Великобритания остават същите и след Брекзит (Обзор)"}
{"url": "https://www.24chasa.bg/novini/article/6606702", "text": "От началото на годината до края на септември от България е изнесена продукция за над 40 млрд. лв., сочат данни на НСИ. 25,542 млрд. лв. е стойността на износа за страните от ЕС, а 14,762 млрд. лв. е експортът за трети страни, като данните за тях са до края на октомври. Ръстът на износа за страните от ЕС спрямо същия период на миналата годината е 10,9%, а износът за трети страни се е увеличил с 15,9% спрямо периода януари-октомври 2016 г. Най-съществен принос за ръста на износа към страните от ЕС имат минералните горива, маслата и продуктите от тях, които показват ръст от 29% на годишна база. Вносът на същите продукти от ЕС обаче показва още по-голямо увеличение за същия период - 41,9%. Вносът на стоки и услуги в България също отбелязва подобен ръст, като за периода януари-септември вносът от ЕС е на стойност 27,278 млрд. лв., а от други държави - 17,444 млрд. лв.", "date": "2017.12.11", "title": "Износът от България   прехвърли 40 млрд. лв."}
{"url": "https://www.24chasa.bg/novini/article/6606716", "text": "Заподозреният за взрива в Манхатън днес е бил под влиянието на \"Ислямска държава\" и други терористични групировки. Това заяви днес губернаторът на американския щат Ню Йорк Андрю Куомо, цитиран от Ройтерс и БТА. В ефира на телевизия Си Ен Ен Куомо отговори утвърдително на въпрос дали Акайед Уллах е извършил терористичния акт под влиянието на такива групировки. 27-годишният Уллах \"е бил недоволен, по някаква причина - заради житейска ситуация или международни събития\". Заподозреният, който е родом от Бангладеш, дошъл в САЩ преди седем години. От 2012 до 2015 г. той имал разрешително за управление на такси и лимузина, което обаче изтекло. Заподозреният за днешния взрив в Ню Йорк не е имал криминално досие в родния Бангладеш и е посетил за последно страната през септември. Това съобщи началникът на бангладешката полиция, цитиран от Ройтерс. Генерален инспектор А К М Шахидул Хоке каза пред агенцията, че информацията се основава на паспортния номер на Акайед Уллах. Уллах е родом от Югоизточен Бангладеш и за последно е бил в страната на 8 септември. По-рано нюйоркската полиция назова заподозрения със същото име, но заяви, че той е 27-годишен узбекистанец. Мъжът, с прикрепена към тялото самоделна бомба, предизвика експлозия в подлез към метрото в Манхатън, близо до емблематичния Таймс скуеър, в час пик. Трима души, включително един полицай, бяха леко ранени. Нападателят също пострада, като е с изгаряния и разкъсвания. Сега той е в болница под полицейски надзор. Кметът на Ню Йорк Бил де Блазио заяви, че инцидентът е бил опит за терористична атака. Движението на обществения транспорт в района на експлозията вече е възстановено.", "date": "2017.12.11", "title": "Заподозреният за взрива в Манхатън е бил под влиянието на \"Ислямска държава\""}
{"url": "https://www.24chasa.bg/novini/article/6606489", "text": "Хората не трябва да чакат на опашка, извозването с коли до пистите е много по-увреждащо за околната среда, отколкото това с лифт. Границите на концесионната територия няма да се променят, а дигитализирането на границите ще даде по-голяма възможност за контрол от страна на държавата за концесионера. Това каза министърът на околната среда и водите Нено Димов на кръгла маса за Национален парк “Пирин” и “Ски зона Банско”. На нея присъстваха някои неправителствени организации, но нямаше представители на екологичните. След обсъжданията министър Димов обясни, че решението на редовното заседание на Министерския съвет в сряда няма да бъде възпрепятствано от отсъствието на зелените. По думите му то не означава несъгласие от тяхна страна, а просто липса на повече въпроси. Туристическият министър Николина Ангелкова изрази пълната си подкрепа за проекта. Министерството на спорта също застана зад идеята за втори лифт. “Алтернативата на втория кабинков лифт е ясна – 130 автобуса в рамките на един час трябва да извозят всички хора. Без да съм специалист, е ясно в кой случай ще има повече последствия за природата. Трябва да има разширяване на цялата инфраструктура, искаме и писти още да се направят”, каза спортният министър Красен Кралев. “Най-важното, което ще се постигне с новия концесионен договор, е, че ще се определи еднозначно обектът на концесията. Ще се изчистят несъответствията с новото законодателство, заложено е повишение на концесионното плащане и са въведени нови санкционни механизми”, обясни Мирослав Калугеров, експерт от екоминистерството. Друго освен ски писти и влекове, и то само в туристическата зона, няма да се строи. Тази зона е определена като буферна. На дискусията беше уточнено, че все още не може да се говори за последствия върху околната среда. Такъв анализ може да се извърши чак след като се изготви конкретен проект. Незаконни обекти категорично не се включват в договора. Директорът на Европейския институт за стратегически изследвания Бранимир Ботев представи проучване от последните дни, според което 67% от българите смятат, че решаваща дума за развитието на един регион трябва да имат гражданите и местната власт. 47% са на мнение, че екоорганизациите имат интерес да не се прави втори лифт на Банско. От сдружение “Бъдеще за община Банско”, което е подкрепяно от 13 неправителствени организации, обявиха, че подготвят протест на 13 декември срещу “зелената екологична мафия”. Според сдружението група еколози саботират развитието не само на зимния туризъм, но и магистрала “Струма”. Те призовават всички институции в България за подкрепа.", "date": "2017.12.11", "title": "Трима министри: Трябва втори лифт в Банско, еколози бойкотираха обсъждането (Обзор)"}
{"url": "https://www.24chasa.bg/novini/article/6606709", "text": "Властите в Саудитска Арабия вдигнаха 35-годишната забрана за киносалони на територията на Кралството, предизвиквайки радост сред киноманите, режисьорите и големите кино-компании, които ще се възползват от последния неразработен пазар в Близкия Изток, предава Ройтерс, цитирана от Фокус. Първите салони могат да започнат да излъчват филми най-рано през март, заявиха от правителството, като това е част от реформите за либерализация на обществото в Саудитска Арабия, която вече допусна провеждането на концерти, комедийни програми, както и позволи на жените да управляват МПС. Кинопрожекциите бяха забранени в началото на 80-те заради натиск от радикалните ислямски слоеве на обществото, които изповядват изключително консервативна форма на религията и се противопоставят на публичните развлечения и смесването между мъжете и жените. Но реформите на 32-годишния престолонаследник принц Мохамед бин Салман сложиха край на голям брой от забраните. В момента правителството се опитва да диверсифицира икономиката от зависимостта й към доходите от продажбата на петрол.", "date": "2017.12.11", "title": "Саудитска Арабия вдигна 35-годишна забрана за киносалони в страната"}
{"url": "https://www.24chasa.bg/novini/article/6606492", "text": "Президентът Доналд Тръмп днес ще подпише директива, целяща американски астронавти да бъдат изпратени на Луната, а след това и на Марс, предаде Ройтерс, позовавайки се на съобщение на Белия дом. Директивата \"Космическа политика 1\" нарежда на НАСА \"да изпълнява иновативна програма за космически изследвания, за да бъдат изпратени американски астронавти отново на Луната и с времето на Марс\", каза говорителят Хоган Гидли. Решението на Доналд Тръмп се основава на препоръки от Националния съвет за космоса, предава БТА. \"Той ще промени политиката за космически полети на нацията ни, за да стане Америка движеща сила за космическата индустрия, да получи нови знания от космоса и да стимулира развиването на невероятни технологии\", каза Гидли.", "date": "2017.12.11", "title": "Тръмп праща австронавти на Луната и на Марс"}
{"url": "https://www.24chasa.bg/novini/article/6606514", "text": "Румънските тирове зареждат гориво в България: в резултат на поскъпването на горивата в Румъния един превозвач спестява около 500 леи (211 лева), ако напълни резервоара само на един камион в България, пише в. \"Ромъния либера\", цитиран от БТА. Румънските собственици на транспортни фирми, та дори и притежателите на обикновени автомобили сега имат много причини да заобикалят бензиностанциите в Румъния и да зареждат гориво в България, особено ако и без това имат път натам, пише изданието. След увеличението на акцизите върху горивата в Румъния и обезценяването на леята разликата в цената на горивата между нас и българите е все по-голяма, изтъква вестникът, цитирайки данни на Ойл Булетин, службата за наблюдение на цените на горивата на Европейската комисия. Според данни от 27 ноември средната цена в Румъния е била 1,135 евро за литър бензин и 1,157 за литър дизелово гориво. Цените са под средните за Европа, но все пак са по-високи от тези в България - съответно 1,033 за литър бензин и 1,025 за литър дизел. При това положение един шофьор на лек автомобил, който напълни в България резервоар от 50 литра, би печелил 30 леи (около 13 лева), а при камион с резервоар от 900 литра, би спестил 540 леи (228 лева).", "date": "2017.12.11", "title": "Румънски вестник: Шофьорите на тирове предпочитат да зареждат в България, а не у нас"}
{"url": "https://www.24chasa.bg/novini/article/6606604", "text": "Премиерът на Великобритания Тереза Мей изрази задоволството си от постигнатата сделка с ЕС по първия кръг от преговорите за Брекзит в понеделник, в изказване от трибуната на парламента в Лондон. Според думите й, договорката е доказала, че Обединеното кралство може да напусне ЕС по „гладък и подреден“ начин, предава Франс прес, цитирана от Фокус. Тя заяви, че постигнатото споразумение в Брюксел, по финансовите взаимоотношения между Лондон и Брюксел, правата на европейските граждани във Великобритания след Брекзит и ирландската граница, трябва да бъде приветствана от всички, независимо дали подкрепят оставането или излизането от Съюза. „Това са добри новини за хората, гласували за напускане и бяха притеснени, че няма да се справим с мъчителните преговори и няма да изпълним желанието им“, похвали се Мей. „То е добро и за тези, които гласуваха за оставане и бяха притеснени, че ще напуснем без споразумение“, подчерта британския премиер. „Ще напуснем, но ще го направим по гладък и подреден начин, осигурявайки си дълбоко и специално партньорство с нашите приятели, докато отново поемаме контрола над границите си, парите си и законите си“, обясни Мей.", "date": "2017.12.11", "title": "Мей: Сделката за Брекзит показа, че можем да напуснем ЕС по гладък и подреден начин"}
{"url": "https://www.24chasa.bg/novini/article/6606620", "text": "Ново земетресение стана днес в района на границата между Иран и Ирак, предаде Франс прес, цитирана от БТА. Сеизмологичният център към Техеранския университет съобщи, че трусът е бил с магнитуд 6, Геофизичният институт на САЩ - с 5,4. И според двата института епицентърът на земетресението е бил близо до иракския град Халабджа. Трусът е станал в 16.09 ч. българско време. За момента няма съобщения за жертви. На 12 ноември районът бе разтърсен от земетресение с магнитуд 7,3, което причини смъртта на 620 човека в Иран и на осем в Ирак, припомня Франс прес. Откъм иракската страна на границата зоната е сравнително слабо населена.", "date": "2017.12.11", "title": "Земетресение разтресе района между Иран и Ирак"}
{"url": "https://www.24chasa.bg/novini/article/6606612", "text": "Шофьорът, който беше задържан след шофиране в насрещната скоростна лента на магистрала „Хемус”, ще остане без книжка за 3 месеца и ще плати глоба от 1000 лева, разказа  . Шофьорът е на 52 години, а регистрацията на автомобила му е врачанска. На кадрите се вижда, как той на няколко пъти се разминава с катастрофа на косъм. Проверката след инцидента е установила че мъжът има неплатени глоби за 130 лева.", "date": "2017.12.11", "title": "Вземат за три месеца книжката на шофьора, карал в насрещното на „Хемус”"}
{"url": "https://www.24chasa.bg/novini/article/6606469", "text": "Бъдещите партньори в новото правителство на Австрия от Австрийската народна партия и Австрийската партия на свободата, което се очаква да бъде сформирано още до 20 декември, са потвърдили намерението си да отменят абсолютната забрана за пушене в заведенията, която трябва да влезе в сила през май догодина. Посетителите на ресторанти и барове ще могат да пушат в определените за тази цел части от заведенията, предава БТА. Затова пък се забранява пушенето на младежи до 18 години, като възрастта на забраната се увеличава с две години. Ще бъде забранено присъствието на младежи под 18 години в заведения, където се пуши. Забранено ще е и на възрастните да пушат в автомобилите си в присъствието на деца. Промяната на решението за абсолютна забрана на тютюнопушенето е резултат от натиска на Австрийската партия на свободата. Австрийската народна партия и Австрийската партия на свободата приемат така наречения \"Берлински модел\", според който по принцип пушенето е забранено с изключение на специално обозначени и изцяло отделени от салона за непушачи зали или заведения, в които се предлагат предимно напитки и които заемат по-малко от 75 квадратни метра. Решението среща остра критика от страна на лекари и гастрономи, противници на тютюнопушенето, които посочват вредата от тютюнопушенето върху човешкото здраве. В Австрия забраната за пушене в заведенията е въведена през 2009 г. Пушенето е разрешено единствено в отделени помещения, разполагащи със съответната климатична инсталация, или в питейни заведения, разположени на площ под 50 квадратни метра.", "date": "2017.12.11", "title": "Няма да има абсолютна забрана за пушене в заведенията в Австрия"}
{"url": "https://www.24chasa.bg/novini/article/6606099", "text": " Хората не трябва да чакат на опашка, извозването с коли до пистите е много по увреждащо за околната среда отколкото по електричен път, границите на концесионната територия няма да се променят от заложеното през 2001 г., а дигитализирането на границите ще даде по голяма възможност за контрол от страна на държавата за концесионера. Това каза министърът на околната среда и водите Нено Димов на кръгла маса за Национален парк \"Пирин\" и \"Ски зона Банско\".  На нея присъстваха някои неправителствени организации, но нямаше представител от екологичните организации. След края на обсъжданията министър Димов обясни, че решение ще се обсъди отново в сряда на редовното заседание на Министерски съвет, като това няма да бъде възпрепятствано от отсъствието на зелените. По думите му това не означавало несъгласие от тяхна страна, а просто липсва на повече въпроси за изясняване. Министър Ангелкова изрази подкрепата си към проекта: \"Министерството на туризма подкрепя това. В тази връзка и водени от разбирането, че трябва да има баланс на различните групи интереси, още миналата година създадохме работна група за развитие на планинския туризъм. Тя продължи дейността си и в началото на този мандат на кабинета „Борисов“ 3. С конкретни предложения са. Министерството на туризма е поставило ключово въпросът за развитието на планинския туризъм. Важно е столицата да се използва от предимството си да има планина само на 15 минути от центъра на града. Ще продължим да работим в тази посока не само с необходимите законодателни промени, за да се улесни изграждането на такива спортно технически съоръжения“.  Министерството на спорта също застана на страната на Нено Димов. \"Алтернативата на втория кабинков лифт е ясна – 130 автобуса в рамките на един час трябва да извозят всички хора. Без да съм специалист е ясно в кой случай ще има повече последствия за природата – кабинковия лифт или 130 автобуса. Очевидно сегашното статукво не отговаря на обществената нагласа, ние сме за изграждането на втори лифт. Има два аспекта – спорта за здраве, масовия спорт, към който трябва да стимулираме обездвижениет си деца, и професионалният спорт. И двата не могат да се практикуват в сегашното състояние, имаме 200 км ски лифтове, в другите има до 2000 км. Как може да се състезаваме с тях, Спорта е най-големият промоутър на една държава като дестинация, тя дава най-бърз контакт на една държава с населението на целия свят, в Банско сме били домакин на 5 световни купи, сега ще има и други. Това е много добра реклама, но всички хора като дойдат и видят тези опащки, това ще има много негативно въздействие за имиджа на България. Трябва да има разширяване на цялата инфраструктура, искаме и писти още да се направят.\", заяви министър Красен Кралев. Мирослав Калугеров, експерт от МОСВ, обясни, че най-важното, което ще постигне новият концесионен договор, е, че ще се определи еднозначно обектът на концесията - нещо, което в стария договор не е постигнато. Има и редица промени в законодателството, които са в несъответствия със сега действащия договор. Заложено е и повишение на концесионното плащане, което ще се извършва на база на постигнатите приходи. Въведени са и нови санкционни механизми, които в момента липсват. Друго освен ски писти и влекове, и то само в туристческата зона няма да се строи. Тази зона е определена като буферна от ЮНЕСКО, което позволява изграждането на нови съоръжения и от тяхна страна.  \"Всякакви спекулации, че държавата ще подари обекти и ще ги даде на концесионера, като общинския път, хижа \"Вихрен\", станции на ВМРО са несъстоятелни, държавата не може да даде чужди обекти на концесия\", категоричен беше Калугеров. На дискусията беше уточнено още, че все още не може да се говори за последствия върху околната среда, тъй като такъв анализ може да се извърши чак след като се изготви конкретен проект. Незаконни обекти категорично не се включват в договора.", "date": "2017.12.11", "title": "Нено Димов: Втори лифт на Банско е по-екологичното решение (Обзор)"}
{"url": "https://www.24chasa.bg/novini/article/6606477", "text": "В областта на сигурността България и Обединеното кралство ще продължат да споделят взаимния си интерес за справяне с предизвикателства като тероризъм, организирана престъпност, нелегална миграция, трафик на хора, киберпрестъпления. Добрата координация и установените традиции в съвместната работа на специалните служби на България и Великобритания ще продължат и след Брекзит, бе гарантирано на срещи на премиера Бойко Борисов в MI 5 и в Хоум офис в Лондон. Това съобщиха от правителствената пресслужба.  Българската експертиза се цени и се разчита на нея, посочи държавният секретар на вътрешните работи на Великобритания Амбър Ръд, която също се срещна с българския премиер в Лондон днес. В срещите участваха председателят на ДАНС Димитър Георгиев и главният секретар на МВР главен комисар Младен Маринов.   ", "date": "2017.12.11", "title": "Борисов в Ми-5 и Хоум офис. Оттам: Високо ценим експертизата на България (Снимки)"}
{"url": "https://www.24chasa.bg/novini/article/6606474", "text": "Става въпрос за лицемерие. Откакто има държава Израел, то тя има една столица и това е Йерусалим, без значение дали това на нас ни харесва. Това заяви журналистът от \"24 часа\" Георги Милков в предаването \"Още от деня\".  \"Всички европейски, западни и каквито искате лидери, които говорят пред израелския парламент, го правят в Йерусалим\", допълни още той. Милков коментира цената на решението за Йерусалим заедно със Стефан Тафров, бивш представител на България в ООН. \"Всички основни институции се намират в Йерусалим\", съгласи се дипломатът. \"Никой не може да каже на израелците коя да е тяхната столица, същото важи за палестинците\", заяви Георги Милков. \"Това е малко като името на Македония. Как някоя друга държава ще ти казва кой град ти е столица или как да ти се казва държавата?\", допълни твърдението на журналиста Тафров. \"Истината е, че сме виждали далеч по-лоши неща. Светът се е наситил на тероризъм. С какво повече биха могли да ни уплашат? Терористичните актове не са спирали. В Европа се взривяват почти всеки ден. Терористите винаги ще намерят за какво да атакуват\", смята още Милков. \"Арабите са разединени. От това лошо нещо, ако приемем, че Тръмп е направил нещо лошо, може да очакваме само нещо добро, защото по-лошо от това няма как да стане. Смятам, че това, което се случи, ще даде тласък да се реши палестинския проблем\", заяви той.", "date": "2017.12.11", "title": "Георги Милков: Откакто има държава Израел, столицата й е Йерусалим"}
{"url": "https://www.24chasa.bg/novini/article/6606630", "text": "Пентагонът реагира със скептицизъм на обявеното днес изтегляне на \"значителна част\" от руските сили, разположени в Сирия, предаде Франс прес. \"Декларациите на Русия за изтеглянето на войските й често не отговарят на действителни съкращения на въоръжените сили и не засягат приоритетите на САЩ в Сирия\", заяви говорител на американското министерство на отбраната. Той добави, че международната коалиция \"ще продължи да действа в Сирия и да оказва подкрепа на местните сили\", предаде БТА. Според американски официален представител, пожелал анонимност, САЩ смятат, че Русия ще пристъпи към \"чисто символично\" изтегляне от Сирия, като върне няколко самолета, отбелязва АФП.", "date": "2017.12.11", "title": "Пентагонът реагира със скептицизъм на изтеглянето на руски войски от Сирия"}
{"url": "https://www.24chasa.bg/novini/article/6606414", "text": "Окръжна прокуратура Ямбол задържа за 72 часа турски гражданин, обвинен в контрабандно пренасяне на над 25 кг. хероин. Зад решетките е прибран 40-годишният шофьор на тир Юсуф А., който опитал да вкара дрогата през ГКПП Лесово на 10 декември. Хероинът бил разпределен в 50 пакета, поставени в специално приготвено двойно дъно на машината. Предстои Окръжна прокуратура Ямбол да внесе в съда искане за определяне на постоянна мярка за неотклонение \"задържане под стража\" спрямо обвиняемия.", "date": "2017.12.11", "title": "Задържаха турски шофьор на тир с 25 кг. хероин на ГКПП Лесово (Обновена)"}
{"url": "https://www.24chasa.bg/novini/article/6606637", "text": "Една седмица след подпалването на няколко храсталака, пожарът в Калифорния се превърна в истинска огнена стихия и стотици пожарникари продължават да се борят с него, пише американската новинарска телевизия CNN, цитирана от \"Фокус\". Площта на пожара е по-голяма от тази на градовете Ню Йорк и Бостън взети заедно и към понеделник сутринта (в България – вечер), само 15% от него е ограничена, според местната противопожарна служба. Повече от 230 хиляди акра са изпепелени в няколко околии, а стихията, получил името пожара „Томас“, е петият по големина в модерната история на щата Калифорния.", "date": "2017.12.11", "title": "Площта на пожарите в Калифорния е по-голяма от Ню Йорк и Бостън взети заедно"}
{"url": "https://www.24chasa.bg/novini/article/6606619", "text": "Варианти как хем да няма мораториум върху новите и скъпи лекарства, хем да не се източва здравната каса, предлагат от Националната пациентска организация на здравния министър Кирил Ананиев. Част от медикаментите се ползвали от много малко хора и компаниите могат да ги даряват през 2018 г., предложи шефът на пациентската организация д-р Станимир Хасърджиев. Пари на касата можели да се пестят и с по-внимателно изписване на нови и скъпи лекарства. В момента масово се изписвали най-новите терапии, а не при всеки пациент това се налагало. “Защо в България да не се прилага европейското ръководство, където ясно пише при кой пациент се прилага генерик и при кой - лекарство от последно поколение”, предложи Хасърджиев. Преди 2 г. парламентът отхвърлил предложение държава и индустрия да сключват годишни рамкови споразумения за бюджета за лекарства и да си споделят разходите, припомни Хасърджиев. Протестите срещу мораториума са организирани от онкоболна жена, коментира той по повод думите на Кирил Ананиев, че зад него стоят корпоративни интереси. “Ние всички сме пациенти и си търсим правата, а не се храним от бизнеса. Дали защитаваме нечии интереси, лесно може да се провери - има служби, ГДБОП”, заяви и Иван Димитров, председател на Български пациентски форум. Неговата организация в понеделник обвини министъра в лъжа. Да бъдат придвижени промените в закона за лекарствата, подготвени от предния министър проф. Николай Петров, се ангажира в понеделник Кирил Ананиев. Така ще има информационна система, която да следи дали няма липси на лекарства и да се спира паралелния износ.", "date": "2017.12.11", "title": "Пациенти: Фирмите да даряват скъпите лекарства през 2018 г."}
{"url": "https://www.24chasa.bg/novini/article/6606655", "text": "Заподозреният за днешния взрив в Ню Йорк не е имал криминално досие в родния Бангладеш и е посетил за последно страната през септември. Това съобщи началникът на бангладешката полиция, цитиран от Ройтерс и БТА. Генерален инспектор А К М Шахидул Хоке каза пред агенцията, че информацията се основава на паспортния номер на Акайед Уллах. По-рано нюйоркската полиция назова заподозрения със същото име, но заяви, че той е 27-годишен узбекистанец. Уллах е родом от Югоизточен Бангладеш и за последно е бил в страната на 8 септември. Мъжът, с прикрепена към тялото самоделна бомба, предизвика експлозия в подлез към метрото в Манхатън в час пик. Трима души, включително един полицай, бяха леко ранени. Нападателят също пострада, като е с изгаряния и разкъсвания. Кметът на Ню Йорк Бил де Блазио заяви, че инцидентът е бил опит за терористична атака. Движението на обществения транспорт в района на експлозията вече е възстановено.", "date": "2017.12.11", "title": "Заподозреният за взрива в Манхатън не е имал криминално досие в родината си"}
{"url": "https://www.24chasa.bg/novini/article/6606674", "text": "Автомобил влезе в магазин плод-зеленчук в кв. „Кючук Париж” в Пловдив, предаде   . Водачът твърди, че става въпрос за техническа неизправност. Всичко в магазина е изпочупено. По чудо няма пострадали при инцидента.                                                                                                                                                                                                                                                                                                                       ", "date": "2017.12.11", "title": "Кола се вряза в магазин в Пловдив"}
{"url": "https://www.24chasa.bg/novini/article/6606625", "text": "Дойде време политиците на прехода да отстъпят. Всички, участвали пряко или косвено в приватизацията, трябва да отстъпят, за да не бъдат в тежест на една ревизия на станалото през последните 28 г. Това заяви соцдепутатът Красимир Янков в коментар за случая с “Техноимпекс” пред bTV. Тогава Корнелия Нинова изпълнявала политическата програма на дясното правителство на Иван Костов и не е била член на БСП, подчерта Янков. И припомни, че левицата е била против приватизацията на външнотърговските дружества, защото тя е отрязала достъпа на държавата до много пазари и така икономиката била срината. Янков окачестви действията на Нинова от онези години като “политическа поръчка”. “Председателят на БСП в един стар период е изпълнявала политиката на наш опонент”, коментира той. На конгреса миналата година Янков бе конкурент на Нинова за лидерския пост в БСП, но на балотажа застана зад нея, а не зад Михаил Миков. След като бе изхвърлен от Изпълнителното бюро, Георги Гергов обяви, че Нинова обещала на него и на Янков зам.-председателски постове срещу подкрепата на конгреса. С последвалите промени в червеното ръководство Янков също бе изваден от него и сега е едно от лицата на вътрешнопартийната опозиция. В понеделник той отрече да е пазарил подкрепата си. “Тя не ми е предлагала пост или нещо друго, за да гласувам за нея, при нас нещата не стоят толкова елементарно”, каза Янков. Обясни, че когато Нинова бе избрана за лидер, партията е имала нужда от промяна. Янков отрече в БСП да се готвят да искат обяснение от Нинова за приватизацията на “Техноимпекс”. Но настоя, че БСП не може да носи отговорност за сделката. Затова не можело да се твърди, че въпросите на ГЕРБ към Нинова за “Техноимпекс” са удар по партията. “Категорично отхвърлям аз и другите членове на БСП да носим отговорност за един период, в който политиката е дясна и не се изпълнява от членове на БСП. Партията не е грешила през този период”, обясни той. В атаката срещу Нинова се включи и бившият министър на отбраната Ангел Найденов. “Докъде стигнахме...! ГЕРБ да напомнят на БСП, със собственото ни издание, за годините на голямото разграбване и за отбелязването на “Техноимпекс” в този процес!(   “Позитано”, къде са опорните точки? Кога сме били прави - през 2001-а или сега - 2017 г.?”, написа той в профила си във фейсбук.  Сделката за “Техноимпекс”, в която е участвала и Корнелия Нинова, е заклеймена от БСП още през 2001 г. - само три години след раздържавяването на външнотърговското дружество. За това напомни преди дни депутатът от ГЕРБ Десислава Атанасова и показа книга, изготвена от червените по темата. Книга “Корупцията - основен елемент в управлението на СДС: юни 1997 - април 2001 г.” е била разпространена на 11 юни 2001 г. от Висшия съвет на БСП, каквото бе тогава името на Националния съвет. Поне половината от сините приватизационните сделки са съмнителни, обяснява тогава говорителят на червените Младен Червеняков. В нея БСП твърди, че приватизацията чрез РМД е овладяване на предприятията чрез мажоритарно участие от “партийни парашутисти” и “братовчеди”. ", "date": "2017.12.11", "title": "Опозиция на Нинова в  БСП си пожела: Приватизаторите вън от политиката (Обзор)"}
{"url": "https://www.24chasa.bg/novini/article/6606700", "text": "Обещанието на Великобритания да плати между 40 и 44 млрд. евро по сметката за развода с ЕС е условие, което ще бъде изпълнено само ако бъде договорено бъдещо споразумение с Евросъюза, каза днес в британския парламент премиерът Тереза Мей, цитирана от БТА. \"Ако не се договорим за такова партньорство, то тогава и тази оферта слиза от масата\", каза тя. Британският премиер обясни и за т. нар. \"пълно съответствие на регулациите\", което Обединеното кралство ще запази с тези на ЕС по въпроси, засягащи Република Ирландия, с цел да се избегне твърда граница между нея и британската провинция Северна Ирландия. Именно това бе последният компромис, който позволи споразумението между Лондон и Брюксел, позволяващо да се премине към втория етап на преговорите - за бъдещите отношения между тях след развода. Според Мей до тази формулировка ще се прибегне само в краен случай.\"Ние вярваме, че естественото решение на този въпрос ще дойде със споразумението, което ще постигнем чрез преговори с ЕС\", посочи тя. Мей каза, че Брекзит е \"значително и уникално предизвикателство\" за Северна Ирландия, която ще напусне ЕС като част от Великобритания, и за Ирландия, която ще остане в ЕС. Тя се зарече \"напълно да защити\" статута на Северна Ирландия като част от \"единния пазар на Обединеното кралство\", с което потвърди, че тази територия ще излезе от общия пазар и митническия съюз на ЕС. \"Не може да се поставя под съмнение нашето твърдо намерение да избегнем бариери по направление както север-юг (Северна Ирландия - Република Ирландия), така и изток-запад (Великобритания - Северна Ирландия)\", подчерта Мей.", "date": "2017.12.11", "title": "Мей: Няма да платим нищо за Брекзит, ако не се постигне цялостно споразумение с ЕС"}
{"url": "https://www.24chasa.bg/novini/article/6606468", "text": "Таксиметров шофьор от Шумен върна забравени в колата му подаръци и пари. Скъпоценната торба била забравена от семейство, което се връщало от рожден ден, разказва  . В малките часове на нощта те се качили в такси, за да се приберат до жилището си край Пети полк. Жената носела чантата с подаръците си и портмонето, а на съпруга бил поверен букета от празника. След като се прибрали вкъщи обаче установили, че най-ценната чанта липсва. Опитали се да си спомнят колата, но неуспешно, затова позвънили в 3 по-големи фирми за превоз. Оттам не могли да дадат отговор обаче кои шофьори са на смяна. Семейството вече било почти примирено със загубата, когато се обадили от районното управление на полицията. Дежурният съобщил, че таксиметров шофьор оставил забравен багаж. Чрез диспечерите стигнали до семейството, което малко по-рано търсило шофьора. В чантата с подаръци имало скъпи парфюм и гривна, а портмонето било с 220 лева вътре.", "date": "2017.12.11", "title": "Таксиметров шофьор от Шумен върна забравени подаръци и пари"}
{"url": "https://www.24chasa.bg/novini/article/6606218", "text": "Министерството на туризма и аз лично винаги сме подкрепяли изграждането на втори кабинков лифт в Банско и със сигурност ще подкрепим това и за в бъдеще, защото е изключително важно не само за развитието на туризма, но и като цяло на планинския. Това каза пред журналисти министърът на туризма Николина Ангелкова след кръгла маса за проектите на решения на Министерския съвет за Национален парк „Пирин“ и за „Ски зона Банско“, предаде „Фокус“. „Винаги съм казвала и го казвам отново, че лифтовете са най-екологичният вид транспорт и отварят достъпа до планината целогодишно и дават възможност да покажем пред всички какви богатства има нашата страна. Съответно да развиваме целогодишен туризъм“, заяви Ангелкова. По думите ѝ на днешната дискусия е станало ясно, че независимо, че концесионният договор ще се приведе в съответствие, всяка една дейност, която следва да се осъществява на територията в буферната зона, отново задължително преминава през всички процедури, включително и през ОВОС. „За мен от днешната дискусия, която е поредна, стана ясно, че няма как без допълнително да бъдат извършени процедури по ОВОС и други, съответстващи на националното ни законодателство и европейското, да се извършва нещо на територията на концесионния договор. Така че абсолютно защитен е национален парк „Пирин“ и със сигурност за всички трябва да е ясно, че без да се преминат тези процедури, няма да се появи образно казано лифт утре, дори ако МС вземе такова решение“, допълни Ангелкова и подчерта, че трябва да се спазват законите. „Аз като министър със сигурност подкрепям изграждането на втори лифт в Банско“, заяви още Николина Ангелкова. Спортният министър Красен Кралев допълни, че също от министерството са категорични и стоят зад идеята за втори лифт. „Няма алтернатива просто. Категорично трябва да продължим с изграждането на спортна инфраструктура за практикуване на зимните спортове. В България са традиционни и много популярни. Още повече, че в момента една от звездите на световните алпийски ски е българинът Радослав Янков, който е един от най-силните състезатели през последните години в сноуборда“, обясни той. По думите му в България няма писти и трасета за практикуване на сноуборд. „Затова сме принудени най-добрите ни състезатели да се подготвят в чужбина. Наясно сме, че тези хора са идоли за много деца и подрастващи. Там, където имаме силни спортисти веднага следва една мощна вълна от подрастващи, които се записват и почват да практикуват този спорт. В България за съжаление не можем да кажем, че имаме условия за практикуване на сноуборд. 200 км писти са крайно недостатъчни в цялата страна. Дадох пример с Чехия, където са 7000 км, Словения – 1800. Излишно е да коментираме държави като Австрия, Швейцария, Италия. Там километрите са по 20-30 000 на държава“, обясни той и подчерта, че е крайно време този процес да се отвори, спазвайки цялото българско и европейско законодателство. „Категорично искаме увеличаване и то километри писти, кабинкови лифтове – такива, които да направят и спортния туризъм, и практикуването на зимни спортове достъпни за всеки български гражданин“, каза още Красен Кралев.", "date": "2017.12.11", "title": "Ангелкова: Със сигурност подкрепям изграждането на втори лифт в Банско"}
{"url": "https://www.24chasa.bg/novini/article/6606273", "text": "Днешната експлозия в Манхатън бе опит за терористична атака, заяви кметът на Ню Йорк Бил де Блазио, цитиран от Асошиейтед прес. Смята се, че нападателят е действал сам, уточни той. Четирима души, включително заподозреният, са били ранени при експлозията на самоделна бомба в Манхатън, съобщиха източници от нюйоркската полиция. Никой от пострадалите не е с опасност за живота, предаде БТА Първоначално бе съобщено само за един пострадал - самият нападател, който бил привързал самоделно взривно устройство към тялото си. Той бе задържан след експлозията, отекнала в подлез към метрото под 42-а улица, между Седмо и Осмо авеню, близо до Таймс скуеър, в 7.30 ч. (14.30 ч. българско време). Полицията каза, че взривът вероятно е станал случайно и не е ясно какви са били намеренията на заподозрения. Шефът на нюйорската полиция Джеймс О' Нийл съобщи, че заподозреният е 27-годишен узбек на име Акайед Уллах, предаде Франс прес. Полицейски източник, цитиран от АП, каза, че Уллах живее в Бруклин и вероятно е от Бангладеш. Нападателят бил признал, че се е заклел във вярност на групировката \"Ислямска държава\", съобщи АФП. Кметът на Ню Йорк Бил де Блазио заяви, че няма повече инциденти за момента, нито организирани действия на терористична група, пише The Telegraph, цитиран от Фокус, след взрива в Ню Йорк, който бе обявен за терористично нападение от местните полицейски власти. “Всичко, което знаем е, че една отделна личност, която, благодарим на господа, не успя да реализира плановете си“, заяви той. „Враговете ни искат да разрушат мултикултурното ни общество“, добави той, визирайки пакистанския произход на заподозрения за деянието. Той добави, че предстои да се направи по-задълбочено разследване на инцидента, за да има повече яснота за него.  Губернаторът на Ню Йорк Андрю Куомо похвали бързината, с която са реагирали полицейските власти на взрива в Манхатън, за който се разбра, че е опит за терористично нападение. „Всички работиха екипно. Имаше експлозия, това беше ефективно – нискотехнологично – устройство. Няколко човека получиха дребни наранявания, но всички се справиха изключително добре“, заяви той, пише The Telegraph, цитиран от Фокус. Нормалното функциониране на автобусния терминал е възобновено, съобщи още Куомо. „Това е един от най-страшните кошмари. Това е Ню Йорк и това ни прави цел за международния тероризъм. Осъзнаваме го“, подчерта той. „Всеки може да влезе в интернет, но реалността в Ню Йорк е друга и ние си държим очите отворени и имаме най-добрите полицаи на света. Ще преминем през това заедно, да се връщаме обратно на работа“, завърши губернаторът.", "date": "2017.12.11", "title": "Кметът на Ню Йорк: Днешната експлозия в Манхатън бе опит за терористична атака"}
{"url": "https://www.24chasa.bg/novini/article/6606262", "text": "Омбудсманът Мая Манолова изпрати остро становище до председателя на Комисията за енергийно и водно регулиране /КЕВР/ Иван Иванов, във връзка с предстоящото увеличение на ВиК услугите от 1 януари 2018 г. в 14 области в страната, съобщиха от пресцентъра на омбудсмана на Република България. „За пореден път държавният регулатор не счете за необходимо да проведе обществено обсъждане по един толкова важен въпрос, който засяга потребителите в областите: Смолян, Варна, Пловдив, Силистра, Кърджали, Русе, Перник, Монтана, Шумен, Сливен, Бургас, Ямбол, Враца, София-град“, пише омбудсманът. В документа тя подчертава, че „правилното определяне на цените на ВиК услугите е въпрос от обществена значимост за развитие на ВиК сектора“. Манолова посочва, че на практика КЕВР и ВиК дружествата обсъждат цени, които се плащат от трета страна, без последната да има възможност да вземе отношение по тях. „Това, освен че е незаконосъобразно, е и неморално“, категоричен е общественият защитник. В становището си до председателя на КЕВР тя акцентира и върху факта, че вместо инфлацията от м. януари до м. октомври т.г., която е 0,7 %, регулаторът е взел предвид справка от м. декември 2016 г. до края на м. октомври т.г. – 1,9 %. От друга страна, Мая Манолова посочва, че всъщност инфлацията следва да се изчислява от момента на влизане в сила на утвърдената цена за 2017 г. за ВиК услугите, която е различна за операторите. Омбудсманът дава и пример за абсурдността на ситуацията с предстоящото изменение на цените на водата за ВиК Ямбол. „При спазване на нормативните изисквания, одобрената цена на водата за ВиК Ямбол за 2018 г., не би следвало да се изменя. Вместо това, за този ВиК оператор цената на водата е с най-голямото увеличение – 20%“, изтъква парадокса Манолова. Националният обществен защитник критикува работата на КЕВР и по отношение определяне социалната поносимост на цената на ВиК услугите. Манолова е категорична, че КЕВР ползва данните от изследването на Националния статистически институт /НСИ/ „Статистика на доходите и условията на живот“, които са чувствително по-високи от друго тяхно изследване за същата година – „Наблюдение на домакинските бюджети относно средно месечния доход на домакинствата“: „На основание чл.19, ал.1, т.4 от Закона за омбудсмана отправям препоръка, да се вземат под внимание посочените аргументи като приложите правилните критерии за определяне периода на инфлацията и социалната поносимост на цените на ВиК услугите. По този начин ще бъдат постигнати по- ниски и справедливи цени, в съответствие със закона“, пише в становището си до КЕВР омбудсманът.", "date": "2017.12.11", "title": "Омбудсманът Мая Манолова поиска от КЕВР да намали цената на водата"}
{"url": "https://www.24chasa.bg/novini/article/6605854", "text": "На 12 декември от 10 часа, в зала „София“ на Гранд хотел София, Централната избирателна комисия (ЦИК) организира провеждането на симулации на дистанционно електронно гласуване. По закон ЦИК трябва да проведе три симулации на дистанционно електронно гласуване до края на 2017 г. Това съобщиха от пресцентъра на ЦИК, цитирани от \"Фокус\". Симулациите са различен процес от експерименталното дистанционно електронно гласуване, което е предвидено да се проведе през 2018 г. на три последователно произведени избори, включително частични избори. Системата за дистанционно електронно гласуване е разработена от „Информационно обслужване“ АД съгласно договор, сключен с ЦИК. Разработената система за целите на симулациите е съобразена с разпоредбите на Изборния кодекс. Ще се проведат последователно три симулации, както следва: за избори за членове на Европейски парламент, за избори за народни представители и за избор на кмет на община, като помежду им е предвидено кратко технологично време. Симулациите ще се реализират в зала с определен брой предварително регистрирани участници, сред които членове на Централната избирателна комисия, представители на различни институции, ангажирани с изборния процес, журналисти, неправителствени организации и др.", "date": "2017.12.11", "title": "ЦИК тества утре дистанционното електронно гласуване"}
{"url": "https://www.24chasa.bg/novini/article/6605875", "text": "Съдът задържа под стража по искане на Районната прокуратура в Генерал Тошево деветима мигранти, преминали незаконно държавната граница на България. За извършеното престъпление в ареста са трима сирийци и шестима иранци, сред които и две жени, съобщи пресцентърът на Апелативната прокуратура. Групата мигранти са задържани на 7 декември 2017 година от румънските гранични власти при незаконното преминаване на границата в землището на село Росица, община Генерал Тошево. Районната прокуратура е образувала досъдебни производства срещу чужденците, излезли между 224-а и 225-а гранични пирамиди без разрешение на надлежните органи на властта и не през определените за това места. Част от задържаните са били без документи за самоличност и без адресна регистрация в България. Не са регистрирани и в бежански центрове. Чужденците са преминали незаконно българската граница с Турция и са заведени първоначално в София, откъдето са транспортирани до село Росица, посочват от пресслужбата на Апелативната прокуратура. Установен е и българският гражданин - А.П. от Варна, който ги е превозил с микробус до землището на граничното село. Микробусът се движил по черен път и отвел мигрантите непосредствено до граничната бразда, където закъсал.Групата чужди граждани били принудени да пренощуват в полезащитен пояс,след което преминали държавната граница и се натъкнали на полицейски патрул на румънските власти.", "date": "2017.12.11", "title": "Прибраха в ареста 3-ма сирийци и 6-има иранци, влезли нелегално у нас край Генерал Тошево"}
{"url": "https://www.24chasa.bg/novini/article/6605923", "text": "В понеделник, 11 декември, Египет и Русия подписаха договор за изграждането на първата атомна електроцентрала в северноафриканската страна, предава Франс прес, цитирана от Фокус. Съответният документ бе подписан от президента на Руската федерация и египетския му колега Абдел Фатах Сисис в рамките на специална церемония, излъчвана по държавната телевизия. Путин пристигна в Кайро след изненадващо посещение във военновъздушна база „Хмеймим“ в Сирия, откъдето обяви изтеглянето на руските военнослужещи.", "date": "2017.12.11", "title": "Путин подписа с Египет за строеж на първата АЕЦ в страната"}
{"url": "https://www.24chasa.bg/novini/article/6605925", "text": "Българският патриарх Неофит изпрати свой представител на празника на гр. Струмица, Македония. Дядо Сионий присъства на литургията по случай \"Св. петнадесет Тивериополски (Струмишки) свещеномъченици\", предаде  . Сионий прочете обръщение от Негово Светейшество патриарх Неофит до струмишкия митрополит Наум по случай празника, на който присъстваха много хора, включително и премиерът Зоран Заев. В храма присъстваха четирима митрополити Дебърско-Кичевският Тимотей, Тетовско-Гостиварският Йосиф, Кумановско-Осоговскияят Йосиф, молитвено участие взе и струмишкият Наум. В знак на уважение и гостоприемство Величкият епископ Сионий беше поставен на владишкия трон. Той беше приет с много любов от християните. За отбелязване е, че гостът от БПЦ на празника на Струмица носи същият титул - Велички, който е носел и св. Климент Охридски – небесният покровител на македонския и българския народ, титул който и днес православните църкви в България и Македония дават на свои епископи. \"В този празничен ден нашите молитви към Всеподателя Бога са с Вас, с цялото Ваше богодарувано паство и с църквата в Република Македония. Да благоволи Господ в най-близко време да бъдем в желаното от всички единство и благодатно евхаристийно общение” – се казва в официалното приветствие на Негово Светейшество Българския патриарх Неофит към клира и миряните на Струмишка епархия, Р Македония. „Ваше Високопреосвещенство, в деня, когато църквата в Македония тържествено празнува подвига във вярата и небесната прослава на светите славни Петнадесет Тивериополски свещеномъченици, отправяме към вас първосветителски благослов и всесърдечни благопожелания за крепко здраве и още по-голямо дръзновение във вашето митрополитско служение на светата и богохранима Струмишка епархия. Прославили се в свидетелството си за Христа Разпнатия и в подвига на мъченичеството, те и до днес остават особено почитани от цялата църква, като едни от фундаментите на вярата и на църковния живот в нашия регион. Винаги в двухилядолетната история на християнството мъченическата кръв се е превръщала в благодатно семе за процъфтяване на вярата в Спасителя Христос, бидейки свидетелство за безплодността на гоненията срещу Господа и Неговата света Църква. Същото се е случило и след жертвения подвиг на светите Тивериополски мъченици, чиито пример за вярата продължава да пленява и днес хиляди души да следват спасителния път на Евангелието и Христовите заповеди, за да наследят Божието царство и вечния живот“, се казва в приветствието. „В този празничен ден нашите молитви към Всеподателя Бога са с Вас, с цялото Ваше богодарувано царство и с църквата в Република Македония. Да благоволи Господ в най-близко време да бъдем в желаното от всички единство и благодатно евхаристийно общение. По молитвите на светите всехвални Петнадесет Тивериополски свещеномъченици Бог да дарува на Вас и богохранимата Струмишка епархия Своя вечен мир и неоскъдяваща благодатна помощ! Честит празник! За много и благословени години! С братска в Христа обич, Неофит Патриарх Български”“, завършва приветствието.", "date": "2017.12.11", "title": "Патриарх Неофит прати дядо Сионий в Македония и изпрати послание, ето го (Видео)"}
{"url": "https://www.24chasa.bg/novini/article/6606037", "text": "На 10 декември полет на авиокомпания Wizzair, който е трябвало да излети в 15:40 ч от Франкфурт на Майн към София, е бил отменен, оставяйки около 100 български граждани без транспорт до София. След телефонен разговор на българския консул във Франкфурт Стефан Димитров, българските граждани са били транспортирани от летището и настанени в хотели в радиус от около 40 км. По информация на българската мисия разходите за нощувка са били поети от авиокомпанията. Това съобщиха от пресцентъра на Външното ни министерство.  От консулството ни информират, че след разговори с авиокомпанията е установено, че групово решение за прерутиране не може да бъде очаквано. Въпреки това днес пътниците ще бъдат превозени от хотелите до летище Франкфурт на Майн в 13:30 ч. местно време. Очаква се самолет на авиокомпанията Wizzair да качи една част от тях в 15:40 ч. на полет до София. Пътниците, които не успеят да бъдат превозени с полета на Wizzair, ще могат да потърсят вариант за прибиране в България чрез директен полет на Lufthansa по-късно през днешния ден, или с друг полет с междинно кацане. Консулството на България във Франкфурт е в постоянна връзка с българските граждани, като информира, че част от тях вече са намерили алтернативен начин за транспорт до София. Всички клиенти на авиокомпании приемат общите условия на тези компании със закупуването на своя билет. Искове за нанесени материални и нематериални щети се подават лично от всеки гражданин към авиокомпанията. Гражданите могат да се информират за своите права на следния електронен адрес: https://europa.eu/youreurope/citizens/travel/passenger-rights/air/index_bg.htmе Българското консулство остава в постоянна връзка с българските граждани. За съдействие гражданите могат да се обръщат към дежурните телефони на консулството във Франкфурт: ++49 69 509 278 13 10", "date": "2017.12.11", "title": "Консулството ни във Франкфурт съдейства на сънародници с отменен полет"}
{"url": "https://www.24chasa.bg/novini/article/6605999", "text": "Премиерът на Великобритания Тереза Мей посрещна българския министър-председател Бойко Борисов преди минути в Лондон. Двамата ще проведат среща на четири очи и ще обсъдят сътрудничеството между България и Великобритания. \"С нетърпение очаквам да обсъдим предстоящото Ви председателство на ЕС, тъй като ще са много важни следващите 6 месеца. Също така очаквам да обсъдим нашите двустранни взаимоотношения. Работим много добре в сферата на отбраната и националната сигурност\". С тези думи Тереза Мей посрещна Бойко Борисов в Лондон. \"Знам, че и двете ни държава имат общи интереси по отношение на Запдните Балкани. Отново ще мога да дам актуална информация за това, докъде се намираме в момента по отношение на преговорите ни за Брекзит. Отново добре дошли!\", добави британският премиер. \"Благодаря за възможността да разговаряме. Независимо от Брекзит, приятелството ни с Великобритания е от много години и то ще продължи. Темата за Балканите е доста важна за нас, ще ви запозная и със срещата \"16+1\". Искаме да обсъдим възможността, българчетата във Великобритания да могат да държат матура на български език. Ще бъдете скъп гост за нас, ако приемете, на срещата на 17 май на ЕС с лидерите на Западните Балкани\", каза българският премиер.                                                                                                                                                                                                                                                                                                                              ", "date": "2017.12.11", "title": "Тереза Мей посрещна Борисов в Лондон (Снимки, видео)"}
{"url": "https://www.24chasa.bg/novini/article/6606094", "text": "Над 2000 души присъстваха днес в Загреб на церемония в памет на босненския хърватски генерал Слободан Праляк, осъден за военни престъпления от Международния трибунал в Хага, съобщиха хърватските медии и агенция Франс прес. Слободан Праляк изпи шишенце с цианид на 29 ноември, когато трибуналът потвърди присъдата му от 20 години затвор за военни престъпления и престъпления срещу човечеството, извършени по време на войната в Босна през 90-те години, предаде БТА. Слободан Праляк бе кремиран в събота в крематориума на загребското гробище Мирогой на частна церемония, на която присъстваха само членовете на семейството му и няколко приятели. Днешната церемония бе организирана от Асоциацията на хърватските генерали и се състоя в престижната концертна зала \"Ватрослав Лисински\", съобщи информационният сайт индекс. На церемонията не дойдоха президентката, която е в Биеловар, и премиерът, който е в Париж, но в препълнената зала присъстваха министрите на отбраната и на ветераните, много политици от редовете на Хърватската демократична общност /ХДО/, двама бивши хърватски ръководители, осъдени за военни престъпления - Мирко Норац и Дарио Кордич, хърватският рок музикант националист Марко Перкович Томпсон, заместник председателят на парламента и заместник председател на ХДО Милян Бъркич, синът на първия хърватски президент Мирослав Туджман и още много политици. Отсъствието на президентката и премиера бе оценено от генерал Маринко Крешич, секретар на Генералния сбор, като \"послание към избирателите, които ще ги накажат\". \"Слободан Праляк не е военнопрестъпник. Той отхвърли с презрение несправедливата присъда. Присъдата му бе обида за всяко правосъдие. Праляк нямаше да бъде Праляк, ако бе отстъпил пред пристрастните съдии. Той не пожела нито минута да живее като военнопрестъпник\", каза Мирослав Туджман, който обяви Праляк за \"човек, който няма равен на себе си\", а присъдата му като \"театър на абсурда\". Всички изказали се оцениха присъдата на генерала като несправедлива и неприемлива. Преди церемонията посетителите се подписваха в книга за съболезнования. Стотици хора, които не можаха да влязат в залата, следят церемонията на големи екрани, поставени в коридорите и преддверието на залата. По-късно днес в църква в Загреб ще бъде отслужена служба в памет на генерала. Загреб от сутринта на практика е блокиран заради церемонията в зала \"Лисински\".", "date": "2017.12.11", "title": "Хърватия почете паметта на Слободан Праляк, самоубил се в трибунала в Хага"}
{"url": "https://www.24chasa.bg/novini/article/6606131", "text": "ЕС няма да последва САЩ в решението за преместването на американското посолство от Тел Авив в Йерусалим. Това заяви на пресконференция върховният представител на ЕС по външната политика и сигурността Федерика Могерини след заседание на Съвета на ЕС по външни работи. По-рано тази сутрин тя посрещна в Брюксел израелския премиер Бенямин Нетаняху, който изрази увереност, че \"повечето европейски държави\" ще последват решението на президента на САЩ Доналд Тръмп. Нетаняху може да вярва в каквото желае, но ЕС няма да направи като САЩ, заяви Могерини. По нейните думи основната цел на ЕС е постигането на мир в Близкия изток с възобновяването на преговорите в Женева. Тя коментира, че намирането на решение изглежда далеч и е невъзможно без участието на Вашингтон. За ЕС решението е в две държави, с обща столица Йерусалим. Никога от никого в последните десетилетия не съм чула друга възможност, освен за обособяването на две държави, добави Могерини. Тя коментира, че войната в Сирия не е приключила, въпреки че някои твърдят друго. Този коментар на Могерини бе направен часове след като руският президент Владимир Путин нареди изтегляне на руските войски от Сирия заради разгрома на терористите и постигането на условия за мирен преход. Неоснователни са твърденията за край на войната, за съжаление. Сирия не бива да бъде раздробявана на различни зони на влияние. ЕС е готов да окаже помощ, включително финансова, но само след постигането на мирно споразумение на преговорите в Женева, заяви Могерини.", "date": "2017.12.11", "title": "Могерини: ЕС няма да последва САЩ в решението за Йерусалим"}
{"url": "https://www.24chasa.bg/novini/article/6606100", "text": "Задържаният днес във връзка с експлозията в Манхатън е един от ранените при нападението, съобщи Франс прес, като се позова на полицията. Мъжът бил привързал самоделна бомба към тялото си, която избухнала на перон в метрото в Манхатън в 7.30 часа местно време. Раните му не са животозастрашаващи, предаде БТА. В социалните мрежи се разпространи снимка на нападателя. От полицията на Ню Йорк съобщиха, че ранените при инцидента са общо четирима. Никой от тях не е с опасност за живота.", "date": "2017.12.11", "title": "Вижте задържания за експлозията на автогара в Манхатън (Снимка, видео)"}
{"url": "https://www.24chasa.bg/novini/article/6606154", "text": "Президентът на Русия Владимир Путин ще обсъди с турския си колега Реджеп Тайип Ердоган ситуацията в Сирия по време на посещението си в Анкара, съобщи днес говорителят на Кремъл Дмитрий Песков, цитиран от РИА Новости и БТА. Разбира се, руският президент Путин ще информира Ердоган за посещението си в Сирия. Путин ще говори за вариантите за политическо разрешаване на проблемите в Сирия, както и за стъпките, които ще се предприемат след началото на извеждането на руския контингент от Сирия, каза Песков. Освен това ще бъдат обсъдени редица въпроси, свързани с двустранните отношения, в частност търговско-икономическите отношения, добави говорителят на Кремъл. Планира се днес Путин, който бе на кратко посещение в Сирия, а в момента е в Египет, да посети Анкара.", "date": "2017.12.11", "title": "Путин и Ердоган ще обсъдят ситуацията в Сирия на срещата си в Анкара"}
{"url": "https://www.24chasa.bg/novini/article/6606164", "text": "35-годишният българин Марин Трайков е бил арестуван и пратен в затвора на Борго Сан Никола, Лече, по обвинения за убийство на пътя, съобщиха италианските медии. Рано сутринта в понеделник българинът, шофиращ автомобил Бе Ем Ве, прегазил на пътя мотоциклет с двама италиански граждани – баща и син. 67-годишният Албино Сарачино починал веднага, докато 17-годишният му син Давиде, който бил с него на мотоциклета, е тежко ранен. Бащата карал детето си на гарата на Лече, където трябвало да вземе влак за Казарино, в чийто музикален колеж учи. Момчето е с тежки наранявания на краката си. Инцидентът станал близо до Куестурата в южния град Лече. При удара бащата изхвърчал от седалката. След алкохолния тест на българина се оказало, че нивото на алкохола в кръвта му е пет пъти над позволеното от закона. Заради пияното си състояние той навлязъл с колата си в насрещното платно, затова и отнесъл идващия срещу него мотор. Катастрофата биля видяна от няколко минувачи, които веднага извикали Бърза помощ и полиция.", "date": "2017.12.11", "title": "Пиян български шофьор уби на пътя италианец и рани сина му"}
{"url": "https://www.24chasa.bg/novini/article/6606169", "text": "В румънския парламент започна специално заседание в памет на починалия миналата седмица бивш крал на страната Михай Първи, предаде Аджерпрес, цитирана от БТА. \"Крал Михай символизираше надеждата на една преродена и свободна Румъния, към която румънците не спряха да се стремят, и ще остане в спомените на румънския народ като един голям държавник\", заяви президентът Клаус Йоханис. Президентът отбеляза, че въпреки че крал Михай \"е управлявал преди повече от 70 години, принципите му не принадлежат на миналото, а напротив - по-актуални са от всякога\". \"Михай Първи беше конституционен монарх, който защитаваше върховенството на закона, индивидуалните права и свободи, бореше се за стабилни институции и за това правилата да бъдат спазвани\", отбеляза още държавният глава. Той напомни за държавния преврат от 23 август 1944 г., когато крал Михай сваля от власт профашисткия диктатор маршал Йон Антонеску, с което Румъния се включва във Втората световна война на страната Съюзниците, както и за продължителното изгнание на бившия монарх по време на комунистическия режим в Румъния. \"Наш дълг е да съхраняваме наследството на крал Михай Първи. Почитайки паметта му, всички ние имаме дълг да поддържаме една стабилна, достойна и уважавана в света Румъния, просперираща и силна, със солидна правова държава, (...) в която никой не стои над закона\", подчерта държавният глава. На днешното заседание на двете камари на парламента присъства също престолонаследничката принцеса Маргарета, румънският патриарх Даниел, премиерът Михай Тудосе, редица министри, бивши президенти на страната, както и министри и парламентаристи от Молдова. Крал Михай Първи почина на 96-годишна възраст в резиденцията си в Швейцария на 5 декември. Погребението ще се състои на 16 декември в град Куртя де Арджеш, където беше положено тялото и на съпругата му кралица Ана, която почина миналата година.", "date": "2017.12.11", "title": "Румънският парламент почита паметта на крал Михай"}
{"url": "https://www.24chasa.bg/novini/article/6606175", "text": "\"Тереза Мей ми обеща българските ученици във Великобритания да държат матура на майчиния си език\", каза Бойко Борисов в Лондон, след като британския премиер го посрещна. \"Оптимист съм за това, което обясних. Тя ме разбра и обясни, че е особено важно българският език да е достатъчен за децата във Великобритания и да държат матурата на български език\", добави премиерът Борисов.  \"Надеждите за Западните Балкани са големи - не само за инфраструктурата. Надявам се, че с Ципрас и Заев ще стигнем и до решение за името, трябва да се реши този въпрос, за да може Македония да върви по пътя на ЕС и НАТО, това е жизнено важно за нас\", коментира още той.  \"Много съм щастлив, че с Туск и Юнкер се започна темата с конкретните параметри. Канят ме, не защото съм толкова хубав, а това, което направихме за Балканите, се вижда. Лошо нещо е Брекзит и трябва да го преодолеем\", заключи българският премиер. \"Винаги сме твърдели, че и Израел, и Палестина, и народите им са ни приятели. Мен ме касае това, което се случва на Балканите. В Йерусалим тепърва ще се развиват нещата\", каза Борисов по повод решението на американския президент Доналд Тръмп за Йерусалим. \"Февруари има среща на балканските лидери с Европейската банка, ние сме я потвърдили. След като най-големите банки в света искат да финансират инфраструктурните проекти, значи сме стигнали до много по-далеч от голите думи\", обясни Борисов. \"Светът вече са развива толкова бързо, че само обединени може да постигнем нещата. Говорихме и по темата за киберсигурността\". \"Пихме английски чай. Казах й: \"Дай го този английски чай, да го видя\". Като дойде тя в България, ще я черпя с кисело мляко\", завърши премиерът.                                                                                                                                                                                                                                                                                                                            ", "date": "2017.12.11", "title": "Борисов: Канят ме, не защото съм хубав, а защото виждат какво правим за Балканите (Снимки, видео)"}
{"url": "https://www.24chasa.bg/novini/article/6606214", "text": "Граждани от пиринския край излизат на протест срещу \"зелената мафия\" в България, организиран от сдружение \"Бъдеще за община Банско\". За това съобщиха от сдружението чрез съобщение до медиите, което публикуваме без редакция. \"Сдружение \"Бъдеще за Община Банско\", подкрепено от още 13 НПО организираме протест срещу зелената екологична мафия, която за пореден път спира развитието на Югозападна България. Те саботират развитието не само на зимния туризъм, изграждането на автомагистрала \"Струма\", но и стотици проекти в цялата страна. Тази атака срещу България прави така наречените \"зелени\" обикновени родоотстъпници и предатели на националната кауза в полза на други държави. НИЕ ХОРАТА ОТ ЮГОЗАПАДНА БЪЛГАРИЯ АПЕЛИРАМЕ КЪМ ВСИЧКИ ИНСТИТУЦИИ И БЪЛГАРИ ЗА ПОДКРЕПА, НАЙ-НАКРАЯ ДЪРЖАВАТА ДА СЕ СПРАВИ С ЛИЦАТА И ОРГАНИЗАЦИИТЕ, КОИТО В УСЛУГА НА ЧУЖДИ ИНТЕРЕСИ ЗЛЕПОСТАВЯТ СТРАНАТА НИ И РАБОТЯТ СРЕЩУ НЕЙНОТО РАЗВИТИЕ. ПОДКРЕПЯЩИ: 1. Българска асоциация на пострадалите при катастрофи 2. Български ловно-рибарски съюз 3. Сдружение „Клъстър зелен транспорт“ 4. ПК „Екогласност“ 5. Федерация на потребителите в България. 6. Българска асоциация за селски и екологичен туризъм /БАСЕТ/ 7. Сдружение „Клъстер уелнес БГ“ 8. Екологично сдружение „Марица 2004“ 9. Български форум за транспортна инфраструктура. 10. Съюз „Интелигентна България“ 11. Балкански център за устойчивост и екоинженеринг. 12. НГК „Природата за хората и регионите“ 13. Сдружение Българска браншова асоциация за пътна безопасност\"", "date": "2017.12.11", "title": "В сряда банскалии организират протест срещу \"зелената мафия\""}
{"url": "https://www.24chasa.bg/novini/article/6606316", "text": "Анкета на аналитичната компания EPC Group установи, че мъжете 2,8 пъти по-често от жените използват за парола думата password (парола от англ.), като по този начин правят компютрите си твърде уязвими, съобщава сайтът Лайф. От получените данни е видно, че една десета от потребителите на интернет не са си сменяли паролите в продължение на 7 години. А 37 на сто от анкетираните са си сменяли паролите само след като са получили предупреждение от системата, предава БТА. Като цяло потребителите се отнасят твърде небрежно към въпросите на интернет сигурността. Това личи от факта, че 22 на сто от тях използват една и съща парола във всички свои акаунти. Едва 14 на сто от респондентите доверили, че имат различни пароли за различните си акаунти в социалните мрежи.", "date": "2017.12.11", "title": "Мъжете използват за парола думата password 3 пъти по-често от жените"}
{"url": "https://www.24chasa.bg/novini/article/6606335", "text": "Канцлерът на Германия Ангела Меркел заяви, че Русия е сила, формираща световния ред и приведе за пример ситуацията в Сирия, предава ТАСС, цитирана от БТА. „Виждаме една Русия, която иска да бъде съставя световния ред и ако погледнем в Сирия, ще видим, че тя е такава“, заяви Меркел, по време на пресконференция в Берлин. Тя засегна и темата за ЕС, като заяви, че Съюза трябва да играе „геополитическа роля“ и да има „огромно влияние“ по света. Освен това Меркел констатира и засилването на влиянието по света на Китай.", "date": "2017.12.11", "title": "Меркел: Русия е сила, формираща световния ред"}
{"url": "https://www.24chasa.bg/novini/article/6605502", "text": "Шестима души са задържани в РУ- Самоков след сбиване помежду им и оказана яростна съпротива на полицейските служители, съобщи информационният бюлетин на МВР. Около 1.45 часа на 10 декември в РУ- Самоков бил получен сигнал за разразил се скандал в махала на града, при който са счупени прозорците на къща. Към мястото незабавно бил изпратен полицейски екип, който установил, че участници в сбиването са членове на две съседски фамилии. При опита на униформените да преустановят конфликта, мъжете оказали яростна съпротива - блъскали, дърпали и замахвали заканително към тях, нанесли удари с дървени пръти по служебния автомобил и го замерили с туба с бензин. За овладяване на ситуацията, на адреса били изпратени още три полицейски екипа, като след намесата им шестимата участници в свадата били задържани и отведени в районното управление. После един от тях бил транспортиран в столична болница със съмнение за черепно- мозъчна травма вследствие на възникналото сбиване. По случая било образувано досъдебно производство и уведомена районната прокуратура. Още същия ден на двама от извършителите - И.К. (41 г.) и Е. К. (19 г.), са повдигнати обвинения за извършени непристойни действия, грубо нарушаващи обществения ред, съпроводени със съпротива срещу орган на властта и отличаващи се с особена дързост и цинизъм. С прокурорско постановление на И. К. е наложена 72- часова мярка за неотклонение задържане под стража, а на Е. К.- парична гаранция.", "date": "2017.12.11", "title": "Арестуваха 6-има скандалджии в Самоков, хвърлили туба с бензин по патрулка"}
{"url": "https://www.24chasa.bg/novini/article/6604436", "text": "Домът му е в Сан Диего, Калифорния, но пребивава в него 4-5 пъти в годината. Случвало се е да прекарва във въздуха 120 дни в годината, което значи, че е летял всеки трети ден. Специалист е по сливания, придобивания и реструктуриране на компании. Работил е в САЩ, Мексико, Русия, арабските страни, Гърция, Франция. Българин е, но е напуснал държавата на 18 г. Приземи се в България преди няколко месеца. Росен Христов представлява холандската компания “Дитсман”, която купи 97% от “Енергоремонт холдинг”, и е председател на управителния съвет на дружеството. Продължава обаче да отговаря за бизнеса на “Дитсман” в Източна Европа и Азия. Фокусира се поне за две години на Балканите, като ще реструктурира новопридобитата компания и ще я разраства. Освен основната си работа Росен Христов се занимава и с инвестиции в стартиращи компании като бизнес ангел. Въпреки че е в България само от няколко месеца вече има направена инвестиция в местен стартъп и активно търси други потенциални иновативни компании, нуждаещи се от финансиране и експертиза. Освен работата се занимава активно с фитнес по 2 часа на ден Страстен ветроходец, през топлите месеци прекарва повечето от свободното си време на яхта в морето. Как успява с всичко това: “Аз съм от малкото хора, на които им е достатъчен 4-5 часа сън, т.е. имам средно около 20 часа на ден за ползотворна дейност, от които 8-9 часа отиват за основната ми работа, 2-3 часа за собствените ми бизнес начинания, 2 часа за фитнес и останалите 6-8 часа отделям за хобита, приятели, почивка и т.н. Когато човек е организиран, има време за всичко”. Росен Христов е напуснал държавата преди 20 г., в тежките 1998-1999 година. Този период за българската история и родната икономика той определя като “сив”. Христов тръгва от България веднага след като е завършил средното си образование във Варна. Отишъл в Дубай, където носи със себе си само знанията от строителния техникум и овладените чужди езици. В Дубай се озовал по обява от щатска компания - тогава особен плюс е било знаенето на английски и на още един език и затова конкуренцията е била по-слаба. По-късно започва да работи за “СКС Интернешънъл”, компания, която се занимава със сливане и придобиване, пак от САЩ. Бил е консултант в Дубай, харесали са го и отива в централата в Калифорния. Докато е в тази фирма, завършва международни икономически отношения. Две години след приключване на висшето образование отговаря за всички сделки по придобиване, акцентът бил най-вече в развиващите се пазари - Източна Европа, Мексико, Русия, но е имал и сделки в САЩ. Казва, че само в един-два случая е бил агресивен в бизнеса. И действал чрез банките- кредиторки на компаниите, които искали да придобият. Схемата при неговия бизнес е придобиване, 2 години преструктуриране и продажба. Гордее се с ролята си, която имал при разработката на прототипи, скарали американци и японци. Поточните линии, като на “Сони” например, не могат да се пренастройват за 100 бройки и обикновено се обявява търг. В САЩ компаниите са специализирани - едни разработват пластмасата, други електрониката, трети - механиката, но всяка се явява за целия пакет и наема подизпълнители. Докато японците имали компания, която прави всичко. Така американците се конкурират с цените и изпадат в тежко положение. След анализи и проучване на пазара Христов ги убедил да създадат една маркетингова фирма и тя да се явява на търговете. Някои придобити компании оставали в американската група. Например фирма, която произвеждала хапчета, премахващи дъха на алкохол Станали популярни в Русия, продавали се и в САЩ. Това ги провокирало да купят разработка на КГБ и за други хапчета, които били поръчани за армията. “За мен интересни са сделките, при които се достига докрай. Когато е приключило преструктурирането и резултатът е като планирания или по-добър. Имаше няколко сделки в Русия, в които инвестицията се връщаше 3-4 пъти. Но други сделки са изисквали по-креативно мислене. Зависи от коя страна се гледа”, казва Христов. В американската компания е бил 7-8 г., през 2007 г. отива в “Енел”, която при либерализацията в енергетиката е трябвало да освободи място и за други на италианския пазар. Наложило се бившата държавна компания да продава активи в Италия, а с парите е започнала да придобива фирми извън страната. Поканили го да преструктурира новопридобити компании в Гърция, Франция и Русия. През 2009 г. мести офиса си в Русия, където “Енел” стъпва сериозно. Там италианците работят с холандската “Дитсман” и през 2014 г. Христов се премества при тях. Поема региона Източна Европа, Азия и Южна Америка - пак развиващи се пазари. И така стига до България и сделката за “Енергоремонт холдинг” и до временното му завръщане в родината си. Докато се стигне до придобиването, “Дитсман” 7-8 месеца прави анализ на българската компания за 5 г. назад. Срещали са се със служебния премиер Огнян Герджиков, както и с вицепремиера Томислав Дончев и министъра на енергетиката Теменужка Петкова. Не за да получат гаранции, а да усетят отношението към чужда компания, която влиза в регулиран сектор. Освен протоколното за Европа “добре дошли сте” обсъждали проекти като АЕЦ “Козлодуй” и “Белене”. “Дитсман” купува “Енергоремонт” - нещо здраво откъм производство, компания с репутация за качество и в охраната на труда, което е ценност за холандците. Анализът показал, че ръководството е било концентрирано в един-двама експерти в индустрията, които имат контакти, но трудно могат да овладеят целия процес. Липсвало средното ниво мениджъри, които да управляват. Първата и третата линия функционират добре и по средата – проблем. “Купихме компанията с ясното съзнание за този недостатък. В “Дитсман” сме добри точно в тази област - имаме собствени разработки, софтуери, знаем всеки работник във всеки момент къде се намира, какво прави, клиентът одобрил ли е. Нашите супервайзери са с таблети и се знае – 4 човека работят на тази площадка от 7 до 12 ч, клиентът го е приел в 13 ч. Там, където имаме дългосрочни договори, достъп до този софтуер има и клиентът. Иначе какво стана – работили сме месец и накрая клиентът казва – това не сте свършили, това беше лошо качество, а то е било преди 20 дни”, обяснява Христов. Едно от първите неща, които сменя в българскака компания, е цялата организационна структура В холдинга ще е цялостното управление – финанси, счетоводство, юристи, снабдяване. Там ще е и търговската дирекция, която проучва пазара и предлага в кои търгове да се участва. В момента “Енергоремонт” участва в 400 търга на година, от които печели 10%. Инженерната дейност, което е второто ключово направление, също се концентрира, като се обединяват двете фирми “Тотема” и “Техенерго”, наемат се млади специалисти. Добавят се нови специалности и в ядреното направление. “Много клиенти пускат търгове с проектантска насоченост, а “Дитсман” има база данни от цял свят за 40 г. назад - хиляди единици оборудване как работи, статистика, чертежи, онлайн система”, казва Христов. Подобна промяна, която може да превърне нещо здраво и яко стъпило на местния пазар в компания, която се кани да се разраства и в съседните страни, отнема между 6 и 9 месеца. От “Дитсман” са видели в държавата ни голям потенциал, което ги е накарало и да купят компанията. “При всички положения ще излизаме и навън, България ще използваме като хъб”, казва Христов.", "date": "2017.12.11", "title": "След 120 дни в годината във въздуха мениджър по придобиванията се приземи у нас"}
{"url": "https://www.24chasa.bg/novini/article/6605536", "text": "Бурята \"Ана\" връхлетя Франция и остави 120 000 домакинства без ток, съобщава в. \"Фигаро\". Бурята е съпътствана от обилни снеговалежи, бурни ветрове и силни дъждове. Засегнати са някои западни части на страната и Югоизточна Франция. В няколко района край Лоара над 120 хиляди домакинства са без електричество, предаде БТА. Заради силни снеговалежи в Лил и Булон-сюр-Мер е преустановено движението на градските автобуси. Очаква се лошото време да продължи до края на седмицата.", "date": "2017.12.11", "title": "Буря остави хиляди домакинства без ток във Франция"}
{"url": "https://www.24chasa.bg/novini/article/6605551", "text": "Сигнал за бомба в израелското посолство е получен около 12.40 часа днес. На място са изпратени екипи на полицията, които претърсват района, съобщи По-късно от МВР заявиха, че проверката е извършена и нищо подозрително не е открито.                                                                                                                                                                                                                                                                                                                       ", "date": "2017.12.11", "title": "Сигнал за бомба в израелското посолство в София, полицията не откри нищо подозрително (Обновена)"}
{"url": "https://www.24chasa.bg/novini/article/6605543", "text": "По ОП „Региони в растеж“ 2014-2020 г. ще се рехабилитират още 22,2 км от прохода „Петрохан“ на територията на Софийска област. В лот 2 от програмата е участъкът от второкласния път II-81 Костинброд – Бучин проход от км 8+200 до км 30+400. В средата на ноември със средства от Европейския фонд за регионално развитие започна ремонтът на близо 21 км, които са част от лот 3. Пътят II-81 София - Петрохан – Лом е изграден през 1970 г. и е основна комуникация на Северозападна и Югозападна България през билото на Стара планина. Второкласният път е най-пряката връзка за жителите от областите Монтана и Видин със София, както и с Дунав мост II, пристанище Лом и балнеоложкия курорт Вършец. Участъкът, който основно ще се ремонтира в лот 2, започва от Костинброд, преминава през града и село Бучин проход и достига до кръстовището за Годеч. Ще се обновят и 2 моста - над р. Блато и р. Бучино, както и 13 пътни кръстовища. Отводняването на пътя ще бъде осигурено чрез изграждането на нови облицовани окопи, бетонови бордюри и отводнителни улеи. С изпълнението на проекта ще се подобрят транспортно-експлоатационните качества на отсечката и ще се повиши безопасността на движение. Участъкът ще бъде с нови ограничителни системи, хоризонтална маркировка и пътни знаци. Срокът за завършване на строителните дейности е 15 месеца. Изпълнител на лот 2 е ДЗЗД „Пътища 2016 - 1 етап“, в което са: „Геострой“ АД, „Пътстрой-92“ АД, „Пътища и съоръжения“ ЕАД и „Димас“ АД. Стойността на договора за строителство е 10 789 930,90 лв. с ДДС. Строителният надзор ще осъществява ДЗЗД „ММЛ-ТК“, с участници: „МОТТ МАКДОНАЛД ЛИМИТИД“ и „Трансконсулт-БГ“ ООД. Договорът им е за 280 039,32 лв. с ДДС. Авторският надзор е възложен на „РУТЕКС“ ООД. Стойността на договора е 11 199,60 лв. с ДДС. Общата стойност на проекта BG16RFOP001-7.001-009 ,,Път II-81 Костинброд - Бучин проход от км 8+200 до км 30+400, с обща дължина 22,2 км, област София“ е 14 681 584,60 лв. с ДДС. Финансирането от Европейския съюз е 85% - 12 479 346,91 лв. с ДДС. Националното съфинансиране е 15% - 2 202 237,69 лв. с ДДС.", "date": "2017.12.11", "title": "По ОП „Региони в растеж“ ще се рехабилитират още 22 км от прохода „Петрохан“"}
{"url": "https://www.24chasa.bg/novini/article/6605595", "text": "Рано сутринта получихме информация, че има авария на централен топлопровод в район „Красно село“, който засяга няколко квартала на София – „Белите брези“, „Стрелбище“, „Гоце Делчев“ и „Красно село“. Екипите на „Топлофикация“ работят в момента и ще продължат да работят, като съм им възложила аварията да бъде отстранена възможно най-бързо. Надявам се това да се случи в рамките на тази нощ. Това каза кметът на София Йорданка Фандъкова, предаде \"Фокус\". Фандъкова уточни, че дотогава температурите в стаите в училищата и в детските градини ще продължат да се следят. „До момента в детските градини няма проблем, тъй като там има възможност и за допълнително отопление. Всички училища в тези райони са решили да учат с намалени часове. Следим нещата и искрено се надявам, че аварията ще бъде отстранена в рамките на тази нощ, но ако това не стане е възможно, в някои училища може да се преустанови работният процес“, обясни Фандъкова", "date": "2017.12.11", "title": "Фандъкова: Надявам се, че проблемът с топлоподаването ще бъде отстранен тази нощ"}
{"url": "https://www.24chasa.bg/novini/article/6605577", "text": "Двама полицаи са пострадали при опит да изведат 3-годишно дете от апартамент в Бургас заради сигнал за домашно насилие. Единият от униформените е бил изритан, а другият ударен по ръката, уточняват от ОД МВР Бургас. Екшънът се разиграл около 20,50 ч. в събота, в к-с \"Меден рудник\". 31-годишна бургазлийка потърсила помощ от полицията, подавайки сигнал, че мъжът, с когото живее на семейни начала, я тормози, а в жилището е 3-годишното й дете. Полицейският патрул, пристигнал на адреса в бл.43, бил посрещнат аргесивно от 31-годишния Цветан П. Той отказал да предаде детето и започнал да сипе заплахи и обиди по служителите на реда. Към него се присъединил и баща му Атанас на 58 г. Мъжът, също видимо пиян, ритнал в крака единия от полицаите, а след това затръшнал входната врата, удряйки в областта на дясната предмишница втория полицай. След нападението униформените приложили сила и щракнали белезниците на развилнелите се баща и син. По случая е образувано бързо полицейско производство.", "date": "2017.12.11", "title": "Баща и син в схватка с полицаи, опитали да изведат дете в риск от дома му"}
{"url": "https://www.24chasa.bg/novini/article/6605645", "text": "За първи път тази година ученици се включиха в дарителската операция \"Жълти стотинки\", съобщиха от \"Виваком\" - организатор на компанията. Децата участници са от Ботевград, Пловдив, Самоков, София, Тетевен и Хасково. Те са поставили в училищата си касички за набиране на дарения в помощ на свои връстници с увреждания. В кампанията тази година участват 1640 търговски обекта в цялата страна - с около 1000 повече от миналата година. Включили са се както частни лица, така и офиси и малки търговски обекти - книжарници, кафенета, магазинчета и служителите от завод за паркет. Кампанията приключва с края на 2017 година, а размерът на събраните дарения ще стане ясен през февруари. Събират се средства за фондация \"И аз мога\" в помощ на деца трайни увреждания. Парите ще се дарят за осигуряване на още рехабилитатори и подобряване на дневната грижа на деца, които посещават училището \"Луи Брайл\".", "date": "2017.12.11", "title": "Ученици се включиха в операция \"Жълти стотинки\""}
{"url": "https://www.24chasa.bg/novini/article/6605657", "text": "Около 64 на сто от работодателите планират бонуси за своите служители. Добавките са основно заради коледните празници, но и заради доброто състояние и успехите на фирмата, предаде .  Лошо финансово състояние на предприятията отказват другите 20% или достатъчно високите заплати и системното допълнително плащане за добре свършена работа. Най-често бонусите няма да надхвърлят 500 лева. 10% от работодателите планират бонуси между 500 и 1000 лева. Над 1000 лева са предвидили в 4% от предприятията. Най-често размерът на допълнителното възнаграждение се определя от заеманата длъжност. Едни и същи бонуси за всички ще раздават толкова фирми, колкото са предвидили и диференциация, според индивидуалният принос на служителя. Една трета от работодателите тази година са заделили повече пари за бонуси в сравнение с 2016 година.", "date": "2017.12.11", "title": "Повече от половината от фирмите у нас планират коледни бонуси за служителите си"}
{"url": "https://www.24chasa.bg/novini/article/6605661", "text": "Извозването с коли до ски пистите е много по-увреждащо за околната среда, отколкото това с лифт. Това каза министърът на околната среда и водите Нено Димов на кръгла маса за проектите на решения на Министерския съвет за Национален парк „Пирин“ и за „Ски зона Банско“, предаде „Фокус“. „Искаме да направим така че на Банско хората да не чакат на опашка. Второто нещо е, че извозването с коли до пистите е много по-увреждащо за околната среда, отколкото това по електрически път. Третото е, че границите на концесионната територия по никакъв начин не се променят от договора през 2001 г. Четвъртото е, че всички сме съгласни, че дигитализирането на границите ще даде по-голяма възможност за контрол от страна на държавата“, коментира Димов и уточни, че е имало една редица от въпроси, които са били поставени. „Концесията е отложена от МС. За плана за управление тече срок до 22 декември за достъп до обществеността“, каза още министър Нено Димов. „От коментарите стана ясно, че за последните 10 години е имало повече от 10 обсъждания на казуса, за който говорим в момента. На практика бяха поставени два основни въпроса. Концесията за парк „Пирин“, която беше отложена на последния МС беше основно разгледана. Ясно е, че трябва да постигнем такова управление на Банско, че да няма опашки на лифтовете. Това трябва да бъде съвсем ясно постигнато. Ясно е, че автомобилният транспорт замърсява много повече от въжения транспорт. Ясно е, че никой няма нищо против дигитализацията на границите. Ясно е, че концесията, която е сключвана през 2001 г. по вече недействащ закон, трябва да бъде приведен в съответствие и всички проблеми трябва да бъдат приведени в съответствие с действащото към днешна дата законодателство“, заяви Димов. Според него е било ясно изтъкнато, че концесиите като цяло са инструмент и покана към инвеститорите и трябва да се даде ясен пример как може да бъде развивана въобще концесията в България. „Това, което се случва с Банско не е такъв добър пример. Трябва да преминем в следващ етап на развитие. Площта не се променя. Ясно е концесионното възнаграждение е свързано с приходите, а не с територията и базата, която се изчислява. Тези основни притеснения не са основателни. Що се отнася до прочита на ЮНЕСКО, беше казано ясно, че още през 2009 г. тази територия е извадена от парка „Пирин“ и я е вкарало в буферна зона, в която е допустимо такъв тип строителство. Като казвам строителство, нека да бъде повече от ясно, че говорим за писти, ски съоръжения, техническа инфраструктура и за нищо основателно. Никакво строителство извън технически съоръжения и ски съоръжения – т.е. спортни, каквото е и по закон“, допълни той. По думите му тези, които не са присъствали на кръглата маса, за него просто нямат допълнителни въпроси или аргументи. „Нещо, което е естествено, след като толкова дълги години се е дискутирало и идва момент, в който въпросите се изчерпват“, каза още Нено Димов.", "date": "2017.12.11", "title": "Димов: Ходенето с коли до ски пистите е по-увреждащо за околната среда, отколкото с лифт (Видео)"}
{"url": "https://www.24chasa.bg/novini/article/6605660", "text": "Полицаи задържаха 31-годишен, опитал да извърши кражба от църковен храм в Божурище, съобщиха от пресцентъра на ОДМВР - София. Около 16.05 часа на 8 декември в РУ - Сливница се получил сигнал от служител на охранителна фирма за взломена врата на православен храм в Божурище. След бързи заградителни действия на служителите от полицейския участък в града и охранителя извършителят на деянието бил задържан. Срещу 31-годишния мъж от същия град, опитал противозаконно да отнеме купел със светена вода, е започнато бързо производство.", "date": "2017.12.11", "title": "Мъж опитал да открадне купел със светена вода от храм в София, задържаха го"}
{"url": "https://www.24chasa.bg/novini/article/6605678", "text": "Надзирател от затворническото общежитие във варненското село Разделна отново откри дрога у затворник, излежаващ присъда. Това е третия подобен случай в рамките само на една седмица. Този път дрогата е открита при личен обиск у 22-годишен добричлия, който търпи наказание при лек режим. Надзирателят открил пакетче с близо грам хероин и амфетамини. По случая е образувано досъдебно производство, уведомен е прокурор от Районна прокуратура – Варна. На затворника му предстои ново дело за притежание на наркотици. Престоя си зад решетките ще удължи и 35-годишен колега на добричлията. Преди няколко дни, след подозрение, че внася дрога в затвора, в килията му била извършена внезапна проверка. При обиска са открити четири пакетчета, съдържащи суха тревиста маса и пакетче с бяло кристалообразно вещество. Направената експертна справка установява, че се касае за марихуана с общо тегло 1,06 гр. и амфетамин с тегло 0,27 гр. Два дни по-рано адвокатът Йордан Роев от Варненската адвокатска колегия, бе арестуван, след като опита да снабди с дрога в същото затворническо общежитие двама от своите клиенти, които излежават присъдите си там при лек режим. Юристът е в ареста с постоянна мярка за неотклонение задържане под стража до началото на процеса срещу него.", "date": "2017.12.11", "title": "Отново откриха дрога зад решетките в Разделна"}
{"url": "https://www.24chasa.bg/novini/article/6605659", "text": "С наближаване на края на годината, Дойче банк разпространи списък в рамките на една страница с 30-те възможни рискове за световните финансови пазари през 2018- а година, според водещата немска финансова институция, предаде  . Те са в произволен ред и включват както рискове във възходяща посока, така и такива, които могат да провокират солиден трус и спад на финансовите пазари, отбеляза главният международен икономист на Дойче банк, Торстен Слок. Гледаме на тези рискове не само като евентуални източници за повишаване на волатилноста на пазарите, но и като потенциални източници за по-бърз, или по-бавен икономически растеж, отколкото този, заложен в нашите базови прогнози, добави Слок, чийто екип прогнозира реален ръст на БВП на САЩ от 2,3% през 2018-а година. В списъка с 30-те възможни рискове, анализаторите на Дойче банк начело с Торстен Слок предупреждават, че една катастрофа на водещата криптовалута Биткойн, може да навреди на доверието на инвеститорите на дребно. Те също така се опасяват от евентуално спукване на балоните в жилищния сектор в Китай, Канада, Австралия, Швеция и Норвегия. Инвеститорите също така може би не са готови дори за малка низходяща корекция на акциите, търгувани на \"Уолстрийт\", тъй като те не са виждали по-траен ценови спад от доста дълго време насам, допълва екипът на Дойче банк. В посока нагоре, положителното въздействие от данъчната реформа в САЩ може по някакъв начин да бъде по-голямо от очакваното, според икономистите на най-голямата немска банка. Ето и самият списък на Дойче банк с основните 30 рискове за капиталовите пазари през 2018-а година: 1. Инфлацията в САЩ да нарасне по-силно през второто тримесечие на 2018-а година. 2. ЕЦБ да сигнализира за край на програмата за \"количествени улеснения\" още през второто тримесечие на следващата година. 3. Разширяване на лихвения спред на американските държавни облигации поради по-слаб интерес за техни покупки зад граница. 4. Тестване на новото лидерство на Фед (Дали новият председател на Фед Джером Пауъл ще бъде политически движен, или само от постъпващите икономически данни?). 5. Изненадващо рязко нарастване на инфлацията в Германия. 6. Изненадващо рязко нарастване на заплащането на труда в Германия. 7. Евентуален край на политиката на отрицателни лихви на ЕЦБ и влиянието на това върху глобалните финансови пазари. 8. Промени в лидерството на Японската централна банка и изоставяне на настоящата агресивна стимулираща политика през втората половина на 2018-а година? 9. Нарастване на лихвената премия на американските и на германските държавни облигации с оглед на наближаващия край на политиката на \"количествени улеснения\" на водещите в света централни банки. 10. Погрешни цени и фундаменти за акциите на американските компании. 11. Низходяща корекция на фондовите борси в САЩ. Дали пазарите са готови за дори слаба корекция, тъй като не са били свидетели на това от доста дълго време? 12. Скок на пазарната волатилност поради по-висока инфлация, геополитически шокове, или в резултат на забавяне на \"количествените улеснения\" от страна на централните банки. 13. Катастрофа на биткойна, която да навреди да доверието на инвеститорите на дребно. 14. Ескалация на напрежението около Северна Корея, или изненадващо намиране на решение на корейския конфликт. 15. По-голям от очакваното позитивен ефект от данъчната реформа на САЩ. 16. Продължаващо нарастване на неравенството в САЩ, което да доведе до повече недоволни гласоподаватели и до още по-голям популизъм. 17. Провежданото разследване от бившия директор на ФБР Робърт Мюлер, назначен от Министерството на правосъдието за специален прокурор, който да разследва предполагаемата руска намеса в изборите на САЩ 18. Междинните избори в САЩ през ноември 2018-а година 19. Парламентарните избори в Италия, които ще се проведат през април или май догодина. 20. Развитията около процеса по Брекзит 21. Евентуално ново правителство в Обединеното кралство? 22. Великобритания изненадващо преразглежда решението си за Брекзит? 23. Президентските избори в Република Ирландия 24. Местните избори във Великобритания 25. Президентските избори в Русия 26. Продължаващо поскъпване на суровините 27. Спукване на жилищния балон в Канада или в Австралия 28. Спукване на жилищния балон в Швеция или в Норвегия 29. Спукване на жилищния балон в Китай и свързана с това низходяща корекция на китайския фондов пазар 30. По-сериозно от очакваното \"твърдо приземяване\" на икономиката на Китай.", "date": "2017.12.11", "title": "Вижте кои са 30-те водещи рискове за пазарите догодина според Дойче Банк"}
{"url": "https://www.24chasa.bg/novini/article/6605698", "text": "Труп на мъж е открит в пордимско село, а по случая има задържан, става ясно от съобщение на полицията. Около 10:40 часа в петък в районното управление на полицията в Пордим е получен сигнал за намерен труп на мъж в село Пелишат. Тялото е било заровено в близост до селото. Мястото е било посетено от полицейски служители. При оглед е изяснена самоличността на починалия човек – 72-годишен местен жител. Установени са травматични наранявания по тялото и то е откарано в Клиника по съдебна медицина в Плевен за аутопсия. Случаят се разследва, като вече има задържан.", "date": "2017.12.11", "title": "Откриха заровен труп на мъж в Плевенско, има задържан"}
{"url": "https://www.24chasa.bg/novini/article/6605581", "text": "Бизнес, местна власт и граждани се събират на среща в Горна Оряховица, за да обсъдят бъдещото трасе на автомагистрала \"Русе - Велико Търново\". След досегашните обсъждания на ОВОС за влиянието на трасето върху екологията и проблемите на пъстроцветния гущер, жителите остро възразиха и показаха, че ги интересува маршрута и връзките на населените места с магистралата. Такова обсъждане до момента не е правено. Поради това бизнесът на Горна Оряховица организира срещата, където да бъдат представени алтернативи на трасето. Поканени са представители и на Велико Търново и Лясковец, които градове също ще бъдат повлияни от преминаването на магистралата. На срещата ще присъстват и експерти, които ще представят възможни промени по трасето, така че да бъдат удовлетворени исканията на жителите на Горна Оряховица и триградието. Всеки гражданин ще може да добие яснота за предлаганите от АПИ варианти за бъдещата магистрала. Срещата ще се състои на 12 декември, вторник, от 13:30 ч. в Голямата зала на Община Горна Оряховица.", "date": "2017.12.11", "title": "Бизнесът и гражданите в Горна Оряховица поставят исканията си за трасето на АМ „Русе - Велико Търново“"}
{"url": "https://www.24chasa.bg/novini/article/6605710", "text": " София се превърна в цифровата столица на Европа и продължава да утвърждава тази своя позиция. Това каза българският еврокомисар по въпросите на цифровата икономика и общество Мария Габриел по време на пресконференция по повод предстоящата Европейска седмица на цифровизацията и иновациите (25 – 29 юни 2018 г.) и домакинството на София на Европейската дигитална асамблея, предаде „Фокус“. В събитието взеха участие и кметът на София Йорданка Фандъкова и Пламен Русев – председател на фондация Webit. „Днешната среща дава начало на нещо, което искаме да направим ползотворно за България и Европа. Дигиталната асамблея ще бъде първата за мен като комисар по въпросите на цифровата икономика и фактът, че тя ще се проведе в София ми дава възможност да благодаря на г-жа Фандъкова затова, че градът се е превърнал в лидер на цифровите технологии и продължава да утвърждава тази своя позиция”, каза тя и уточни, че с Дигиталната асамблея се цели да се достигне до максимален брой хора, които да се убедят в това, че цифровите технологии отварят пред тях нови възможности. „Заради което се радвам, че една от темите ще бъде за цифровите умения - така ние показваме всъщност колко важнa е мобилизацията на всички нива – институции, частен сектор и Европа, защото липсата на цифрови умения може да бъде риск за изолация“, обясни още еврокомисарят. Мария Габриел уточни, че друга тема по време на Асамблеята ще бъде киберсигурността. „Кибератаките не познават граници – те днес не засягат само нашите лични данни, но и такива сектори като енергетика и др., затова е важно България да е сред страните, които да дадат заявка, че Европа има нужда от повече специалисти по киберсигурност и че само заедно можем да се справим с този феномен“, каза тя. По думите й друга тема ще бъде цифровото бъдеще на Европа. „То идва в контекст, в който дебатът за бъдещето на континента ще започне да придобива все по-големи измерения. И България дава заявка, че бъдещето на Европа е цифрово. Ще бъде важно да видим и новите технологии какво носят като полза за гражданите – от електронно гласуване до електронно здравеопазване. Цифровата столица на Европа е София, но тя не губи значението си на местно ниво, за да може да носи полза на всеки свой гражданин“, каза Габриел. Еврокомисарят уточни, че едно от най-големите предимства на България в дигиталния свят на Европа е, че страната ни е на първо място по брой жени в IT сектора - 27% при средно ниво за Европейския съюз 16,1%. Пламен Русев – председателят на фондация Webit, уточни, че прозвището „Дигитална столица на Европа“ не е случайно и е дадено на София преди време от световното сп. „Форбс“.", "date": "2017.12.11", "title": "Мария Габриел: София се превърна в цифровата столица на Европа"}
{"url": "https://www.24chasa.bg/novini/article/6605179", "text": "Няма как всички да са доволни от новото разписание на БДЖ, а ръководството се е спряло на вариант, при който най-малко хора са ощетени.Това заяви в предаването „Преди всички“ по   ръководителят на отдел „Организация на превозите“ в БДЖ-Пътнически превози Ивайло Георгиев. Той коментира новото разписание на железниците, което е в сила от вчера. В него отпадат някои пътнически влакове по направленията София - Банкя, Пловдив - Пещера, Стара Загора - Карлово, Горна Оряховица - Шумен и Пловдив - Свиленград. Според Георгиев „корекциите в разписанията“ са незначителни: Закриването на 5 влака се налага за оптимизиране на транспортната схема. Има такива участъци, където ЖП много малко се използва, а в други не можем да удоволетворим потребностите. Той даде пример със спрян пътнически влак между Пловдив и Пещера, където обаче се пуска нов по-ранен влак. Вместо в късните часове новият влак ще се движи около 17:40-18, когато гражданите се прибират от работа. Ивайло Георгиев отчете, че от държавните железници преценяват един влак за нерентабилен, ако средната продаваемост на местата в него е по-малко от 10%. Друг критерий са допитванията до клиентите, като по думите му БДЖ прави ежегодни маркетингови проучвания и анкети в определени участъци, на които основата промяната в разписанието. Спирането на влакове предизвика критики, особено от неправителствената Гражданска инициатива \"За Обществен и релсов транспорт“. Според Георгиев НПО-то говори „предимно от клиентска гледна точка“. Един влак не обслужва само една община и една област. Стремим се да удоволетворим изискванията на всички заинтересувани страни. Не може всички да са доволни. Спираме се на решението, където най-малко хора ще бъдат ощетени. Той обаче уточни, че в БДЖ са готови на диалог и оптимизация на разписанието, „стига техническите възможности да го позволяват“. Ивайло Георгиев уточни, че догодина предстоят ремонти на железопътното трасе между Стара Загора и Пловдив. Влаковете от София през Пловдив за Бургас ще преминават през Димитровград, за да избегнем тези неудобни моменти в пътуването на гражданите – да се прекачат на автобуси. Пътническите влакове в по трасето обаче ще останат, като при нужда ще се въвежда и извозване с рейсове.", "date": "2017.12.11", "title": "Шеф в БДЖ: Няма как всички да са доволни от новото разписание"}
{"url": "https://www.24chasa.bg/novini/article/6605194", "text": "Гръцкият в. \"Катимерини\" помества текста на Лозанския договор от преди 94 години, който бе във фокуса на визитата на турския президент в Атина в края на миналата седмица и стана обект на бурни дебати, след като Реджеп Тайип Ердоган поиска той да бъде ревизиран с мотива, че е остарял. Договорът е подписан в Лозана, Швейцария, на 24 юли 1923 г. и де факто определя границите на съвременна Турция при преминаването й от Османска империя в република, пише изданието, предава БТА. В. \"Катимерини\" отбелязва, че отношенията между Гърция и Турция са само един раздел, а не ексклузивна част от Лозанския договор, сключен между две страни с участието на осем държави. От една страна, това е била тогавашната Британска империя, Франция, Италия, Япония, Гърция, Румъния и тогавашната сръбско-хърватско-словенска държава, а от друга - Турция. Следователно дебатът за ревизия на Лозанския договор в частта му за гръцко-турските отношения е по-скоро безпредметен, пише \"Катимерини\". Още повече, че договорното право постановява, че договори, определящи граници, не се ревизират, с други думи, съответният дебат става още по-излишен. Най-значимото положение в договора е това за размяна на население и за взаимни регулации относно защитата на гръцкото малцинство в Истанбул и съответно на мюсюлманското - а не на турското - малцинство в Западна Тракия, изтъква гръцкото издеание. С погрома от 1955 г. срещу истанбулските гърци Лозанският договор е бил потъпкан, тъй като де факто чрез него \"са били \"прочистени\" \"гърците\" в Истанбул. В чл. 38 от договора за защита на малцинствата се казва, че \"турското правителство поема задължението да предостави на всички жители на Турция пълна и абсолютна защита на живота и свободата им, без оглед на месторождение, националност, език, пол или религия\", пише още вестникът.", "date": "2017.12.11", "title": "Какво мислят гърците за Лозанския договор, който ги скара с Турция"}
{"url": "https://www.24chasa.bg/novini/article/6605193", "text": "Пожар на строителната площадка на тунела „Бренер“, свързващ Австрия и Италия, наложи задействането на мащабна операция в понеделник, съобщава вестник Der Donaukurier. Инцидентът се е случил на австрийска земя, южно от Инсбрук, а според наличната към настоящия момент информация има трима души, които са в неизвестност. Съобщава се, че пожарът е пламнал от една от машините на обекта. При избухването му в тунела са се намирали около 50 работници, 12 от тях са успели да излязат незабавно, предава \"Фокус\". Строителните дейности за „Бренер“ започнаха през април 2011 г. Чрез инфраструктурния проект Австрия и Италия се надяват да облекчат товарния автомобилен транспорт с по-бърз път за придвижване между двете държави. „Бренер“ обаче внесе и раздор между Виена и Рим – главно заради опасенията, че мигрантите ще го използват за придвижване към вътрешността на Европа.", "date": "2017.12.11", "title": "Пожар в тунел между Австрия и Италия, трима са в неизвестност"}
{"url": "https://www.24chasa.bg/novini/article/6605189", "text": "Взломна кражба наоколо 2 тона слънчогледов пелетиран шрот от фирмено складово помещение в Полски Тръмбеш, разследват служители на местното полицейско управление. Престъплението е извършено на 8 декември, чрез използване на товарен автомобил. По случая е започнато досъдебно производство. Ел. части и снопове кабели от ел. табла на производствена база в с. Масларево пък са задигнали неизвестни апаши в периода 8-10 декември. По двата случая са образувани досъдебни производства.", "date": "2017.12.11", "title": "Откраднаха 2 т слънчогледов\nшрот от склад в Полски Тръмбеш"}
{"url": "https://www.24chasa.bg/novini/article/6605186", "text": "Уникални дизайнерски решения ще бъдат показани в пловдивския панаир от 21 до 25 февруари 2018 г. по време на международното изложение „Дибла - идеи и продукти за интериора”. Новата инициатива разширява специализираната изложба за оборудване за хотели и заведения „Хорека“ и се осъществява съвместно с Националната платформа за интериорен и продуктов дизайн „Дибла“. Фирми от бранша ще презентират изделия и услуги за хотели, ресторанти, барове, търговски обекти, СПА центрове, обществени сгради и жилища. Обогатяването на изложбата дава възможност на фирми, работещи в областта на дизайна, да се представят на единствения на Балканите мегафорум за агробизнес, вино, храни и хорека сектора, привличащ всяка година близо 45 000 посетители от България и света. Новата инициатива обхваща браншовете: обзавеждане и декор, дизайн и проектиране, ресторантско и барово оборудване, мебели и аксесоари, хотелско и търговско оборудване, обзавеждане и оборудване на спа и фитнес центрове, интериорен текстил, софтуерни системи и приложения. Така се създава обща бизнес мрежа с фирмите, участващи в международните изложби „Агра“ и „БиоАгра“ - за селско стопанство, „Винария“ - за лозарство и винарство, „Фудтех“ - за хранителната индустрия, и „Вкусове от Италия“, които са част от мегафорума. Модерната тенденция за развитие на тези сектори налага комбинирани решения. Все повече винарски изби, предприятия за храни и ферми предлагат продуктите си в собствени зали за дегустации, фирмени магазини и ресторанти, хотели и къщи за гости. Елегантни и функционални предложения за техния дизайн ще покажe „Дибла – идеи и продукти за интериора“. Изложителите в мегафорума отново ще демонстрират иновативни технологии и техника за селското стопанство, лозарството, винарството и хранителната промишленост. Градът на виното и деликатесите ще бъде още по-голям, отново ще събере утвърдени и нови производители и търговци. Четвъртото издание на мащабното икономическо събитие ще акцентира на промяната в секторите по цялата верига от полето до трапезата. Амбицията на бизнеса вече е да създава не просто продукти, а начин на живот – с по-високо качество, здравословен, екологичен и естетичен. Част от тази тенденция е и включването на изложението за дизайнерски решения в рамките на мегафорума. Голямата среща на елита от селското стопанство, винарството, хранителната индустрия и интериорния бранш ще се проведе от 21 до 25 февруари 2018 г. в Международен панаир Пловдив.", "date": "2017.12.11", "title": "Международно изложение за обзавеждане правят в Пловдив"}
{"url": "https://www.24chasa.bg/novini/article/6605196", "text": "17 автомобила е репатрирала великотърновската полиция в празничната за студентите нощ на 8-ми срещу 9-ти декември, съобщават от пресцентъра на дирекцията. През денонощието полицейските патрули в областта са проверили общо 422 граждани, от които 112 за употреба на алкохол и 217 автомобила, от тях 19 товарни. Съставени са 98 акта и са наложени 97 глоби по фиш. Тази нощ полицията е репатрирала 16 автомобила. Заснети са били 64 видеоклипа за скорост, издадени са 2 заповеди за прилагане на принудителни административни мерки. Само в събота служителите на МВР са спипали трима водачи, употребили алкохол. В 20,35 ч. в почивния ден в Свищов е извършена проверка на лек автомобил „Ауди“, управляван от 49-годишния Г. А. от същия град. При проверка на водача за употреба на алкохол, апаратът е отчел 1,66 промила. Той е отказал кръвна проба. Същата вечер в 20,35 ч. в с. Кесарево е извършена проверка на лек автомобил „Опел Агила“, управляван от 44-годишния Н. Ц. от същото село. При проверка на водача за употреба на алкохол апаратът е отчел 1,53 промила. Той е отказал кръвна проба. По двата случая са започнати бързи производства. Отново в събота, в 04,40 ч. на ул. „Тодор Балина“ във Велико Търново е извършена проверка на лек автомобил „БМВ“, управляван от 25-годишния И. К. от същия град. При проверка на водача за употреба на алкохол, апаратът е отчел 1,48 промила. И. К. е дал кръвна проба. Срещу него е започнато досъдебно производство.", "date": "2017.12.11", "title": "33 автомобила вдигна полицията \nпрез уикенда във Велико Търново"}
{"url": "https://www.24chasa.bg/novini/article/6605218", "text": "Държавният глава на Руската федерация Владимир Путин, който в понеделник бе очакван с визита в Турция, пристигна на изненадващо посещение във военновъздушната база \"Хмеймим\" в Латакия, Сирия, откъдето разпореди изтеглянето на руските войски, предава TACC. „На министъра на отбраната, началника на Генералния щаб, разпореждам: пристъпете към изтегляне на руските войски към точките на постоянната им дислокация“, заяви Путин, говорейки пред военнослужещи в Латакия, предаде \"Фокус\". Путин разпореди изтеглянето на руските военнослужещи, подчертавайки, че те са изпълнили блестящо своята задача, проявили са мъжество, героизъм и професионализъм, и се завръщат при своите близки с победа. „Родината ви чака, приятели. На добър час. Благодаря ви за службата“, са думите, с които руският президент се обърна към войниците на Москва в базата в Латакия. Путин увери, че ако терористите „отново вдигнат глава, ще нанесем по тях такива удари, каквито досега не са виждали“. Руският президент подчерта, че Москва няма да забрави жертвите, загинали в борбата с тероризма.", "date": "2017.12.11", "title": "Путин посети неочаквано база в Сирия, нареди изтеглянето на руските войски"}
{"url": "https://www.24chasa.bg/novini/article/6605227", "text": "Брутално изнасилване и убийство на шестгодишно дете бе извършено в Индия, в северния щат Харяна, съобщи Би Би Си. Тялото на момиченцето било открито близо до дома му. Детето е било насилено в нощта на 8 декември, предаде  .  Степента на нараняванията по тялото му ужасиха индийците, които си спомниха за ужасяващото изнасилване в автобус на 23-годишна студентка в Делхи през 2012 година, което провокира масови протести. Те принудиха правителството да предложи по-тежки наказания при изнасилване, включително смъртно наказание. Въпреки това бруталните сексуални нападения срещу жени и деца продължават. Майката на детето призова за правосъдие. Минали са 24 часа, а все още никой не е бил заловен, заяви тя. Полицията разпитва няколко души за престъплението, но няма повдигнати обвинения. Тримата са роднини на съпруга ѝ. Правителството сформира специален разследващ екип, защото общественият натиск над властите да хванат виновните расте и вече предизвика протест в селото. Към него освен местните хора към него се присъединиха и политически лидери. Семейството на момиченцето настоява за федерално разследване, защото не вярва на местната полиция. Бащата на детето казва, че бил на работа в нощта на насилието. Когато съпругата му се събудила на следващата сутрин, видяла, че една от дъщерите им липсва. Двойката има още три други деца - двама синове и една дъщеря. Семейството на момиченцето първоначално отказваше да кремира тялото му, докато убийците не бъдат хванати. В крайна сметка те склониха на погребение, след като полицията ги увери, че скоро ще арестуват извършителите. Семейството им постави ултиматум да го направят до 11 ч. във вторник. Ако това не се случи, близките заплашват да предизвикат голям протест.", "date": "2017.12.11", "title": "Ужасяващо изнасилване и убийство на 6-годишно дете потресе Индия"}
{"url": "https://www.24chasa.bg/novini/article/6605235", "text": "Летището в Брюксел \"Завентем\" спря днес работа заради обилния снеговалеж. Засега не се обслужват излитащи и кацащи самолети, съобщиха от аерогарата. Очаква се полетите да бъдат възобновени след почистването на перона и пистите. Силен сняг вали над Белгия от вчера и стана повод за закъснението на много полети. Тази сутрин излитането на много машини е било забавено, а пристигащите изчакват в небето или биват пренасочвани към други летища, предаде БТА. Пътните служби съобщават, че днес е постигнат нов рекорд на задръстванията в страната - над 1000 километра. Въпреки че снежната покривка е едва около два сантиметра и се топи, поддържащите пътищата служби не успяват да се справят.", "date": "2017.12.11", "title": "Летището в Брюксел временно затвори заради обилния снеговалеж"}
{"url": "https://www.24chasa.bg/novini/article/6605247", "text": "Телефонна измама за сумата от 40 000 лв. бе предотвратена в резултат на бързите действия на служител от бургаски банков клон и отдел „Криминална полиция” при ОДМВР – Бургас. Това съобщиха от Областната дирекция на МВР – . 71-годишен мъж от Малко Търново получил телефонно обаждане по класическата схема „оказване на съдействие на полицаи при задържането на телефонни измамици”. Било му обяснено, че в района са разположени полицейски служители, ангажирани в специализирана полицейска операция за задържането на престъпниците. В хода на разговора непознатият заявил, че пенсионера без притеснение е необходимо да предостави наличните си парични средства, като след задържането на телефонните измамници, парите щели да му бъдат върнати лично, а той самият щял бъде отличен с награда от Министъра на вътрешните работи. Пенсионерът с личния си автомобил дошъл до Бургас за да изтегли спестяванията си от банковия клон. Спрял колата в началото на града и с такси отишъл до банката. Служителят във финансовата институция, забелязвайки крупната сума, заявена за изтегляне, както и липсата на адекватен повод за това, се усъмнил, че се касае за телефонна измама и алармирал полицейските служители. Сумата от 40 000 лв. била изплатена на 71-годишния мъж, който се качил в таксиметровия автомобил, но бил спрян от полицейските служители на отдел „Криминална полиция” при ОД МВР – Бургас. Констатирано е, че таксито според уговорката с непознатия телефонен глас, трябвало да откара възрастния мъж до Варна. Въпреки демонстрираното недоверие 71 годишния пенсионер бил отведен в Първо Районно управление – Бургас, където след много разговори се уверил, че се касае за телефонна измама, която е предотвратена от истинските полицаи с помощта на банковия служител. С огромна благодарност възрастния мъж се извинил неколкократно за недоверчивостта си и си тръгнал заедно с парите за Малко Търново.  ОД МВР – Бургас продължава с активната си превантивна кампания по отношение телефонните измами, като особени усилия са насочени към банковите и пощенски клонове, както и към уязвимите възрастови групи, чрез ползване на различни методи и информационни мероприятия. На територията на Община Бургас през тази седмица стартира поредната кампания, насочена към хората от третата възраст. За целта освен срещи в пенсионните клубове, провеждани от районните инспектори към полицейските управления, ще се включат и служители от структурите на „Икономическа” и „Криминална полиция”. Кампанията ще се насочи и към жилищните райони, домоуправители, роднини и близки на уязвимите възрастни хора. От полицията призовават гражданите за пореден път да проведат разговори с възрастните си родители, близки и роднини, на които да заострят вниманието им по отношение „телефонните измами” и най-честите механизми за осъществяването им!", "date": "2017.12.11", "title": "Полицаи попречиха на ало измамници да откраднат 40 000 лева от дядо в Бургас"}
{"url": "https://www.24chasa.bg/novini/article/6605153", "text": "През периода януари - септември износът на България за ЕС се увеличава с 10.9 на сто спрямо същия период на 2016 г. и е на стойност 25 542.8 млн. лева, показват предварителни данни на Националния статистически институт. През септември 2017 г. износът за ЕС нараства с 11 на сто спрямо същия месец на предходната година и е в размер на 3 156.9 млн. лева. Вносът на България от ЕС през периода януари - септември 2017 г. се увеличава с 11.1 на сто спрямо същия период на 2016 г. и е на стойност 27 278.1 млн. лв. по цени CIF. През септември 2017 г. вносът на България от държавите - членки на ЕС, нараства с 12.6 на сто спрямо същия месец на предходната година и е в размер на 3 087.9 млн. лева. Външнотърговското салдо (износ FOB - внос CIF) на България с ЕС за периода януари - септември 2017 г. е отрицателно и е на стойност 1 735.3 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е в размер на 72.8 млн. лева.", "date": "2017.12.11", "title": "Статистиката: Износът ни за ЕС се е увеличил с 11 на сто"}
{"url": "https://www.24chasa.bg/novini/article/6605253", "text": "Български студенти са открили 72 нови астероида в Слънчевата система, които на по-късен етап ще могат и да именуват. Това заяви пред   доц. Сунай Ибрямов, директор на Астрономическия център към Факултета по природни науки в Шуменския университет. Негови възпитаници взеха участие в приключващата днес международна кампания за търсене на астероиди. \"Студентите от Шуменския университет направиха 72 нови открития на астероиди от основния Астероиден пояс между планетите Марс и Юпитер. Това обаче са предварителни открития. Нужно е да се получат 1-2 положения на обекта в небосвода, да се изчисли орбитата му и откритието да се потвърди\", каза Ибрямов. \"След потвърждението новооткритият астероид получава временно наименование и започват допълнителни наблюдения и изчисления на орбитата, които продължават 6-7 години. След това откривателите имат възможност да предложат имена на откритите от тях обекти. Самата процедура е дълга, защото предложенията се разглеждат от комитета по именуване на малки тела и стават окончателни след утвърждаването им на генералната асамблея на Международния астрономически съюз. Това е единствената организация, която има право да именува астрономически обекти\", добави той.", "date": "2017.12.11", "title": "Български студенти откриха 72 нови тела в Слънчевата система"}
{"url": "https://www.24chasa.bg/novini/article/6605243", "text": "Спукал се главен топлопровод е оставил без парно 4-те столични квартала, обясниха от \"Топлификация - София\". Директорът на ТЕЦ \"Земляне\" заяви за  , че законовият срок, в който трябва да се реши проблемът е 48 часа, но се надява това да се случи до края на деня. Аварията е обхванала кварталите  \"Стрелбище\", \"Белите брези\", \"Красно село\" и \"Гоце Делчев\". Екипи в момента работят по отстраняване на аварията. Преди минути работниците успяха да намерят мястото и да стигнат до тръбите, които трябва да бъдат ремонтирани. Около 24 000 абонати са засегнати от аварията, както 7 детски градини и 4 училища. Началникът на Регионалното управление по образованието Ваня Кастрева каза за БНТ, че ако аварията не бъде отстранена в кратки срокове, кметът на София може да обяви ваканция, докато топлоснабдяването бъде възстановено.", "date": "2017.12.11", "title": "Спукан главен топлопровод оставил 4 квартала в София без парно"}
{"url": "https://www.24chasa.bg/novini/article/6605224", "text": "6400 лв., 350 евро и злато \"заработи\" ало мафията в Габровско за ден, съобщи полицията. На 8 декември в РУ-Габрово е получен сигнал от 88-годишна жена от Габрово, че предния ден е станала жертва на измама. По сценария „оказване на съдействие при провеждане на полицейска акция“, възрастната жена оставила на предварително определено от измамниците място плик с 5000 лв. По случая е образувано досъдебно производство.  Същия ден в РУ-Севлиево е получен сигнал от 69-годишна жена от Севлиево, че предния ден, неизвестно лице, въвеждайки я в заблуждение, ѝ причинило имотна вреда. Жената оставила до входната врата на имота си плик със 700 лв., 100 евро и златни накити. Измамата е извършена по сценария „оказване на съдействие на полицейски служители при провеждане на специализирана операция“. По същата схема, същия ден, била измамена още една възрастна жена от Севлиево. До контейнер за отпадъци 87-годишната оставила плик с 250 евро и 700 лв. По случаите са образувани досъдебни производства. От полицията отново напомнят на гражданите, че искането на пари по телефона е знак за измама. За да не станете жертва на измамници, е необходимо да спазвате основното правило – след получаване на подобно обаждане, задължително да позвъните на тел. 112 и да се свържете с близките си.", "date": "2017.12.11", "title": "Три баби в Габровско дадоха над 7 бона\nна ало измамници, \"помагали\" на полицията"}
{"url": "https://www.24chasa.bg/novini/article/6605280", "text": "САЩ се стремят да противодействат на влиянието на Иран в Ирак, който излиза от тригодишна война с групировката \"Ислямска държава\", и да помогнат на иракското правителство да уреди спора си с кюрдския район, каза американският посланик в Багдад Дъглас Силиман, цитиран от Асошиейтед прес. Силиман зае посланическия пост през септември 2016 г., няколко седмици преди началото на операцията на иракските сили за отвоюване на град Мосул от \"Ислямска държава\". Сега, след като групировката е изтласкана от цялата територия, която контролираше по-рано, а Ирак обяви, че войната с екстремистите е приключила, американският дипломат каза, че САЩ са съсредоточени върху запазването на мира и възстановяването и разглеждат влиянието на Иран като проблем, предаде БТА. \"Иран просто не уважава суверенитета на своите съседи\", каза Силиман. \"Иранците до известна степен помогнаха на правителството на Ирак за разгромяването на ИДИЛ\", заяви той. \"Но честно казано, не съм видял иранците да даряват пари за хуманитарна помощ, не съм видял да допринасят за стабилизационната програма на ООН\", заяви посланикът. Когато \"Ислямска държава\" завзе територии в северната и централната част на Ирак през лятото на 2014 г., бяха мобилизирани подкрепяни от Иран милиции, които осигуриха защита в много области, докато се възстановят отслабените иракски въоръжени сили. Одобрените сега от държавата паравоенни формирования, известни като Сили за народна мобилизация, се състоят от десетки хиляди предимно шиитски бойци. Победите над \"Ислямска държава\" дадоха на техните лидери голямо влияние. Правителството на американския президент Доналд Тръмп призова паравоенните формирования да бъдат разформировани след приключването на борбата с \"Ислямска държава\". То също така обеща да заеме доста по-твърда позиция към Иран, заплашвайки да изтегли САЩ от сключеното през 2015 г. ядрено споразумение и налагайки санкции срещу иранския Корпус на гвардейците на ислямската революция. Ирак търси външна подкрепа за възстановяване след войната с \"Ислямска държава\", която според властите е причинила загуби за около 100 милиарда долара. Близо 3 милиона иракчани все още са разселени, месеци след края на големите сражения. \"Ирак излиза от труден период на огромна икономическа и социална разруха и смятаме, че е важно да има добри, положителни отношения с всичките си съседи, включително Иран\", каза Силиман. По думите му САЩ са окуражени от усилията на Ирак напоследък за сближаване със Саудитска Арабия и Йордания. САЩ също така се надяват да помогнат за успокояване на напрежението между централното иракско правителство и северния кюрдски район след отхвърления от Багдад референдум за независимост през септември. Правителствените сили влязоха в сблъсък с кюрдските бойци през октомври, а Багдад си възвърна спорните територии, които кюрдите бяха завзели от \"Ислямска държава\". \"Сравнително умерената роля, която играем ние, е да помогнем и на двете страни да намерят начини да минат през преговорите\", заяви Силиман, като обясни, че макар и двете страни да подкрепят идеята за дискусии, още не са започнали преговори за спиране на кризата.", "date": "2017.12.11", "title": "САЩ: Стремим се да противодействаме на влиянието на Иран в Ирак след войната с ИДИЛ"}
{"url": "https://www.24chasa.bg/novini/article/6605293", "text": "Във връзка с публикации в медиите и сигнали за спряно топлоподаване днес в няколко столични района, в писмо до ръководството на „Топлофикация София“ ЕАД председателят на КЕВР доц. Иван Иванов изиска дружеството да предостави на енергийния регулатор подробна информация за възникналия проблем. Това съобщиха от пресцентъра на КЕВР, цитирани от \"Фокус\".  В срок до 2 дни „Топлофикация София“ ЕАД трябва да информира Комисията относно: 1. Характера на аварията и дали спирането на топлоподаването попада в обсега на авариите по чл. 39, ал. 1 от Общи условия за продажба на топлинна енергия за битови нужди от „Топлофикация София“ ЕАД на потребители в град София (Общите условия); 2. Периода на спряно топлоподаване – дата, продължителност; 3. Броя на засегнатите клиенти ; 4. Начина на уведомяване клиентите, съгласно изискванията на Общите условия, с приложени доказателства за оповестяването; 5. Предприетите мерки от страна на дружеството за отстраняване на аварията; След получаването на исканата информация от „Топлофикация София“ ЕАД, в съответствие със законовите си правомощия КЕВР ще прецени необходимостта от предприемане на последващи действия, с цел гарантиране на качеството на предоставяните услуги на клиентите на столичното топлофикационно дружество.", "date": "2017.12.11", "title": "КЕВР иска обяснения от \"Топлофикация–София\" за аварията"}
{"url": "https://www.24chasa.bg/novini/article/6605234", "text": "Двамата измамници Албенко Методиев и Борислав Димитров, които през 2015 г. измъкнаха близо половин милион от баба Елена Ангелова от Първомай, са вече на свобода. Причината е, че са изтекли законовите срокове за задържането им. Албенко е освободен от затвора, където е прекарал година и десет месеца.  В момента е с мярка за неотклонение \"подписка\". Съучастникът му също е навън с парична гаранция от 4000 лева. В първомайския съд Методиев е бил осъден на 7 г. затвор, а съучастникът му - на 5 г. Наказанията обаче са отменени заради процесуални нарушения и процесът започва отново. Това се разбра в пловдивския районен съд, където трябваше да се проведе разпоредителното заседание по делото. То обаче бе отложено, тъй като Борислав Димитров не успя да пристигне от Горна Оряховица, където живее, заради лошите пътни условия. В залата се яви само Методиев със служебен адвокат. Пострадалата Елена Ангелов не дойде. От нейно име и от името на дружеството, чиито служебни пари са взели измамниците, адвокат Иван Недев заяви, че ще бъде предявен граждански иск за 206 950 лева. Толкова пари не са възстановени от крупната сума от 575 760 лв., задигната от Методиев и Димитров.", "date": "2017.12.11", "title": "Измамниците, завлекли златната баба от Първомай с половин милион, на свобода"}
{"url": "https://www.24chasa.bg/novini/article/6605343", "text": "355 милиона евро идват от Европа за развитието на стартиращи, малки и средни компании в България. Общият привлечен ресурс, който включва допълнителните частни инвестиции, може да достигне милиард и половина евро, предаде  . За проекти над 15 милиона евро се кандидатства в Европейската инвестиционна банка. Стартиращите и вече действащи малки компании могат да получат съдействие от Европейския консултантски център по въпросите на инвестициите.", "date": "2017.12.11", "title": "ЕС дава 355 млн. евро на стартиращи компании у нас"}
{"url": "https://www.24chasa.bg/novini/article/6605282", "text": "Осемдесет милиона европейци никога не са използвали интернет, само 37 процента от активната работна сила в Европа имат основни цифрови умения, каза еврокомисарят Мария Габриел на лекция във Висшето училище по телекомуникации и пощи. След 2020 г. около 90 процента от работните места ще изискват такива основни цифрови умения и знания. 40 процента от фирмите в Европа споделят колко трудно им е да намерят кадри, днес в Европа ни липсват 300 хиляди IT специалисти, а до 2020 г. те ще бъдат 500 хиляди, посочи Габриел. Еврокомисарят подчерта, че водещ приоритет за нея са цифровите умения и знания, защото, ако имаме подготвено общество, то ще има знания за опазване на личните данни, киберхигиена, ще отсява първоизточника на информация, за да прави своя информиран избор. Тя отбеляза колко е важно да се обединят усилията на ниво ЕС и държави членки, на регионално и местно ниво, за да се направи връзката между образование, цифрова реализация и бъдеще по-тясна. Не става дума всички да станат тесни IT специалисти, но можем заедно да промотираме инициативи, които да позволят тези основни цифрови умения да бъдат придобити от максимален брой хора, обясни Мария Габриел. Тя припомни инициативата за пилотен проект \"Цифрови възможности\", лансирана преди около седмица, която предоставя възможност за трансграничен стаж с продължителност между 4 и 5 месеца за студенти и току-що завършили. Желанието на Габриел е за следващия програмен период инициативата да стане постоянна за всички държави членки. Цифровите умения и знания трябва да бъдат постоянна програма на всяка от държавите членки, коментира Габриел. Според нея най-добрият инструмент до този момент е Европейският социален фонд. Включването на цифровите умения и знания в Европейския социален фонд би осигурило една дългосрочна инвестиция, смята тя. Габриел информира още, че през януари ще бъде представен нов екшън план за цифровите технологии в образованието и една от мерките в него е да се обърне повече внимание и на преподавателите, както и да се подобри интернет връзката в университетите и училищата. Габриел припомни, че за първи път по време на българското председателство ще има европейска среща на върха за образованието. Еврокомисарят обърна внимание и на кибератаките. Тя посочи, че те не познават граници и отбеляза, че заедно с екипа си през септември е представила пакет, в който се предлага общоевропейски механизъм за координация в случай на широкомащабна атака, и още - създаването на мрежа от центрове в държавите членки, където да бъдат привлечени специалисти. Предвижда се да стартира пилотен проект по програмата \"Хоризонт 2020\" за създаването на такива центрове. Мария Габриел коментира и темата за фалшивите новини и отбеляза, че те не са нов феномен, но новото е скоростта, с която се разпространяват, и мащабите, които могат да придобият. Заедно можем да направим нещо, за да се справим с него, заяви еврокомисарят. Габриел подчерта, че свободата на изразяване и правото на достъп до информация за нея са неприкосновени. Еврокомисарят припомни, че на 13 ноември е стартирала обществена консултация по темата за фалшивите новини и е обявила създаването на експертна група на високо равнище, чието първо заседание ще е през януари. Работната група ще бъде разделена на малки подгрупи и ще има два месеца да предаде доклада си, в който трябва да посочи дефиниция за фалшиви новини, да идентифицира практиките, които и сега съществуват в държавите членки, и да се предложи общ подход за справяне с това предизвикателство.", "date": "2017.12.11", "title": "Само 37% от активната работна сила в Европа имат основни цифрови умения"}
{"url": "https://www.24chasa.bg/novini/article/6605302", "text": "Засега няма информация в Българоя да са доставени засегнати партиди бебешки храни на френската компания „Лакталис“. Това обявиха от Българската агенция по безопасност на храните. Забраната е предприета, поради установено наличие на салмонела в храните. Френското министерство на икономиката и финансите публикува списък с над 600 партиди, които са забранени за консумация и са предприети мерки за изтеглянето им от пазара. \"С цел да обърнем внимание и предпазим потребителите, които евентуално може да са си закупили, засегнати продукти от друга държава, публикуваме списъка с продуктите и партидите на френските власти. България не фигурира в този списък\", казаха от БАБХ.", "date": "2017.12.11", "title": "БАБХ: Няма информация за френски млека със салмонела в България, засега"}
{"url": "https://www.24chasa.bg/novini/article/6605399", "text": "Турският президент Реджеп Тайип Ердоган обвини днес САЩ, че са станали съучастник в кръвопролитие с решението си да признаят Йерусалим за столица на Израел, предаде Ройтерс. \"С решението си да признаят Йерусалим за столица на Израел, САЩ станаха съучастник в това кръвопролитие\", каза на проява в Анкара Ердоган. Турският президент подчерта, че изявлението на американския президент Доналд Тръмп няма обвързващ характер, предава БТА. Ердоган заяви също, че предстоящата среща на лидерите от Организацията за ислямско сътрудничество (ОИС) ще стане повратен момент по въпроса за Йерусалим, предаде ТАСС. По думите на президента на Турция мюсюлманските страни \"няма да прекратят своята борба, докато не бъде създадена независима и суверенна държава Палестина в границите от 1967 г. и със столица Източен Йерусалим\". По инициатива на турския президент бе свикана извънредна среща на ОИС на 13 декември в Истанбул, която да разгледа въпроса за Йерусалим. Очаква се на срещата да бъде приета специална пътна карта за разрешаване на кризата.", "date": "2017.12.11", "title": "Ердоган: САЩ станаха съучастници в кръвопролитие с решението за Йерусалим"}
{"url": "https://www.24chasa.bg/novini/article/6605398", "text": "Турски тир, натоварен с цитрусови плодове, е катастрофирал малко след 12 ч. в понеделник на Присовските завои край Велико Търново. Водачът на тежкотоварния камион е ранен, без опасност за живота. Движението в района се регулира от служители на полицията. Вероятна причина за инцидента е несъобразена с пътните условия скорост. Присовските завои са печално известни с множеството катастрофи в района. Усойното място е било мокро и хлъзгаво, коментираха шофьори.", "date": "2017.12.11", "title": "Тир с цитруси се обърна на Присовските завои край Велико Търново"}
{"url": "https://www.24chasa.bg/novini/article/6605277", "text": "Двама старци са загинали при пожар в дома им в свищовското село Морава, съобщиха от пожарната в Търново . Около 9 часа тази сутрин съседи видели, че от къщата се извива дим и подали сигнал на тел.112. Пристигналите огнеборци открили мъжа на 76 г. мъртъв до входа на банята, като в близост до него била кофа с вода, с която се е мъчил да потуши огнената стихия. Съпругата му на 74 г. е намерена мъртва в леглото. Вероятната причина е електрическата печка, с която съпрузите са се отоплявали. Телата не са обгорели, получило се е голямо задимяване и стопаните са се задушили, казаха огнеборци. Телата са изпратени за аутопсия.", "date": "2017.12.11", "title": "Възрастно семейство загина при\nпожар в дома си в Свищовско"}
{"url": "https://www.24chasa.bg/novini/article/6605424", "text": "Оказа се фалшива тревогата за пожар, при който се предполагаше, че се е подпалила тунелопробивна машина на строителната площадка на железопътния тунел Бренер, който ще свързва Италия и Австрия, предаде ДПА. Противопожарната аларма се е задействала по погрешка. Но тъй като с 18 от работниците в тунела не е имало връзка, е била наредена спасителна операция. След като се оказало, че алармата се е задействала, без да има пожар, операцията бе отменена. Не е имало нито пожар, нито пък някакво строително съоръжение е било повредено, казаха полицията и компанията, изграждаща тунела, предава БТА. Тунелът Бренер трябва да бъде завършен през 2025 г. и да съкрати времето за пътуване между Инсбрук и Северна Италия.", "date": "2017.12.11", "title": "Фалшива тревога за пожара в тунел между Австрия и Италия, алармата се задействала по погрешка"}
{"url": "https://www.24chasa.bg/novini/article/6605431", "text": "Шофьорът, загинал заедно със спътника си при тежката катастрофа в Русе на 8 декември /петък/ вечерта, е бил неправоспособен. Това съобщиха днес от полицията в крайдунавския град, цитирани от БТА. При тежкия инцидент на място загинаха двама души - 24-годишният шофьор и возещият се на предната седалка 51-годишен мъж. Наложило се е екипи на противопожарната служба да разрежат автомобила, за да извадят загиналите от смачканата кола. От полицията информираха, че автомобилът се е движел с висока скорост. Причините за пътнотранспортното произшествие се изясняват, образувано е досъдебно производство.", "date": "2017.12.11", "title": "Потвърдено: Мъжът, който загина при катастрофа с баща си, е карал без книжка"}
{"url": "https://www.24chasa.bg/novini/article/6605442", "text": "До 3-4 години ще бъде готов четирилентовия скоростен път на Е 79 от Видин до Ботевград. Това съобщи на пресконференция в Регионалния пресклуб на БТА във Видин народният представител от ГЕРБ Владимир Тошев. Целият участък от Видин до Ботевград ще се изгражда с национално финансиране. Първите два лота, определени за строеж са Димово - Медовница и Скравена - Ботевград. Готов за изпълнение е участъка на Е 79 от Мездра до Ботевград, тъй като там са приключили отчуждителните и тръжни процедури, на практика започват строителни дейности, доколкото позволяват условията. Готов е и проектът за изпълнение на обходен път в участък на Е 79 от Димово до Медовница, както и доклада по ОВОС, предстои обявяване на тръжните процедури за изпълнител. През март-април следваща година ще започне реално изпълнение и на този участък, каза Тошев.", "date": "2017.12.11", "title": "4-лентовият скоростен път Е 79 от Видин до Ботевград ще бъде готов до 3-4 години"}
{"url": "https://www.24chasa.bg/novini/article/6605466", "text": "63-годишен мъж, обявен за издирване, бе забелязан от машинист на влак, който го качи в мотрисата и го предаде на близките му, разказа  . Сигналът за липсващия роднина бил подаден на 10 декември, около 19:10 часа. Мъжът изчезнал от село Единаковци, бил с деменция и трудно се ориентирал. Полицията започнала да го издирва, но до 1:00 часа сутринта опитите им не дали резултат. Тази сутрин, машинистът на влак забелязал дезориентиран човек край линията между село Висока поляна и гара Хитрино. Той сигнализирал в гарата, а оттам - в полицията. Водачът на влака спрял машината и качил човека. Той пътувал с мотрисата до разклона за село Байково, където близките на изчезналия мъж го посрещнали.", "date": "2017.12.11", "title": "Машинист откри болен мъж, обявен за издирване, върнаха го при близките му"}
{"url": "https://www.24chasa.bg/novini/article/6605485", "text": "Държавите от ЕС, с изключение на Дания, Ирландия и Великобритания, приеха днес решение за обособяване на европейската отбрана на основата на т. нар. структурирано сътрудничество, съобщи Съветът на ЕС. Очаква се в началото на следващата година да бъде одобрен списък с проекти в областта на отбраната, по които участващите 25 държави ще обединят сили. Засега са изготвени 17 проекта за сътрудничество, предава БТА. Догодина ще бъдат определени правилата за обща работа и ще бъде очертана възможността за сътрудничество с държави извън ЕС. Съветът на ЕС приема, че държавите, присъединили се към проекта, ще увеличават постоянно разходите си за отбрана до достигане на поставените цели.", "date": "2017.12.11", "title": "Дания, Ирландия и Великобритания остават извън проекта за европейска отбрана"}
{"url": "https://www.24chasa.bg/novini/article/6605717", "text": "Трети ден в Гърция масово се коментира и обсъжда позицията на българския премиер относно Лозанския договор. \"Актуализирането на международния договор не мисля, че би било конструктивно за Балканите. Какво трябва да стане? Да разговаряме отново за история? Да се върнем в миналото? Тогава трябва да изчезнем. Няма да можем да съществуваме\", заяви българският министър-председател Бойко Борисов по време на съвместна пресконференция след края на четиристранната сесия на гръцко-българо-сръбско-румънска среща в Белград, пишат гръцките медии. Така той коментира изявленията на президента на Турция Реджеп Тайип Ердоган, че трябва да се ревизира Лозанският договор, който урежда границите на съвременна Турция с Гърция и България.  Позовавайки се на по-широкото сътрудничество на Балканите, наред с други неща Борисов коментира още, че \"трябва да демонстрираме нашата мъдрост, а не това, което ни разделя\" и \"да преодоляваме проблемите от миналото, тъй като тази стъпка ще направи връзката ни по-силна от всякога\", с оглед \"по-добро бъдеще за всички народи на нашите държави\", допълва българският премиер.", "date": "2017.12.11", "title": "Гърция аплодира Борисов за позицията му по Лозанския договор"}
{"url": "https://www.24chasa.bg/novini/article/6605729", "text": "Мъж бе осъден на 7 месеца пробация за опит за подкуп на пътен полицай, съобщиха от Окръжния съд в Хасково, който е постановил наказанието. В. Г. В. е бил признат за виновен, че на 4 юли т.г. в село Минерални бани е пробвал да даде дар в размер на 20 лева на служителя на МВР А. Д. Д., на длъжност младши полицейски инспектор. Нарушителят предложил подкупа, за да не му бъде съставен акт за установено административно нарушение. Осъденият трябва да се регистрира по два пъти седмично по настоящ адрес и да осъществява задължителни срещи с пробационен служител, гласи присъдата.", "date": "2017.12.11", "title": "Осъдиха на 7 месеца пробация хасковлия, опитал да подкупи пътен полицай"}
{"url": "https://www.24chasa.bg/novini/article/6605743", "text": "Европейската комисия потвърди днес, че постигнатата миналата седмица договореност с британското правителство не е правно обвързваща. Въпреки това комисията изрази надеждата договореното да се спази, предаде БТА. ЕК препоръча на Европейския съвет да реши, че има достатъчен напредък в досегашните преговори по оттеглянето на Великобритания от ЕС. Това решение бе прието от еврокомисарите и оценява доклада на двамата преговарящи, поясни говорител на комисията. Докладът не е правно обвързващ, той не е самото споразумение с Лондон. Според нас постигнахме договореност между джентълмени. Според нашето разбиране тази договореност е изцяло подкрепена от британското правителство. Затова бе срещата в петък между председателя на ЕК Жан-Клод Юнкер и британския премиер Тереза Мей, те си стиснаха ръцете, поясни говорителят. Коментарът на ЕК бе предизвикан от думи на британския главен преговарящ Дейвид Дейвис, който вчера определи договорките от миналата седмица само като \"заявяване на намерение\". Дейвис добави, че Лондон ще плати задълженията си към бюджета на ЕС, само ако бъде сключено цялостно споразумение за оттегляне.", "date": "2017.12.11", "title": "ЕК: Разчитаме, че договорките с Лондон са твърди"}
{"url": "https://www.24chasa.bg/novini/article/6605759", "text": "Обединените нации призоваха днес страните по света да приемат 1300 блокирани в Либия бежанци, основно африкански, много от които са малтретирани и държани в ужасни условия, предаде Ройтерс, цитирана от БТА.  Нигер се съгласи временно да подслони най-уязвимите, включително непридружавани деца и самотни майки, докато изчакват процедурата по преселването им в други страни, посочи Върховният комисар на ООН за бежанците. Агенцията на ООН смята да евакуира между 700 и 1300 души от Либия в Нигер до края на януари 2018 г., и призова да бъдат намерени места за заселването им до края на март. \"Това е отчаян призив за солидарност и човечност. Ние трябва да изведем крайно уязвимите бежанци от Либия колкото е възможно е по-скоро\", заяви Фолкер Турк, заместник върховен комисар за бежанците.", "date": "2017.12.11", "title": "ООН: 1300 бежанци, блокирани в Либия, трябва да бъдат приети в други страни"}
{"url": "https://www.24chasa.bg/novini/article/6605760", "text": "Министерството на туризма подкрепя изграждането на спортно-технически съоръжения. Това каза министърът на туризма Николина Ангелкова на кръгла маса за проектите на решения на Министерския съвет за Национален парк „Пирин“ и за „Ски зона Банско“, предаде „Фокус“. „Министерството на туризма подкрепя това. В тази връзка и водени от разбирането, че трябва да има баланс на различните групи интереси. Още миналата година създадохме работна група за развитие на планинския туризъм. Тя продължи дейността си и в началото на този мандат на кабинета „Борисов“ 3. С конкретни предложения са. Министерството на туризма е поставило ключово въпросът за развитието на планинския туризъм. Важно е столицата да се използва от предимството си да има планина само на 15 минути от центъра на града. Ще продължим да работим в тази посока не само с необходимите законодателни промени, за да се улесни изграждането на такива спортно-технически съоръжения“, заяви Ангелкова. Според нея това ще доведе и до привличането на по-голям инвеститорски интерес. Изпълнителният директор на Националния борд по туризъм Полина Карастоянова заяви, че туризмът е безалтернативен. „Това е саботаж срещу българските граждани и срещу гостите на страната. Говорим за елементарна достъпност на българските планини. Ако някой е в състояние да ми покаже как лесно и бързо може да се качи на върха на планината, аз бих искала да видя този път. Имаме нужда може би от 30 влекове и кабинкови лифтове. Не е въпросът в участието или добронамереността, изразяваме тревога от липсата на действия, които водят до реализацията на решенията на тези работни групи“, каза още тя. Петър Петров, който е член на борда на директорите „Юлен“ АД, заяви, че е предвиден диаметрално различен подход. „Първият концесионен договор от 2001 г. се е опитал да изброи всички изключени обекти, но това изброяване е непълно и неточно. Не всички обекти са описани в приложението към концесионния договор. Държавата няма как да даде на концесия обекти, които не са държавна собственост. Както добре знаете, с приемането на закона за устройствената територия узаконяване на обекти вече е невъзможно. Звучи смехотворно, че някой с договор ще узаконява обекти. Поне в момента няма влязъл в сила акт,с който се е установило нарушение. София е единственият столичен обект, който има богатството на Витоша“, каза още той", "date": "2017.12.11", "title": "Ангелкова за Банско: Подкрепяме изграждането на спортни съоръжения"}
{"url": "https://www.24chasa.bg/novini/article/6605762", "text": "Започна операция на TISPOL срещу употребата на алкохол и наркотични вещества от водачите, съобщиха от пресцентъра на МВР. Операцията ще продължи до 17 декември у нас и във всички страни, членки на Европейската мрежа на службите на пътна полиция. Една от целите на акцията е осъзнаването от водачите на последствията, които биха причинили, управлявайки МПС, след като са пили или употребили наркотични вещества. Това е и една от основните три причини за възникване на тежки пътни инциденти с голям брой жертви в Европа. При проверките полицейските екипи ще следят и за наличие на валидна задължителна застраховка \"Гражданска отговорност\" на автомобилистите.", "date": "2017.12.11", "title": "Стартира операция срещу пияни и дрогирани шофьори, продължава до 17 декември"}
{"url": "https://www.24chasa.bg/novini/article/6605772", "text": "Ураган връхлетя северните части на Словакия и стана причина за налагане на ограничения в работата на ски курортите там, предаде ТАСС, цитирана от БТА. Поривите на вятъра достигнаха 120 километра в час. Повалени са дървета, а на места няма ток. Най-тежко засегнат е курортът Ясна. Метеоролози прогнозират бурен вятър и за днес. Според тях поривите му може да достигнат 180 километра в час.", "date": "2017.12.11", "title": "Ураган остави без ток част от Северна Словакия"}
{"url": "https://www.24chasa.bg/novini/article/6605780", "text": "Взрив е избухнал на терминал на централната автогара в Манхатън, съобщават световните медии. Полицейски екипи са на мястото на инцидента. Той е станал на най-големия автобусен терминал в САЩ - Port Authority, който се намира близо до \"Таймс Скуеър\", предаде „Полицията в Ню Йорк се отзова на сигнал за експлозия с неизвестен произход на 42-ро и 8-мо авеню, Манхатън. Евакуирани са А,С и Е линии на метрото. Информацията е предварителна, няма друга налична“, се казва в съобщение на правоохранителните органи, публикувано на официалния профил в социалната мрежа „Туитър“. По-късно бе съобщено за арестуван във връзка с инцидента, предаде \"Фокус\". Все още не е ясно дали има пострадали хора. Полицейски екипи са на мястото на инцидента.  ABC News цитира полицейски източници, според които е избухнала самоделна бомба. Президентът Доналд Тръмп е информиран за инцидента, съобщи говорителката на Белия дом Сара Сандърс.                                                                                                                                                                                                                                                                                                                       ", "date": "2017.12.11", "title": "Експлозия на автогара в Манхатън, има задържан (Обновена, видео)"}
{"url": "https://www.24chasa.bg/novini/article/6605838", "text": "Признаването на Ерусалим за столица на Израел е съобразяване с една реалност, която прави намирането на решение на близкоизточния конфликт възможно. Това заяви израелският премиер Бенямин Нетаняху днес преди срещата на министрите на външните работи на страните от ЕС, предаде ДПА. Визитата на Нетаняху в Брюксел бе първата на израелски премиер в \"сърцето\" на ЕС от 22 години насам. Тя се провежда след породилото полемика решение на американския президент Доналд Тръмп за признаване на Ерусалим за столица на Израел, предава БТА. \"Ерусалим е столица на Израел, никой не може да отрече това. Това не пречи на мира. Това прави мира възможен, защото е признание за една реалност, която е в самата същина на мира\", каза в Брюксел Нетаняху. Той допълни, че тъй като повечето израелски правителствени служби са в Ерусалим, е очевидно, че Ерусалим е столица. \"Онова, което направи Тръмп, бе да постави открито фактите на масата\", допълни Нетаняху. Той заяви, че САЩ работят по ново предложение за мир в Близкия изток и каза, че на мира трябва да се даде шанс. Същевременно стана ясно, че председателят на Европейската комисия Жан-Клод Юнкер е отменил срещата си с Нетаняху. Като причина за това пресслужбата на Европейската комисия обяви несъответствие в графиците. \"Срещата на председателя Юнкер с израелския премиер Нетаняху няма да се състои по технически причини заради несъвпадение на работните графици\", се казва в съобщение на пресслужбата.", "date": "2017.12.11", "title": "Нетаняху: Признаването на Йерусалим за столица е съобразяване с реалността"}
{"url": "https://www.24chasa.bg/novini/article/6605845", "text": "Пресклубът на БТА в Босилеград празнува утре две години от създаването си. Това е първият регионален пресклуб на Българската телеграфна агенция извън България - в Босилеград, Сърбия. Градът се намира на 120 км от София, където над 80 процента от 8-хилядното население е българско. Пресклубът на БТА в Босилеград направи повече хора съпричастни с проблемите на сънародниците ни от Западните покрайнини. Приобщаването и подпомагането на българските общности в чужбина, опазването и съхраняването на националната идентичност и българския дух са сред основните каузи на БТА. За първи път БТА \"стъпи\" в Босилеград през 2013 г. с организирането на изложбата \"Родени свободни\", посветена на българския свободен печат. През 2014 г. в града беше открита Десетата Световна среща на българските медии, на която присъстваха 150 журналисти от 30 държави. На 1 ноември 2017 г., в Деня на будителите, водещите новини на Българската телеграфна агенция зазвучаха в ефира на Нова радио-телевизия Босилеград, чийто основател е Националният съвет на българското национално малцинство в Сърбия. БТА предостави на радио Босилеград да ползва материалите безвъзмездно, като освен в ефир, новините на БТА са достъпни и на сайта на радиото. Годишнината на пресклуба на БТА ще бъде отбелязана утре от 18.00 часа и с благотворителна вечер в Босилеград, на която за пета поредна Коледа ще се съберат средства за нуждаещи се български семейства от региона. Досега дарителската кампания е подпомогнала с над 15 хил. лева деца и бедни възрастни хора. Организатор на инициативата е местното гражданско сдружение \"Група на либерални, амбициозни и солидарни\" - ГЛАС, чийто председател Александър Димитров е и кореспондент на БТА в Босилеград. Миналата Коледа, по решение на управителния съвет на сдружението, 10 процента от събраната сума беше заделена в подкрепа на пострадалите от трагедията в шуменското село Хитрино. \"Много е важно да намираме дни, в които да се виждаме всички, приятели и партньори, с които работим през годините и да създаваме добри новини\", коментира Александър Димитров. И този път организаторите на благотворителната вечер са подготвили богата фолклорна вечер с участието на местния български танцов състав и босилеградския детски хор \"Славейче\". Ще има и търг на художествени произведения, средствата от който също ще бъдат включени в благотворителната акция.", "date": "2017.12.11", "title": "Пресклубът на БТА в Босилеград празнува две години от създаването си"}
{"url": "https://www.24chasa.bg/novini/article/6605880", "text": "Със символична първа копка и водосвет стартира рехабилитацията на нови 22,2 км от прохода \"Петрохан\" - участък от второкласния път II-81 Костинброд - Бучин проход. По оперативна програма \"Региони в растеж\" 2014-2020 г. ще се ремонтират общо 43 км от прохода \"Петрохан\" в Софийска област. На символичната първа копка присъстваха председателят на Управителния съвет на Агенция \"Пътна инфраструктура\" инж. Дончо Атанасов, инж. Веселин Давидов - член на УС, областният управител на Софийска област Илиан Тодоров, кметът на Костинброд Трайко Младенов, представители на изпълнителя и на строителния надзор. \"След 15 месеца жителите на общините Костинброд, Годеч и Берковица ще пътуват по обновена инфраструктура. Гарантирам ви, че в края на 2018 г. ще има нов живот за този регион и ще се радваме на модернизирана пътна инфраструктура\", каза инж. Дончо Атанасов. Проходът \"Петрохан\" съкращава пътуването между София и Монтана с около 50 км. Пътят II-81 София - Петрохан - Лом е изграден през 1970 г. и е основна комуникация между Северозападна и Югозападна България през билото на Стара планина. Второкласният път е най-пряката връзка за жителите от областите Монтана и Видин със София, както и с Дунав мост II, пристанище Лом и балнеоложкия курорт Вършец. Участъкът, който основно ще се ремонтира в лот 2, започва от Костинброд, преминава през града и село Бучин проход и достига до кръстовището за Годеч. Ще се обновят и 2 моста - над река Блато и река Бучино, както и 13 пътни кръстовища. Отводняването на пътя ще бъде осигурено чрез изграждането на нови облицовани окопи, бетонови бордюри и улеи. С изпълнението на проекта ще се подобрят транспортно-експлоатационните качества на отсечката и ще се повиши безопасността на движение. Ще има нови ограничителни системи, хоризонтална маркировка и пътни знаци. Изпълнител на лот 2 е ДЗЗД \"Пътища 2016 - 1 етап\", в което са \"Геострой\" АД, \"Пътстрой-92\" АД, \"Пътища и съоръжения\" ЕАД и \"Димас\" АД. Стойността на договора за строителство е 10 789 930,90 лв. с ДДС. Строителният надзор ще осъществява ДЗЗД \"ММЛ-ТК\" с участници \"МОТТ МАКДОНАЛД ЛИМИТИД\" и \"Трансконсулт-БГ\" ООД.", "date": "2017.12.11", "title": "Започна рехабилитацията на 22 км от пътя през прохода \"Петрохан\""}
{"url": "https://www.24chasa.bg/novini/article/6605839", "text": "Кандидатът да купи Общинска банка \"Новито опортюнитис\" е поискал разрешение за сделката от Комисията за защита на конкуренцията, още преди да бъде избран за купувач.  Оценката на документите на офертата на \"Новито опортюнитис\" продължава. Не знаем защо кандидатът е подал уведомление в КЗК, въпреки че все още няма произнасяне дали офертата отговаря на всички условия, но това не е забранено от закона, обясниха пред \"24 часа\" от Столичната общинска агенция за приватизация и инвестиции. Според СОАПИ действията на единствения кандидат да купи 67,65% от \"Общинска банка\" няма да попречат на процедурата. Очаква се комисията да се произнесе по офертата до края на годината или в началото на 2018 г. След това ще бъде изготвен доклад до Столичния общински съвет, който ще се произнесе дали сделката за продажбата на банката ще бъде финализирана.", "date": "2017.12.11", "title": "Купувачът на Общинска банка иска одобрение за сделката преди да бъде избран"}
{"url": "https://www.24chasa.bg/novini/article/6606359", "text": "Верижна катастрофа в района на Телевизионната кула е предизвикала километрично задръстване, предаде  „Фокус“. Ударили са се най-малко три автомобила.                                                                                                                                                                                                                                                                                                                       ", "date": "2017.12.11", "title": "Верижна катастрофа затруднява движението в района на Телевизионната кула в София"}
{"url": "https://www.24chasa.bg/novini/article/6606392", "text": "Германският канцлер Ангела Меркел призова днес да се ускори процесът на сформиране на нова управляваща коалиция с левоцентристката Германска социалдемократическа партия (ГСДП), като изтъкна, че само такава коалиция може да доведе до \"стабилно правителство\", каквото е необходимо в сегашните сложни времена за Европа, предаде Асошиейтед прес. Тя говори след среща на ръководството на нейния Християндемократически съюз (ХСС). Меркел посочи, че се стреми към европейско единство, и изрази мнение, че именно това може да бъде спойката на една нова \"голяма коалиция\" на двете най-големи германски партии - нейния консервативен блок и социалдемократите. \"Това правителство трябва да работи в тясно сътрудничество с Франция и да се възползва от историческата възможност да укрепим Европа през 2018 г. преди следващите европейски избори през 2019 г.\", отбеляза тя и подкрепи призива на френския президент Еманюел Макрон за въвеждане на закон за единно корпоративно данъчно облагане до 2025 г. \"Не преувеличавам, като казвам, че в момента светът гледа към нас и очаква кога ще сме готови да действаме\", подчерта германската канцлерка. Меркел каза още, че нейният ХДС единодушно заклеймява ксенофобията и антисемитските действия, като изгарянето на израелски знамена, и обеща, че германското правителство ще използва всички средства, с които разполага, за да се бори срещу подобни инциденти.", "date": "2017.12.11", "title": "Меркел: Трябва по-бързо да съставим коалиция със социалдемократите"}
{"url": "https://www.24chasa.bg/novini/article/6606402", "text": "Специализираната прокуратура ще повдигне обвинения на седем лица по случая с незаконния износ на лекарства, съобщиха от пресцентъра на Апелативната специализирана прокуратура. Обвиненията на шестима от тях са за участие в организирана престъпна група за неправомерен износ на лекарства, другото обвинение е за данъчни престъпления, свързани с нелегалния експорт. В момента държавното обвинение предявява материалите по делото, предаде БТА. Повече информация по случая ще бъде дадена утре на брифинг в специализираната прокуратура.", "date": "2017.12.11", "title": "Прокуратурата повдига обвинения на 7 души  за незаконния износ на лекарства"}
{"url": "https://www.24chasa.bg/novini/article/6606428", "text": "Президентът на Турция Реджеп Таийп Ердоган заяви в понеделник, че САЩ са отговорни за кръвопролитието в Йерусалим, случило се в резултат от решението на американския президент Доналд Тръмп да обяви официално Свещения град за столица на Израел, пише турското издание Daily Sabah, цитирано от Фокус. „Тези, които превръщат Йерусалим в затвор за мюсюлманите и членовете на другите религиозни общности, никога няма да могат да измият кръвта от ръцете си“, заяви той, по време на събитие в турската столица Анкара. Ердоган подчерта, че Вашингтон е виновен и за кръвопролитията в района на Близкия Изток. „САЩ станаха съучастник в кръвопролитието, с решението си да признаят Йерусалим за столица на Израел. Ние определено не подкрепяме това решение и никога няма да го подкрепим. Заявленията на президента Тръмп не ни задължават, нито задължават ислямския свят“. Турският президент говори и за историята на региона. Той заяви, че държавата не е съществувала през 40-те години на XX век. Според думите на Ердоган, навремето Западът е разделил Палестина на няколко малки части. „Иска ми се реакциите на Западните държави срещу решението на САЩ за Йерусалим да е повратна точка в непостоянната им позиция относно Израел“, добави той. Ердоган подчерта, че продължаването на вандализма и репресиите в Йерусалим не е приемливо. Президентът предупреди, че тези, които се възприемат като собственици на града, няма да могат дори и дърво, зад което да се скрият. Той обеща, че борбата няма да спре, докато не бъде основана палестинска държава в границите от 1967 година.", "date": "2017.12.11", "title": "Ердоган: САЩ са виновни за кръвопролитието в Йерусалим"}
{"url": "https://www.24chasa.bg/novini/article/6606433", "text": "Въпреки процесите, които текат между Европейския съюз и Великобритания, България очаква Обединеното кралство да остане стратегически партньор на Съюза по ключови въпроси като сигурността и борбата с тероризма. Това посочи министър-председателят Бойко Борисов пред британския си колега Тереза Мей, по чиято покана е на работно посещение в Лондон. Това съобщиха от правителствената пресслужба.  Двамата обсъдиха сътрудничеството в областта на миграцията и на сигурността. Беше дадена висока оценка за взаимодействието между специалните служби на България и Великобритания. Борисов посочи, че очаква подкрепата на Лондон за интеграцията на страните от Западните Балкани. По думите му, тяхното приобщаване към семейството на демократичните ценности е най-голямата гаранция за успешно, сигурно и мирно развитие на европейския континент. „Хората от този регион очакват да им покажем, че Европа мисли за тях“, каза българският министър-председател. Ние напускаме ЕС, но не и Европа, коментира премиерът Тереза Мей. Тя посочи, че като бивш вътрешен министър на Великобритания може да оцени положените от България усилия в процеса на овладяване на мигрантската криза в Европа и за борбата с тежката престъпност. „Затова благодаря на теб и на България за помощта, която оказахте в общата ни борба с организираната престъпност, тероризма и трафика на хора“, каза Тереза Мей.    ", "date": "2017.12.11", "title": "Мей към Борисов: Благодаря на теб и България за борбата с тероризма и трафика на хора"}
{"url": "https://www.24chasa.bg/novini/article/6606432", "text": "Президентът на Русия Владимир Путин продължава работния си ден в столицата на Турция – Анкара, където пристигна след завършването на преговорите му с президента на Египет Абдел Фатах ас Сиси в Кайро. Там руският лидер има планирана среща с турския лидер Реджеп Таийп Ердоган, предава ТАСС. От Кремъл подчертават, че в Анкара „ще се състои размяна на мнения по ключови въпроси от световния дневен ред, включително ситуацията в Близкия Изток и разрешаването на кризата в Сирия, предаде \"Фокус\".  Той анонсира, че Русия ще изведе част от руските въоръжени сили от Сирия, във връзка със завършването на основната част от операцията за подпомагане на сирийската армия в борбата й с терористите. Както заяви самият той, въпросите по разрешаването на сирийската криза ще се обсъждат в Кайро и Анкара. Още една тема на разговора с Ердоган ще е ситуацията около Ерусалим. По време на телефонен разговор между двамата лидери, проведен на 7 декември, те изразиха сериозното си безпокойство относно решението на САЩ да признае Ерусалим за столица на Израел и отбелязаха, че нови ескалации на напрежение в региона са недопустими. Освен това, в дневния ред на предстоящата среща влиза и темата за икономическите връзки между Русия и Турция. „В хода на преговорите с президента на Турция Реджеп Таийп Ердоган ще бъдат обсъдени и актуалните въпроси от двустранното сътрудничество, преди всичко, хода на реализацията на големите съвместни проекти в сферата на енергетиката“, отбелязаха от пресслужбата на Кремъл", "date": "2017.12.11", "title": "Владимир Путин пристигна в Турция, след посещенията си в Сирия и Египет"}
{"url": "https://www.24chasa.bg/novini/article/6606456", "text": "Десетки хиляди хора се стекоха на митинг, организиран от ливанското шиитско движение Хизбула в Бейрут днес, за да протестират срещу решението на американския президент Доналд Тръмп да признае Йерусалим за столица на Израел, съобщи Асошиейтед прес. Демонстрантите преминаха през южните квартали на ливанската столица, крепост на Хизбула, развявайки знамена и издигайки лозунги в подкрепа на палестинците, които искат Източен Йерусалим за столица на бъдещата си държава, предаде БТА. Лидерът на Хизбула, шейх Хасан Насралла, който се обърна към участниците в митинга по видеовръзка, заяви, че движението и съюзниците му в региона ще подновят борбата за палестинската кауза, предаде Ройтерс. Той се обяви за изготвяне на обща стратегия срещу Израел. \"Ние потвърждаваме обещанието си да защитаваме палестинския народ, Йерусалим и християнските и мюсюлманските свети места\", заяви Насралла, който повтори призива си за трета палестинска интифада срещу Израел, предаде ДПА. В Техеран неколкостотин консервативни иранци протестираха срещу решението на Тръмп за Йерусалим, като гориха портрети на американския президент и на израелския премиер Бенямин Нетанаху, както и знамена на двете страни, предаде Франс прес. Митингът се проведе под звуците на танцова музика - нещо, което по принцип е забранено в Иран, отбелязва агенцията. Демонстрантите скандираха лозунги като \"Съединените щати са убийци\", \"Палестинските майки губят децата си\" и класическия \"Смърт на Америка\".", "date": "2017.12.11", "title": "Митинги против решението на Тръмп за Йерусалим се състояха в Бейрут и Техеран"}
{"url": "https://www.24chasa.bg/novini/article/6606463", "text": "Гепардът трябва да бъде вписан като застрашен вид, защото популациите в Южна Африка намаляват рязко, съобщи ДПА, цитирана от БТА. Изследване установи, че в Намибия, Ботсвана, РЮА и Зимбабве живеят само 3577 гепарда. Това е с 19 процента по-малко от оценката на Световния съюз за опазване на природата, който класифицира гепардите като уязвим вид. Изявление, разпространено от научното списание PeerJ, настоява статутът на най-бързите животни на планетата да бъде променен на уязвим. Изследването \"предупреждава за състоянието на популациите на гепардите в Южна Африка и насочва вниманието към острата необходимост тези величествени хищници да бъдат защитени\", каза Гари И. Нел от \"Нешънъл джиографик\".", "date": "2017.12.11", "title": "Популациите на гепардите в Южна Африка намаляват"}
