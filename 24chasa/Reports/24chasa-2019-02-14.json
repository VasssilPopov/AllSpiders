{"url": "https://www.24chasa.bg/novini/article/7299249", "text": "Екип от британски следователи е в България, за да разследва евентуални връзки между отравянето на Емилиян Гебрев през 2015 г. и това на Сергей Скрипал и дъщеря му Юлия, твърди \"Гардиън\". \"Има британски екип у нас\", е заявил премиерът Бойко Борисов пред журналист от изданието . \"Те провеждат съвместно разследване с българските органи\". Емилиян Гебрев, който е собственик на българска компания, която произвежда и изнася оръжия, изпада в кома през април 2015 година заедно със сина си и един от директорите на компанията. И тримата оцеляват след подозрителното отравяне, но случаят остава неразрешен. През октомври миналата година, след като разговарял с приятел за случая \"Скрипал\", Гебрев се обърнал към българските прокурори, за да им предаде резултатите от лабораторните тестове от 2015 г. Според него те показват, че може да е бил отровен с вещество, подобно на \"Новичок\", за което се смята, че е използвано срещу Скрипал и дъщеря му. \"От момента, в който чухме думата \"Новичок\", ние веднага се свързахме с нашите британски партньори\", разказва Борисов, като добавя, че това се е случило преди няколко месеца. \"Цялата информация, която имаме за движението, мястото на престой, партньорството и контактите, които този човек е имал и за който знаем, е предоставена на британските разузнавателни служби\", добавя още Борисов. Пред журналиста от \"Гардиън\" министър-председателят не е споменал дали екипът включва полицаи или разузнавателни агенти.", "date": "2019.02.14", "title": "Борисов пред \"Гардиън\": Екип от британски следователи е в България"}
{"url": "https://www.24chasa.bg/novini/article/7299146", "text": "Гласуването на избори да става изцяло и само с машини след двата вота през 2019 г., както и да се въведе долен праг за преференциите, който прави на практика невъзможно пренареждането на партийните листи. Около тези магистрални промени в Изборния кодекс се обединиха депутатите след първо в правната комисия до полунощ в сряда, после в пленарната зала до късно вчера. Заседанието на Народното събрание бе удължено до окончателното приемане на изборните правила и продължи и след редакционното приключване на броя. Промените се правят 3 месеца преди изборите за евродепутати. Гледането им на второ четене в пленарната зала в четвъртък бе прекъсвано за още събирания на ресорната комисия, на едно от които досегашните резерви на управляващите към машинния вот претърпяха неочакван обрат. Текстовете, обезсмислящи преференциите, пък бяха одобрени малко преди полунощ в сряда - на продължилото 10 часа заседание на комисията, по предложение на Йордан Цонев и Хамид Хамид от ДПС. Според тях, за да мине нагоре в листата за евродепутати, кандидатът трябва да събере преференции, равни на националната изборна квота, при избори за Народно събрание - на районната, а при местните избори - на общинската. Прагът за общински съветник е в София е 6 хил. гласа. На парламентарен вот избирателите може да изстрелят любим кандидат персонален вот. А за да се пренареди партийната листа за евроизборите, според експерти ще са нужни 130 хил. преференции. Първоначално вчера сутринта депутатите от БСП и ДПС не се регистрираха за заседанието и то не можа да започне при едва 110 отчетени присъстващи. След като водачът на ПГ на ГЕРБ Цветан Цветанов и шефът на правната комисия Данаил Кирилов проведоха разговор в стаята на ДПС, от втория опит се събра кворум в залата. Но не и съгласие - скандалите започнаха още с приемането на заглавието на Изборния кодекс. Няма да се прави публичен регистър на избирателите, както настояваше БСП. Под претекст че ще се гледа именно това предложение на червените, Данаил Кирилов свика извънредно заседание на правната комисия в почивката. И на него в последния момент ДПС прокара предложение машинното гласуване да бъде въведено навсякъде у нас след тази изборна година. Изключение правят подвижните секции, тези в чужбина и в избирателните райони с по-малко от 300 гласоподаватели. всички избори Затова искаме само машинно гласуване, мотивира предложението Йордан Цонев. Депутатите обаче отхвърлиха идеята да се направи експериментално електронно гласуване, както настояват българите в чужбина. Мотивът - трудно ще се контролира дали гласовете не са фалшиви. Само 35 избирателни секции ще има за българите във Великобритания, след като страната излезе от ЕС. Не мина предложението на ДПС да се върне старият режим за образуване на секциите в чужбина, при който нямаше лимит. Обратното щеше да означава вдигане на броя секции и в Турция. Българската диаспора зад граница става все по-голяма - 2-2,5 млн. души. Големи общности има в много страни извън ЕС, не може да делите българските избиратели, предупреди Хамид Хамид. Освен с Великобритания и Турция той даде пример и със САЩ, Македония, Молдова. Окончателно бе отхвърлено и предложението на ДПС за премахване на уседналостта на местните и европейските избори. Централната избирателна комисия пък вече ще може да взема наново решенията си, след като са обжалвани във Върховния административен съд, с обикновено мнозинство. Досега се изискваха 2/3 от гласовете. Квотата си в избирателните комисии запазват Реформаторският блок и бившата партия на Николай Бареков, след като депутатите отхвърлиха предложението партиите, които имат евродепутати, но не са в парламента, да не могат да излъчват представители. Одобрено обаче бе предложението парламентарните партии да имат минимум по един член в РИК, СИК и ОИК. Това гарантира представители и на “Воля” в комисиите. За членовете на секционните комисии няма да се изисква средно образование, както предлагаше БСП. Остава и забраната политически кампании да се провеждат на чужд език, макар от ДПС за пореден път да опитаха с промяна в закона да водят агитация на майчин език с осигурен превод на български. Няма да има видеонаблюдение в комисиите. За такова се обяви и президентът Румен Радев, а първоначално от ГЕРБ заявиха, че принципно подкрепят подобна идея. Аргументът на държавния глава е, че така ще се избегнат манипулации при броенето на бюлетините.  В духа на идеите на държавния глава депутатите от “Воля” внесоха предложение броенето на бюлетините да се излъчва онлайн на сайта на съответната районна комисия. То обаче не мина. Другият спорен момент - номерата на партиите в бюлетините, се реши окончателно късно снощи. На първо четене ГЕРБ премахна тегленето на жребий за поредността, под която формациите да бъдат изписани, с мотива, че така става объркване с номерата на кандидатите за преференции (феномена 15/15). ДПС обаче определи това като въвеждане на образователен ценз за избиратели, които трудно се ориентират без номер на партията. В крайна сметка по идея на Данаил Кирилов бе одобрено а тези за преференциите да започват от 101 нагоре, за да няма съвпадения. На финала депутатите трябваше да гласуват и да започне ли процедура за избор на нова ЦИК, както настоява БСП. Мандатът на тази ще бъде удължен, няма време, обявиха от мнозинството.  Забраната за публикуване на социологически изследвания и допитвания в изборния ден остава, прие парламентът. Първоначално предложението бе прието при второто четене на кодекса в правна комисия, макар и със забележки. На следващата сутрин обаче на извънредно заседание комисията го отхвърли, а по-късно и пленарната зала. Промяната в Изборния кодекс бе внесена от депутати от ГЕРБ начело с народния представител Диана Саватева по инициатива на “24 часа” и подкрепено от още 15 други медии. През последните години ставаме свидетели на парадокса печатните и електронните медии да нямат право да обявят данни, а в социалната мрежа резултати да се публикуват 1:1. Логиката на закона е да следва тенденциите. Ако това се разреши, ще има повече пространство за официална информация в медиите и ще намали възможността да излиза непроверена такава. Социологическите агенции също ще излязат с имената си, мотивира идеята Саватева. Според БСП обаче това може да обърне изборния резултат. Законът предвижда глоби до 5000 лв. за медия, съобщила данни за вота преди приключването му. Това, което се случва с избирателното законодателство, е много тревожно. Управляващите вече явно дори не крият изкушението си да постигнат служебна победа чрез промените, заяви президентът Румен Радев. “Всичко това, което се случва - отказът да се спази законът и да се избере нов състав на ЦИК, да се ревизират избирателните списъци, да се премахне вторият протокол от секционните избирателни комисии, поредното отлагане на машинното гласуване, тоталната отмяна на дистанционното, въвеждането на механизма решенията в комисиите да се вземат с обикновено мнозинство - всичко това уронва демократичността и прозрачността на изборния процес”, заяви той в Сухиндол. Срещу съществени промени, които се правят месеци преди изборите, се обяви вчера и Общественият съвет към ЦИК. Машинното гласуване в повече секции “ще позволи да се покаже потенциалът му за ограничаване на субективния фактор при отчитане на резултатите и намаляване на недействителните гласове”. Но “идеята за изцяло машинно гласуване без хартиени бюлетини на изборите през 2019 г. е нереалистична”. Етапното въвеждане на дистанционен е-вот, първо за българите в чужбина, щяло да има позитивен ефект върху активността.", "date": "2019.02.14", "title": "Край на хартиената бюлетина и на преференцията (Обзор)"}
{"url": "https://www.24chasa.bg/novini/article/7299232", "text": "С 98 гласа за и 58 против парламентът прие ограничението за валидност на преференциите, което предложи ДПС за парламентарни избори. Приети бяха същите ограничения за европейските и местните избори. При национални избори прагът за валидност на преференцията ще е районната цена на мандат, при европейски националната, а при местни - общинската. Това означава, че за разместване на листа за ЕП един кандидат трябва да събере 150 хил. преференции, за парламентарни 15 000. В момента листа се разместване с около 2-3 хил. преференции. Ограничението бе прието след двучасов дебат с гласовете на депутатите от ГЕРБ и ДПС с подкрепата на седем народни представители от патриотите. Против бяха БСП и ВМРО. Ще искаме президентско вето на този текст, каза след гласуването Александър Сиди от ВМРО. С технически средства се обезсмисля преференцията. 2 млн. души гласуваха за мажоритарен вот, а този текст премахва и малкото мажоритарно начало, заяви от парламентарната трибуна депутатът от БСП Явор Божанков. Преференциите се доказаха като начин за купуване на вот и корпоративно гласуване, отговори му обаче Йордан Цонев от ДПС. Дебатът протече именно между депутатите на социалистите и ДПС. ГЕРБ, които подкрепиха предложението почти не взеха участие. ДПС е нормално да е против преференцията, защото е военизирана структура и държи избирателите си в страх, заяви социалистът Стоян Мирчев. Антон Кутев пък даде пример с депутат от ДПС, който никога не идва в парламента и бил олицетворение на корпоративния вот като водач на листа, но не каза името му. ГЕРБ една година се клеха в мажоритарните избори, а сега подкрепят текст, който ги премахва, атакува управляващите Таско Ерменков. Ограничението на преференциите не е заплаха за демокрацията, такава е ограничението за уседналост и секциите в чужбина, каза от трибуната лидерът на ДПС Мустафа Карадайъ. Дебатът обсъди дори жълтите жилетки във Франция и кризата на либералната демокрация.", "date": "2019.02.14", "title": "ГЕРБ и ДПС приеха ограничението на преференциите, БСП и ВМРО против"}
{"url": "https://www.24chasa.bg/novini/article/7299239", "text": "Обилен снеговалеж и бурен вятър усложниха обстановката на прохода „Шипка”, съобщиха от Областното пътно управление в Стара Загора, предаде  Само за час на прохода, свързващ Южна със Северна България, е паднал 12 см сняг. Вятърът е изключително силен, а на места мъглата е с видимост до 5 метра, което прави придвижването почти невъзможно. Усложнена е обстановката и от двете страни на прохода. Засега участъкът не е затворен за движение, но от АПИ предупреждават шофьорите да спазват ограничението на скоростта и да карат с повишено внимание. В района е осигурено допълнително полицейско присъствие. Ако бурята не утихне, е възможно проходът да бъде затворен. На „Хаинбоаз” също има много сняг, по пътят е разчистен и проходим при зимни условия.", "date": "2019.02.14", "title": "Сняг и бурен вятър усложниха обстановката на прохода „Шипка”"}
{"url": "https://www.24chasa.bg/novini/article/7299191", "text": "      Бившият шеф на отряда за бързо реагиране на ВМА доц. Александър Парашкевов ще е новият посланик на България в Пакистан. Той е бил предложен от президента Румен Радев и правителството е одобрило назначението му в сряда. Като военен лекар Парашкевов има мисии в Афганистан, а миналата година оглави русенската болница “Канев”, след като не успя да стане шеф на ВМА. В групата от 16 нови посланици президентска кандидатура е и служебният външен министър Ради Найденов. Досега той бе посланик в Берлин, сега ще оглави мисията ни в Швейцария. Бившият депутат от БСП, правосъден министър и доскорошен посланик в Черна гора Младен Червеняков пък отива в Словения. “Мотивирането на кадровите решения и съгласувателната процедура не трябва да бъдат и да се превръщат в публични дебати, защото това уронва престижа както на нашите посланици зад граница, така и на България. Има предложения, които съм приел, има и такива, с които категорично не съм се съгласил и съм отхвърлил”, коментира вчера Радев отпушването на процедурата за посланици, която бе блокирана повече от 6 месеца. Той възрази срещу деленето на дипломатите на “ваши” и “наши”. Не е нормално българското правителство да научава от чужди посланици какво се случва в България, коментира още президентът по повод случая с Гебрев и венецуелските милиони. За да се свика Консултативният съвет за национална сигурност, първо трябва да се изясни цялата информация и това е задължение на службите, на МВР и на изпълнителната власт, отвърна той на въпрос ще свика ли КСНС. СНИМКА: ДИМА МАКСИМОВА", "date": "2019.02.14", "title": "Докторът на рейнджърите става посланик в Пакистан, Радев с човек и в Берн"}
{"url": "https://www.24chasa.bg/novini/article/7299115", "text": "Председателят на ПГ на ГЕРБ и зам.-председател на партията Цветан Цветанов проведе работна среща в Мюнхен с генералния секретар на Фондация „Ханс Зайдел“ д-р Петер Витерауф и директора на Института за европейски и трансатлантически диалог на фондацията д-р Волф Круг, съобщиха от пресцентъра на ГЕРБ. Тримата обсъдиха политическата ситуацията и сигурността в регионите на Западните Балкани и Черно море. Витерауф подчерта благодарността на Бавария и ХСС за ефективната охрана на българо-турската граница в контекста на управлението на миграционните процеси в Европа. По време на разговора Цветанов запозна Витерауф и Круг с политическата ситуация в България, като отбеляза, че въпреки нападките на опозицията и опитите за дестабилизация чрез фалшиви новини и дезинформация, в страната има политическа и икономическа стабилност. Председателят на ПГ на ГЕРБ подчерта, че партията се противопоставя на фалшивите новини чрез реална комуникация от първо лице с гражданите и разясняване на ползите от политиките на правителството и ЕС, включително и в рамките на стартиралата на 11 февруари платформа за местни граждански диалози \"Европа в нашия дом\". Дискутирани бяха също планираните общи проекти за тази година, както и идеи за нови инициативи за засилване на мрежата от контакти и сътрудничество в трансатлантическото пространство между Европа и САЩ. Отбелязано бе отличното сътрудничество между България и Бавария, както и че министър-председателят Бойко Борисов ще направи работна среща с премиера на Бавария Маркус Зьодер в утрешния ден в рамките на участието си в Мюнхенската конференция по сигурността.", "date": "2019.02.14", "title": "Цветанов обсъди политически въпроси с лидери на Фондация „Ханс Зайдел“"}
{"url": "https://www.24chasa.bg/novini/article/7299190", "text": "Европейският парламент, Съветът на ЕС и Европейската комисия се споразумяха късно вечерта за правилата за авторското право в епохата на цифровите технологии. Занапред творците и издателите на новини ще имат правомощието да се договарят с интернет гигантите относно правилата за авторско право. В същото време се гарантира свободата на изразяване в мрежата. Споразумението бе постигнато след 3 дни усилени преговори при закрити врата. Целта му е да гарантира, че правата и задълженията в Закона за авторското право се отнасят и за интернет. Фейсбук, гугъл и ютюб са сред най-известните интернет платформи, които ще бъдат засегнати. “Дългоочакваното приемане на директивата за авторското право е повратен момент за нашия Цифров единен пазар. С предоставянето на по-ясна правна рамка, адекватна на цифровия свят, ще се подсилят секторите на културата и творчеството, носейки добавена стойност за европейските граждани”, заяви българският комисар по цифровата икономика Мария Габриел. “Сделката е важна стъпка към коригиране на ситуация, която позволи на няколко компании да печелят огромни суми пари, без да заплащат на хилядите журналисти и творци, от чийто труд зависят”, казва германският евродепутат Аксел Фос, който е докладчик по темата. Според директивата ще се улесни възможността за авторите да получават приходи от печалбите на интернет гигантите. Издателите на вестници ще се възползват от ново право да преговарят по какъв начин и на каква цена да се извършва повторната употреба на тяхното съдържание в онлайн платформите, се посочва в съобщение на Европейската комисия. Споразумението цели да засили способността на носителите на права - музиканти, изпълнители и сценаристи, както и на издателите на новини да договарят по-добри сделки за възнаграждение за използването на техния труд в интернет платформите. Споделянето на хиперлинкове към статии остава свободно. Споразумението обаче включва разпоредби за избягване на злоупотребатите от новинарските агрегатори и интернет търсачките. “Откъсите” ще може да продължат да се появяват в гугъл нюз например или във фейсбук, при условие че са “много кратки”. Качването на защитена творба с цел цитиране, критика, карикатура, пародия е защитено, което гарантира, че memes и GIFs ще продължат да бъдат достъпни и споделяни в онлайн платформите. Авторите и изпълнителите ще може да изискват допълнително възнаграждение от дистрибутора, който използва правата им, когато първоначално договореното възнаграждение е непропорционално ниско в сравнение с ползите, получени от дистрибутора. Понастоящем интернет компаниите имат слаб стимул да сключват справедливи лицензионни споразумения с притежателите на права, тъй като те не се смятат за отговорни за съдържанието, което техните потребители качват. Те са задължени да премахват само съдържанието, което нарушава правата, когато притежателят на права ги помоли да го направят. Това обаче е тромаво за притежателите на права и не им гарантира справедливи приходи. Отговорността на интернет компаниите ще повиши шансовете на притежателите на права да осигурят справедливи лицензионни споразумения, като по този начин ще получат по-справедливо възнаграждение за използването на техните произведения, експлоатирани цифрово. Постигнат е компромис, засягащ по-малки интернет платформи. Тези с приходи под 10 млн. евро на година и по-малко от 5 млн. потребители месечно, които са на пазара под 3 г., няма да са напълно засегнати от строгите правила. Споразумението трябва да бъде одобрено от Европейския съвет, комисията по правни въпроси и на пленарна сесия на Европарламента. ", "date": "2019.02.14", "title": "Пробив! Интернет гигантите ще плащат за статии, но не и за кратки откъси"}
{"url": "https://www.24chasa.bg/novini/article/7299017", "text": "Земетресение с магнитуд 5,8 е ударило Турция и продължило 50 дни, но никой не го усетил, твърди ново проучване, цитирано от в. “Дейли мейл”. Тектонският феномен, известен като “бавно приплъзване” или “бавно земетресение”, настъпил през лятото на 2016 г. на няколко километра южно от Истанбул, но жителите останали в пълно неведение. Трусовете са често срещани в района на Истанбул, защото градът се намира във високоактивен разлом. Катастрофални земетресения се случват, когато две тектонски плочи се плъзгат в противоположни посоки по протежение на разлома и след това внезапно се приближават. Бавните трусове обаче обикновено се регистрират в много по-стабилни райони около разлома. За разлика от типичните земетресения бавното приплъзване включва много по-постепенно движение по протежение на разлома. То може да освободи подобно количество енергия, но за по-продължителен период от време. Не се усещат обаче разрушаващите сеизмични вълни, които нормално бихме очаквали. Въпреки това бавните трусове създават смущения в горния слой на почвата, които могат да бъдат изследвани. През 2016 г. линия на разлом, преминаваща под Мраморно море, се приплъзва, което довежда до бавно земетресение. Група изследователи поставя измервателни уреди в района, които случайно регистрират труса, продължил над 2 месеца. Уредите измерили бавното деформиране на скалите около себе си. Веднага след като учените разбрали какво да търсят, те открили бавни приплъзвания в близост до зони на субдукция в целия свят. “Случаите на бавно приплъзване са много чести и през повечето време са безвредни”, каза пред “Нешънъл Джиографик” Лусил Брухат, парижка изследователка по физика на земетресенията. “Добра аналогия за това е усещането, когато някой ходи по дървен под на горния етаж. Не можем да го видим, но можем да проследим движението по звуците от скърцането на дървесината”, казва тя. Най-дългото бавно приплъзване, което някога е било регистрирано, е в Аляска. Трусът с магнитуд 7,8 продължил 9 години. Изследванията сочат, че подобни явления могат да помогнат да се предскажат опустошителни земетресения в бъдеще. Най-голямото регистрирано земетресение в Япония, последвано от цунами през 2011 г., бе предшествано от бавно приплъзване в същия район. Според експерти именно то може да е предизвикало труса.", "date": "2019.02.14", "title": "Бавен трус от 5,8 люлее Истанбул 50 дни,  никой не го усеща"}
{"url": "https://www.24chasa.bg/novini/article/7299054", "text": "Финалното решение ще вземе финансовото министерство Отсрочка за новите касови апарати няма да има, съобщиха ТАП н четвъртък. До края на следващата седмица анализ за готовността на бизнеса за смяната, подготвен от експертите на агенцията, ще бъде докладван във финансовото министерство, а то ще вземе финалното решение. Ако то не бъде променено, фирмите, регистрирани по ДДС, трябва да имат нови апарати до 31 март, тези без регистрация - до 30 юни, а големите вериги - до 31 декември т.г. До въвеждане на нови изисквания към фискалните устройства се стигна, след като проверки на приходната агенция установиха, че общата сума на укрити обороти с манипулирани касови апарати достига до 350 млн. лв. на година Данните до момента показват, че 70% от бизнеса вече работят с фискални устройства, които отговарят на новите изисквания. Анализът показал, че повечето регистрирани по ДДС фирми ползват софтуер за продажбите и много малък дял от тях работят само с касов апарат. Проблем със срока може да имат фирмите, които работят със софтуер за продажбите и за тях сегашните срокове могат да се окажат предизвикателство, отчитат експертите на Галя Димитрова. От 1 април 2019 г. всички касови бележки, които получаваме за заредено гориво на бензиностанциите, ще са по-подробни, припомниха още от приходната агенция. Целта е крайният потребител да бъде информиран каква част от сумата, която той плаща за гориво, е ДДС и акциз, каква е продажната им цена и на каква търговецът ги е придобил. На отделни редове в бележките, които всеки клиент ще получава от бензиностанциите, ще се отбелязват видът гориво, размерът на ДДС за него, размерът на акциза за сипаното в резервоара, продажната цена без двата косвени данъка и покупната цена на горивото за клиента. Експертите специално подчертаха, че разликата между крайната продажна и покупната му цена не трябва да се възприема като печалба за търговеца. Причината е, че в този марж се включват и други разходи на бензиностанцията за продажбата на горивото - заплати, обучения, сервиз. Доработването на фискалните системи на бензиностанциите няма да изисква допълнително изпитване, тестване и одобрение от Българския институт по метрология, съобщиха още от приходната агенция.", "date": "2019.02.14", "title": "НАП: Няма да удължаваме срока за касовите апарати"}
{"url": "https://www.24chasa.bg/novini/article/7299219", "text": "Унгарският премиер Виктор Орбан заяви, че иска да ускори развитието на унгарската армия, за да може тя да се защити от нападение \"от която и да е посока\", като подчерта, че не смята даваните от НАТО гаранции за достатъчни, предаде Франс прес. \"НАТО е много важна, но не смятам, че военната сигурност на Унгария трябва да се опира върху НАТО\", заяви Орбан за седмичника \"Фидело\". Унгария е член на НАТО от 1999 г. и в това си качество се ползва от защитата на военния алианс, който тази седмица имаше министерска среща в Брюксел, предаде БТА. Будапеща обаче \"е започнала многогодишен процес на военно развитие, след който Унгария ще разполага със значима военна сила, благодарение на която ще може да се защити от нападение от която и да е посока\", подчерта Орбан. Той излази съжаление за липсата на солидарност на съюзниците при опожаряването на унгарски културен център в съседна Украйна през февруари 2018 г. \"Избухва бомба в унгарски център в Украйна на няколко километра от границите на НАТО и никой дума не продума, включително САЩ\", каза Орбан. Думите му се публикуват три дни след посещението на държавния секретар на САЩ Майк Помпейо в Будапеща, по време на което Унгария и САЩ обявиха споразумение за сътрудничество в отбраната, целящо да улесни разполагането на американски войски на унгарска територия. Помпейо тогава призова Будапеща да се дистанцира от Москва. Орбан подчерта, че е ярък привърженик на европейски военни сили но посочи, че води \"плодотворно икономическо сътрудничество с Русия\".", "date": "2019.02.14", "title": "Виктор Орбан: Не разчитам напълно на НАТО \nза сигурността на Унгария"}
{"url": "https://www.24chasa.bg/novini/article/7299223", "text": "Британският премиер Тереза Мей ще продължи да се стреми да постигне изменения в споразумението за Брекзита, каза неин говорител след символичното поражение на Мей в парламента, който отхвърли нейно предложение за стратегията й за преговори, предаде Ройтерс. \"Правителството ще продължи да се стреми да постигне това с ЕС, за да гарантираме, че ще напуснем навреме на 29 март\", каза говорителят, цитиран от БТА. Мей смята, че депутатите от нейната Консервативна партия все още искат тя да предоговори споразумението, но някои от тях са гласували против нея тази вечер, защото са се безпокояли от възможността за отпадане на този етап на варианта за Брекзит без споразумение, добави говорителят.", "date": "2019.02.14", "title": "Говорител на Мей: Ще продължим да се стремим към изменения в споразумението \nза Брекзит"}
{"url": "https://www.24chasa.bg/novini/article/7299029", "text": "Холандия и Швеция обмислят напускане на ЕС по примера на Великобритания, предупреди бизнес експертката Хилари Фордуич, цитирана от в. “Дейли експрес”. Ако Великобритания успее да постигне благоприятно оттегляне и изгодна търговска сделка след 29 март, примерът ѝ може да последват Холандия и Швеция, или поне такива са слуховете, казва Фордуич. “Това е нещо като клуб или култ. Не може един да напусне, да вземе всичко, което иска, и организацията да продължи да се развива добре. Останалите членове ще направят същото”, казва експертката. Евроскептичната партия Шведски демократи направи остро предупреждение към Брюксел, което показа, че скандинавската страна може бързо да напусне блока, ако ЕС не промени съществено основните си институции. В шокиращо проучване от 2017 г. пък повече от половината холандци заявиха, че биха предпочели Холандия да напусне ЕС. С огромно синьо плюшено чудовище холандското правителство предупреждава за последствията от Брекзит. Кампанията бе стартирана от външния министър Стеф Блок. В туитър той публикува снимка с текст: “Уверете се, че Брекзит не седи и не лежи на пътя ви”. ", "date": "2019.02.14", "title": "Още 2 страни готови да излязат от ЕС - Холандия и Швеция"}
{"url": "https://www.24chasa.bg/novini/article/7299177", "text": "Сенатът на САЩ утвърди Уилям Бар за главен прокурор (министър на правосъдието), предаде Ройтерс. Сенатът одобри назначението с 54 срещу 45 гласа, като сенаторите гласуваха основно според партийната си принадлежност - повечето републиканци гласуваха в полза на кандидата, а повечето демократи - против него. Очаква се да положи клетва до края на седмицата, предаде БТА. 68-годишният Уилям Бар, юрист, републиканец, с дългогодишен опит във Вашингтон, вече е бил министър на правосъдието при президента Джордж Хърбърт Уокър Буш, от 1991 до 1993 г. Той ще замени на поста Джеф Сешънс, уволнен от президента Доналд Тръмп в края на миналата година. Той поема министерството на правосъдието в момент, когато то е във фокуса на общественото внимание, тъй като надзирава разследването на специалния прокурор Робърт Мълър за предполагаема намеса на Русия в президентските избори в САЩ през 2016 г. и евентуални връзки с предизборната кампания на Тръмп.", "date": "2019.02.14", "title": "Сенатът на САЩ утвърди Уилям Бар за главен  прокурор"}
{"url": "https://www.24chasa.bg/novini/article/7299197", "text": "Британският премиер Тереза Мей претърпя ново поражение в парламента, който отхвърли с 303 на 258 гласа предложение на правителството по стратегията му за предоговаряне на споразумението за Брекзита с ЕС, предадоха Франс прес и Би Би Си. В предложението кабинетът твърдеше, че преследва двойна цел: да постигне \"алтернативни решения\" на т.нар. \"предпазен механизъм\" за запазване на отворена граница между двете Ирландии след Брекзита и да отхвърли сценария за напускане на ЕС без споразумение, предаде БТА. Най-твърдите привърженици на Брекзита в управляващата Консервативна партия обаче отказват правителството да подкрепи отпадане на варианта за напускане без споразумение и се въздържаха при гласуването, което бе решаващо за отхвърлянето на правителственото предложение. Това е десетото поражение на Тереза Мей в парламента откакто стана премиер, отбелязва Би Би Си. Макар и това гласуване да няма обвързващо действие за правителството, то отслабва Мей в опита й да възобнови преговорите с Брюксел. \"Преди две седмици премиерът каза на парламента, че новият й подход може да осигури значително и трайно мнозинство в парламента. Днешният вот обаче доказа, че няма мнозинство за курса на действие на премиера. Това не може да продължава. Правителството не може да продължава да пренебрегва парламента или мъчително да се движи към 29 март без смислен план\", заяви лидерът на опозиционната Лейбъристка партия Джереми Корбин, който отново обвини правителството в \"бавене на топката\". Самият Корбин обаче също понесе поражение. Негово предложение за ограничаване на възможностите за действие на правителството бе отхвърлено с 322 на 306 гласа. Депутатите отхвърлиха и поправка на Шотландската национална партия за отлагане на датата на Брекзита, а консервативната депутатка Анна Субри оттегли преди гласуването своята поправка, в която се искаше от кабинета да публикува изследване за икономическото въздействие на Брекзит без споразумение. Тя обяви, че е получила гаранция от правителството, че тези документи ще бъдат публично оповестени.", "date": "2019.02.14", "title": "Ново поражение за Мей! Парламентът отхвърли предложението по стратегията за Брекзит"}
{"url": "https://www.24chasa.bg/novini/article/7299202", "text": "Водещият Ники Кънчев трогна социалните мрежи с послание към актьора Иван Ласкин, който почина на 6 януари тази година. \"Всичко е любов, но и 40 дни без Ваньо...\", написа водещият и публикува черно-бяла снимка на Ласкин в инстаграм.                                                                                                                                                                                                                                                                                                                       ", "date": "2019.02.14", "title": "Ники Кънчев трогна социалните мрежи с послание към Ласкин"}
{"url": "https://www.24chasa.bg/novini/article/7299100", "text": "Висшият съветник на американския президент Доналд Тръмп за Близкия изток и негов зет Джаред Къшнър каза днес, че правителството на САЩ възнамерява да обяви дългоочакваната си \"сделка на века\" за уреждане на израелско-палестинския конфликт след предстоящите изборите в Израел, предаде Асошиейтед прес. Дипломатически източник заяви, че Къшнър е говорил за плана пред участници в конференция по сигурността в Полша, но не е навлязъл в подробности поради страх от изтичане на информация. Той все пак е казал, че планът ще бъде представен след изборите в Израел, които са на 9 април, предаде БТА. Според дипломата, пожелал анонимност, Къшнър заявил, че Тръмп му дал израелско-палестинското \"досие\", за да \"се пробва\" да постигне отдавна убягващата цел за мирно споразумение. Въпреки малките шансове той казал, че по негово мнение \"в личните разговори хората са много по-гъвкави\". Къшнър работи по план за мир в Близкия изток от почти две години, но досега не е представил подробности. Обявяването на плана многократно се отлага. Цитираният дипломат каза, че израелският министър-председател Бенямин Нетаняху се пошегувал с Къшнър, като казал, че \"заемането с това досие\" е \"трудна\" работа. \"Но ако сте достатъчно луд, а аз мисля, че може би сте, можете да дадете нови идеи\", заявил той. Според дипломата Къшнър заявил, че историята на Близкия изток показвала, че \"песимистите\" към израелско-палестинския мир са били \"обикновено прави\", но подчертал, че \"оптимистите са тези, които довеждат промяната\".", "date": "2019.02.14", "title": "Съветник на Тръмп: Мирният план на САЩ за Близкия изток се очаква след изборите в Израел"}
{"url": "https://www.24chasa.bg/novini/article/7299069", "text": ", предаде ТАСС като цитира шведската телевизия. Те бяха намерени в началото на февруари в кофа за боклук в предградията на Стокхолм. Експерти изследвали регалиите и заключили, че те са били повредени от крадците. На короната на Карл Девети има вдлъбнатина, която вероятно е свързана с кражбата и се е появила при счупването на витрината, се казва в информация на шведската телевизия. Кълбото на Карл Девети се е счупило на две, като по двете му части има вдлъбнатини. Короната на кралица Кристина е малко извита, но е останала в състоянието, в което е била преди кражбата, предаде БТА. По-рано кралските погребални регалии се оценяваха на 65 милиона шведски крони (около 6,5 милиона евро), но според експертката Сюзан Силфверстолпе от аукционна къща \"Буковски\" стойността им сега ще е значително по-малка. Короната и кълбото на Карл Девети и короната на съпругата му, кралица Кристина бяха обявени за международно издирване, след като бяха откраднати. Експерти ги окачествиха като незаменими и като част от националното наследство.", "date": "2019.02.14", "title": "Откраднатите в Швеция кралски принадлежности са били повредени"}
{"url": "https://www.24chasa.bg/novini/article/7299071", "text": "Грипната епидемия в Хърватия постепенно отшумява, но по официални данни от този най-тежък за последните пет години грип в страната са се разболели 48 080 души и 75 са починали, съобщи Хърватският институт за обществено здравеопазване, цинтиран от агенция Хина. Институтът подчерта, че този сезон грипът е бил по-интензивен по брой на заболелите в сравнение с предишните пет сезона, включително по-голям е броят на хоспитализираните поради грип и по-голям е броят на смъртните случаи вследствие на грип и усложнения от него, предаде БТА. През миналия сезон бяха регистрирани общо 29 починали от грип в Хърватия.", "date": "2019.02.14", "title": "75 души починали от грип в Хърватия"}
{"url": "https://www.24chasa.bg/novini/article/7299076", "text": "Европейският производител на въздухоплавателни средства \"Еърбъс\" спира производството на най-големия в момента пътнически самолет в света – А380, наричан още \"Суперджъмбо\", предаде offnews.bg От компанията заявяват, че последните доставки на самолета ще бъдат направени през 2021 година. Решението идва след като авиокомпанията \"Емирейтс\", която е най-големият клиент на А380, намали поръчките си от 162 на 123 машини. Като причини се посочват ожесточената конкуренция на по-малки и по-ефективни самолети. От „Емирейтс“ съобщават, че са поръчали и 70 от по-малките модели А330 и А350 на „Еърбъс“. „Емирейтс“ е твърд поддръжник на A380 още от самото начало, заявява шефът на авиокомпанията Шейх Ахмед бин Саид ал Мактум. Той добавя, че авиокомпанията би продължила да използва тези самолети, но е готова да приеме реалността и да се съгласи със ситуацията. По думите на изпълнителния директор на \"Еърбъс\" Том Ендърс намаляването на поръчките е означавало, че самото производство е неосъществимо - „Въпреки усилията ни да продаваме на други авиокомпании, нямаше основа за поддържане на производството на този модел“.", "date": "2019.02.14", "title": "\"Еърбъс\" спира от производство най-големия пътнически самолет в света"}
{"url": "https://www.24chasa.bg/novini/article/7295087", "text": "Неразделението на половете може да е модерно и по-политически коректно, но за една компания обикновено е по-рентабилно, ако промотира продуктите си отделно за мъжете и жените. Научно доказано е, че двата пола пазаруват по различен начин. Мъжете се интересуват повече от техническите спецификации и начина, по който едно нещо работи. От друга страна, жената просто иска да знае каква работа ще ѝ свърши продуктът, който купува. Но пък се задълбочава във всеки възможен практически детайл, преди да вземе решение, докато мъжът се фокусира върху определени приоритети. Интересно е обаче, че и при двата пола осъществяването на Вземането на всякакви решения, включително и при пазаруване, е процес, случващ се в дясното полукълбо на мозъка - това, което отговаря за визуализацията, експериментирането и комуникацията. Именно те поставят основата на емоциите. При пазаруване лице в лице продавачите имат много важна роля - те трябва да провокират правилните емоции, за да ни накарат да си купим нещо. При онлайн маркетинга за тази цел се използват изображения, видеа и музика, които да събудят въображението на клиента. Ключовото за търговците в случая е да знаят кои точно емоции да провокират при различните полове. Един от най-известните цитати от култовата книга на Джон Грей “Мъжете са от Марс, жените - от Венера” е: “Мъжете са мотивирани, когато се чувстват необходими, докато жените са мотивирани, когато се чувстват ценени”. Преведено на езика на продажбите, за жените това значи отлично обслужване, добри съвети, обратна връзка, оферти и програми за лоялност, награди, ваучери за отстъпки за рожден ден и т.н. За мъжете преводът е решаване на проблеми от всякакъв вид и по всякакъв начин. Затова е добре една реклама да представи например с какво най-новият модел автомобил е по-добър от стария. Жената обаче по-скоро би се впечатлила от голямото пространство, което стига за столчето на бебето, количката и всички играчки. След като това е грабнало вниманието ѝ, тя ще се поинтересува и от останалите детайли, за да вземе информирано решение, след като е натрупала информация. Мъжът обаче не решава чрез такова наслагване, а чрез изключване - ако приоритетните елементи за него липсват, той просто ще се насочи към друг продукт. За силния пол е много важна и половата идентификация. Продуктът, който купува, трябва изрично да е определен като “мъжки”. За жената това няма толкова голямо значение, което ѝ дава по-широк избор на стоки - стига да са достатъчно полезни. Роля играят и самият магазин и 5процесът на пазаруване. Например за силния пол е важно да има къде да се паркира в близост и колко и с какво е зареден магазинът. Дамите от своя страна могат да бъдат спечелени от консултант-продавача - стига той да е възпитан, любезен и достатъчно запознат с артикулите. Едно от обясненията за това е, че при вземането на решения, докато мъжете разчитат главно на себе си. Визията на продукта също често се различава в зависимост от това за кого е предназначен. И това не е случайно - дамите предпочитат ярки багри, нетипичен и разчупен шрифт, разнообразни форми. За мъжете са подходящи тъмни, студени и металически цветове, остри ръбове и изчистени линии. За момчетата са важни съревнованието и конкуренцията - ето защо в рекламите, показващи група хора, ако те са мъже, се занимават със спорт или друга състезателна дейност. Когато таргет групата е жени, това се избягва. Защо разликата във възприятията е толкова голяма? Три основни могат да отговорят на този въпрос. В стресови ситуации мъжете имат способността просто да изключат мозъка си. Жените нямат това умение и не могат да се успокоят, докато случващото се не бъде анализирано от всеки възможен ъгъл. Те споделят и се съветват с приятели и познати, докато измислят най-подходящия ход за действие. Втората голяма разлика е, че жените имат две области на мозъка, посветени на вербалната комуникация - по една зад и над всяко ухо. При мозъка на мъжете обаче има само една малка част и може би затова момчетата изричат по 7 хил. думи на ден, докато момичетата бърборят доста повече - до 20 хил. Освен това спомените при жените се изграждат на базата на емоции. Това се случва понякога и при мъжете, но доста по-рядко. Техните спомени са процедурни и базирани на нуждата нещата да се изпълняват ефективно, а проблемите да бъдат решени. Това е причината мъжете да се фокусират повече при изпълнението на дадена задача и да им е по-трудно, когато им се налага да вършат повече неща едновременно.", "date": "2019.02.14", "title": "Успешната реклама кара мъжа да се чувства нужен, а жената - ценена"}
{"url": "https://www.24chasa.bg/novini/article/7299095", "text": "Американски метеоролози оповестиха, че се е появил климатичен феномен Ел Ниньо, който влияе върху времето в целия свят, но в случая е слаб, късен и не се очаква да предизвика сериозни проблеми, предаде Асошиейтед прес. От Националната агенция за океански и атмосферни изследвания на САЩ поясниха, че Ел Ниньо се е появил в централната част на Тихия океан, но според метеоролозите няма да продължи повече от 3-4 месеца, предаде БТА. Ел Ниньо е свързан със затопляне в централната част на Тихия океан, което взаимодейства с атмосферата и води до промени във валежите и температурите, като прави климата в някои райони по-влажен, а в други - по-сух. Експерти от Националната агенция за океански и атмосферни изследвания на САЩ отбелязаха, че хората не трябва да очакват значим ефект от този Ел Ниньо, защото е слаб.", "date": "2019.02.14", "title": "Ел Ниньо се завръща, но този път е слаб"}
{"url": "https://www.24chasa.bg/novini/article/7299097", "text": "Турските власти са задържали четирима души във връзка със срутването на осеметажна жилищна сграда в Истанбул, при което загинаха 21 души, съобщи Асошиейтед прес, като се позова на турската държавна Анадолска агенция. Арестувани са проектантът на сградата Сузан Чайър, строителният инженер Осман Мъсърлъоглу и отговарящите за съответствието на строителството с техническите изисквания и санитарните норми Угур Мъсърлъоглу и Арзу Келеш Боран. Те са задържани по подозрения за причиняване на смърт по непредпазливост, отбелязва турското издание на агенция Спутник. Прокуратурата иска на двама от задържаните - Сузан Чайър и Угур Мъсърлъоглу - да бъде постановена мярка за задържане под арест за \"причиняване на смърт по непредпазливост и нараняване на повече от едно лица\". За другите двама задържани прокурорите предлагат да бъдат освободени при мерки за процесуална принуда. Осеметажна жилищна сграда рухна в квартал Картал на азиатския бряг на Истанбул на 6 февруари. В сградата е имало 14 апартамента, а като живущи в нея са били регистрирани 43 души. Причината за инцидента засега не е установена. Прокуратурата в Истанбул започна разследване по случая.", "date": "2019.02.14", "title": "Четирима са задържани заради срутилата се \nв Истанбул сграда"}
{"url": "https://www.24chasa.bg/novini/article/7299105", "text": "Ръководителят на \"Газпром\" Алексей Милер каза днес след среща с руския президент Владимир Путин и турския президент Реджеп Тайип Ердоган, че не изключва изграждане на \"Турски поток-2\" при наличие на търсене и съгласуване, предаде ТАСС. \"Да, две линии през Черно море вече са построени и по-нататък продължава строителството на наземната инфраструктура. Но при наличие на търсене и необходимото съгласуване проект за морски газопровод \"Турски поток-2\" може да се осъществи\", посочи Милер, коментирайки изказване на гръцкия премиер Алексис Ципрас за заинтересованост от разширяване на Турски поток към Гърция, предаде БТА. Първата линия на \"Турски поток\" е предназначена за снабдяване на вътрешния пазар на Турция, а втората - за страните от Южна и Югоизточна Европа. Като потенциални пазари Газпром вижда Гърция, Италия, България, Сърбия и Унгария.", "date": "2019.02.14", "title": "Ръководителят на \"Газпром\": Не се изключва изграждане на \"Турски поток-2\" при търсене"}
{"url": "https://www.24chasa.bg/novini/article/7299056", "text": "Изграждането на трасето на “Турски поток” през България е блокирано временно заради жалба срещу обществената поръчка. Тя е подадена от “Атоменергоремонт”, която се свързва с бизнесмена Христо Ковачки. Съобщението, че процедурата е спряна, докато по жалбата се произнесе КЗК, бе пуснато официално от “Булгартрансгаз”. Газовото дружество пусна поръчка за разширение на мрежата. Търгът за 2,8 млрд. лв. бе обявен на 21 декември, а срокът за оферти бе до 15 февруари. Ще се строят 11,5 км газопровод от границата с Турция до компресорната станция “Странджа”. От нея до Провадия има вече готово трасе. Остава да бъдат направени нови близо 500 км до границата със Сърбия при Зайчар и две компресорни станции. “Атоменергоремонт” обаче е поискала спиране на поръчката, тъй като обжалва разяснения по документацията, дадени от държавния газов оператор. От “Бугартрансгаз” твърдят, че по закон трябва да спрат търга, докато влезе в сила съответно решение на антимонополния регулатор. Според времето, което ще отнеме разглеждането на жалбата, ще бъде удължен и срокът за подаване на оферти. Преди дни министърът на енергетиката Теменужка Петкова заяви, че плановете са частта от “Турски поток” през България до сръбската граница да е готова до началото на 2020 г. Сърбия също се подготвя да започне строителството, като на нейна територия тръбите са с дължина 403 км. Предвидено е старт на изграждането да има през март или най-късно в началото на април. ", "date": "2019.02.14", "title": "Жалба блокира “Турски поток” през България (Обзор)"}
{"url": "https://www.24chasa.bg/novini/article/7299121", "text": "Арбитражният съд в Цюрих е отхвърлил иск на “Овергаз”, собственост на бизнесмена Сашо Дончев, за 350 млн. долара срещу “Газпром”. Това стана ясно от съобщение във фейсбук на Нери Терзиева - мениджър “Публични комуникации” в “Овергаз”. “Има съдебен иск на българската компания “Овергаз” срещу “Газпромекспорт” в търговския съд в Цюрих. “Овергаз” заведе този иск за обезщетение от над 350 милиона долара - пропуснати ползи и нанесени щети, заради нарушение на добрите практики най-вече в областта на конкурентното право, както и за едностранното прекратяване на договора - помните 1 януари 2016 г., когато навръх новата година беше спрян газът за “Овергаз” и договорените количества за неговите клиенти бяха прехвърлени на “Булгаргаз”. За наше съжаление, с 2 на 1 гласа, търговският съд не уважи нашия иск, но делото не е завършено, защото “Овергаз” обжалва това решение в Швейцарския федерален съд на 2 февруари тази година и сега очаква хода на делото”, написа Терзиева. Руският гигант “Газпром” е осъдил “Овергаз” за рекордните 140 милиона евро. Решението на Международния арбитражен съд в Швейцария е окончателно, съобщи агенция ПИК. Обезщетението било присъдено за средства, отпуснати за оборудване на газопреносната мрежа в България. Очаквало се “Газпром” да поиска запор на акциите на “Овергаз”.", "date": "2019.02.14", "title": "“Газпром” спечели  дело срещу “Овергаз” за 350 млн. долара"}
{"url": "https://www.24chasa.bg/novini/article/7299035", "text": "Ръст на доходите от заплата с 9,9 на сто и от пенсии с 13,6 на сто. Това сочат данни на НСИ за последното тримесечие на 2018 г. спрямо година по-рано. Ръстът на икономиката за същия период е 3,1 на сто. Средно на човек от домакинство доходът от заплата в края на миналата година е бил 858 лв., а в края на 2017-а - 781. От пенсия парите са се вдигнали от 380 на 432 лв. От самостоятелна заетост доходът нараства от 102 на 105 лв., докато този от социални обезщетения и помощи намалява от 49 на 39 лв. Средният разход на член на домакинство е нараснал с 10,3%. Основно парите се харчат за храна (30,2%), жилище (17,8%), данъци и социални осигуровки (12,7%) и транспорт и съобщения (11,1%). Най-голямо увеличение при разходите за една година има при тези за здравеопазване (10,6%), транспорт и съобщения (17,4%), данъци и осигуровки (14,4%), свободно време, култура и образование (29,4%). Потреблението на основни хранителни продукти средно на лице от домакинство е останало без съществена промяна за една година, сочат още данните. Увеличение има при консумацията на кисело мляко, яйца, плодове. Намалява на хляб и тестени изделия, а без промяна е това на месо, фасул, картофи и захар. В последните три месеца на 2018 г. БВП на страната нараства с 3,1% на годишна база и стига до 29,9 млрд. лева. Спрямо третото тримесечие на 2018 г. ръстът е 0,7%. Въпреки че нарастването на икономиката остава над 3 на сто, то е най-слабото на тримесечна база от края на 2017 година. А на годишна база е най-ниският резултат от последните три месеца на 2014 година, след като в началото на миналата година икономиката нарасна с 3,5% първото тримесечие и с 3,4% през второто.", "date": "2019.02.14", "title": "Ръст на доходите от заплата с 9,9%, от пенсии с 13,6, на икономиката - с 3,1 (Обзор)"}
{"url": "https://www.24chasa.bg/novini/article/7299173", "text": "Президентът на Косово Хашим Тачи заяви, че според него има \"добър импулс\" за постигане на споразумение за нормализиране на отношенията със Сърбия тази година, предаде Асошиейтед прес. 17 февруари е денят, в който Косово отбелязва годишнина от обявяването на независимостта си от Сърбия през 2008 г. Бившата сръбска област е призната като отделна държава от 116 страни, но не от Белград, предаде БТА. В интервю за Асошиейтед прес косовският президент Хашим Тачи заяви, че има силна подкрепа от Съединените щати и Европейския съюз за процеса на нормализиране на отношенията, както и обещание от страна на Русия да признае евентуално споразумение между Прищина и Белград. Брюксел заяви, че Сърбия и Косово трябва да решат разногласията си преди да се присъединят към Европейския съюз, напомня АП.", "date": "2019.02.14", "title": "Хашим Тачи: Надявам се на споразумение със Сърбия през 2019 г."}
{"url": "https://www.24chasa.bg/novini/article/7299118", "text": "Няма държавни пари на Венецуела по сметки в България. Това се казва в официалната позиция на венецуелското правителство. Тя е в отговор на разследването за пране на 140 милиона евро от Венецуелската петролна компания. Според посланика на Венецуела у нас, сагата със запорираната у нас сметка е фалшива новина на САЩ, предад  Няма публични венецуелски пари в българска сметка. Официално го казва техния посланик, въпреки че нашите служби обявиха точно обратното - че парите идват от държавната петролна компания. „Заради тази новина цената на петрола леко започна да се покачва. Българското правителство получи информация официално от правителството на САЩ, а правителството на САЩ е експерт във фабрикуването на фалшиви новини”, заяви н.пр. Ориета Капони. От БНБ обясниха, че в конкретният случай се работи по закон и с компетентните органи. Информация може да се даде след приключване на разследването.", "date": "2019.02.14", "title": "Посланикът на Венецуела: Нямаме държавни пари по сметки в България"}
{"url": "https://www.24chasa.bg/novini/article/7299021", "text": "Надзорът над достъпа до съставки за изработката на взривни вещества в ЕС ще бъде повишен, съобщи Съветът на ЕС. Постоянните представители към ЕС са одобри предварителното споразумение с Европейския парламент по нови правила за наблюдение над предоставянето и използването на посочените съставки. Суровините за взривни вещества са химикали, които могат да се използват със законна цел, но може и да послужат за производството на самоделни взривни устройства. Новите правила ще ограничат предоставянето на суровини за взривни вещества за обикновения потребител и ще осигурят подходящо съобщаване на подозрителни сделки по цялата верига на доставки. Промените предвиждат два различни вида суровини за изработката на взривни вещества - \"под ограничение\", които не могат да се предоставят, въвеждат, притежават или използват от обикновения потребител над определени стойности на концентрация, и \"регулирани\", за които фирмите, включително онлайн, следва да съобщават при подозрителни сделки. При спазване на правилата държавите от ЕС ще могат да издават лицензи за общо ползване на някои ограничени суровини за взривни вещества. Под надзора на Европейската комисия държавите ще могат да прилагат правилата за тези суровини спрямо химикалите, които не попадат в обхвата на ограниченията. Новите правила налагат задължения в областта на обучението и подобряването на осведомеността на фирмите, участващи в производството или продажбата на суровини за взривни вещества, и националните контролни власти. Правилата ще започнат да се прилагат 18 месеца след влизането им в сила. За да се предотврати незаконното производство на взривни вещества ЕС въведе през 2013 г. ограничения за предоставянето, въвеждането, притежаването и използването на подбрани суровини за обичайния потребител и установи правила за съобщаването на съмнителни покупки. Съществуващите ограничения и мерки за надзор се оказаха недостатъчни. Изискването за регистриране на сделките не възпира и не предотвратява достъпа на извършители на престъпления до суровини за изработката на взривни вещества, се посочва в съобщението. Действащите правила не са достатъчно ясни по отношение на някои от налаганите задължения, включително за предаване на данни по цялата верига на доставки.", "date": "2019.02.14", "title": "ЕС повишава надзора над съставките за изработка на взривни вещества"}
{"url": "https://www.24chasa.bg/novini/article/7299037", "text": ", беше освободен след няколко часа в ареста, предаде  До схватката малко след полунощ се стигна, след като младежът и негови близки са били помолени да излязат в коридора на филиала за спешна медицинска помощ, докато лекарите се борят за живота на бащата на нападателя – мъж на 48 години с масивен инфаркт, който починал. Фелдшерът Митко Щилиянов се опитал да успокои близките, но 19-годишният младеж се нахвърлил върху него с юмруци и го съборил на кушетката. „Като котка скочи и си заби ноктите в очите ми. Одран съм целият. Легнах направо на носилката, защото загубих равновесие и той ме удари 7-8 пъти по лицето и носа”, разказа медикът. Майката на нападателя – Павлина Сашева, го оправда, като каза, че фелдшерът сам го е предизвикал: „Не сме на себе си. То прилично ли е да ни посяга, да ни бута вън? Лекарите ни избутаха”. По случая е образувано досъдебно производство.", "date": "2019.02.14", "title": "Пуснаха от ареста младежа, който нападна лекар в Нова Загора"}
{"url": "https://www.24chasa.bg/novini/article/7299039", "text": "Разследващият сайт \"Белингкат\" заяви, че е идентифицирал трети заподозрян - офицер от руското военно разузнаване ГРУ - в отравянето на бившия руски двоен агент Сергей Скрипал, предаде Франс прес. \"След продължило четири месеца разследване съвместно с партньорите ни \"Инсайдър\" (Русия) и \"Респект\" (Чехия), \"Белингкат\" сега може да разкрие истинската самоличност и предишни деяния на този офицер от ГРУ, който е работел на международно ниво под прикритието на фалшивата самоличност Сергей Вячеславович Федотов\", пише \"Белингкат\". \"Това лице е Денис Вячеславович Сергеев, високопоставен офицер от ГРУ, дипломирал се във Военно-дипломатическата академия на Русия\", добавя разследващият сайт, който вече разкри имената на двама заподозрени в отравянето на Скрипал и дъщеря му Юлия на 4 март 2018 г. в югозападния английски град Солсбъри, предаде БТА. Според \"Белингкат\" третият заподозрян е пристигнал в Лондон на 2 март 2018 г. с полет от Москва, няколко часа преди другите двама заподозрени. На този етап не може да се установи каква е била неговата роля, нито дали той е отишъл в Солсбъри. Британската полиция отказа да потвърди информацията, като подчерта, че разследването продължава. Според \"Белингкат\" третият заподозрян може да е свързан и с възможно отравяне в България през 2015 г. На 28 април от тази година работещият във военнопромишления комплекс бизнесмен Емилиян Гебрев е бил приет в болница, след като колабирал на прием в София. Пострадали също синът му и високопоставен служител на фирмата му. След като прекарал известно време в кома, състоянието на Гебрев се подобрило и той бил изписан месец по-късно, съобщава \"Белингкат\". Разследващият сайт твърди, че агентът на ГРУ пристигнал в България няколко дни преди тайнственото заболяване на тримата мъже, посочва АФП.", "date": "2019.02.14", "title": "Вижте 3-я заподозрян за отравянето на Скрипал - Денис Сергеев, представял се за Сергей Федотов"}
{"url": "https://www.24chasa.bg/novini/article/7299060", "text": "Турският президент Реджеп Тайип Ердоган предложи днес следващата тристранна среща за Сирия да се проведе в Турция, предаде ТАСС. \"Предлагам да проведем следващата, пета по ред среща на върха за Сирия в Турция\", каза турският лидер на пресконференция в Сочи след разговори с колегите си от Русия и Иран Владимир Путин и Хасан Рохани, предаде БТА. По думите на Ердоган \"астанинският процес не се явява алтернатива на преговорите в Женева\". \"Ние полагаме усилия Астана действително да функционира на фона на една нефункционираща Женева\", каза той.", "date": "2019.02.14", "title": "Ердоган предложи следващата тристранна среща за Сирия да бъде в Турция"}
{"url": "https://www.24chasa.bg/novini/article/7298710", "text": "69-годишен е бил открит тази сутрин мъртъв във фургон в Цар-Симеоновата градина в Пловдив, съобщиха от полицията. Той е бил охранител на фирмата, която в момента извършва ремонт на централния площад в града. Сигналът на 112 е бил подаден в 8:10 часа. При огледа не са констатирани следи от насилие. Аутопсия ще изяснява причината за смъртта.", "date": "2019.02.14", "title": "Охранител намерен мъртъв във фургон в Пловдив"}
{"url": "https://www.24chasa.bg/novini/article/7298723", "text": "Турската полиция е конфискувала 80 кг кокаин на пристанище в Истанбул, съобщиха днес официални представители, цитирани от Анадолската агенция. Екипи за борба с наркотрафика са иззели дрогата от контейнери на кораб, превозващ банани от Еквадор, каза източник, пожелал анонимност, предава БТА. При акцията са били открити 70 пакета с дрогата, поставени в шест контейнера. Започнато е разследване по случая.", "date": "2019.02.14", "title": "Турските власти конфискуваха 80 кг кокаин, скрит в контейнери на кораб в Истанбул"}
{"url": "https://www.24chasa.bg/novini/article/7298724", "text": "Германия ще се присъедини към редицитне на държавите от НАТО, които поставиха капацитета си за борба срещу компютърни атаки на разположение на средствата за киберсигурност на Алианса, предаде Франс прес. НАТО смята киберпространството за театър на конфликти и ежедневно се налага да осуетява кибератаки. Идентифицираните противници са Русия и Китай, криминални групи и \"хактивисти\" (киберпирати), отбелязва агенцията и припомня, че през 2016 г. съюзниците се ангажираха да подобрят средствата си за киберотбрана и да третират киберпространството като сфера на операции, в която НАТО трябва да се отбранява също толкова ефикасно, колкото и по суша, въздух и море. Решението на Германия беше съобщено на съюзниците й на срещата на министрите на отбраната от Алианса в централата на НАТО в Брюксел. Берлин ще постави целия си капацитет, включително офанзивни елементи, на разположение на алианса. САЩ, Великобритания, Дания, Холандия и Естония вече предоставиха на Алианса средствата си за борба, като го обявиха публично, смятайки, че заплахата от силна и организирана контраатака може да възпре потенциалните агресори. Какко и при другите военни ресурси като танкове и самолети, членовете на Алианса запазват контрола си върху своите киберспособности и го предоставят на НАТО при поискване за мисии и операции, предаде БТА. Личните данни на хиляда политици и известни личности в Германия, сред които и канцлерката Ангела Меркел, изтекоха в интернет в началото на януари и аферата шокира страната. Задържан бе 20-годишен мъж, смятан за автор на пиратската атака. През последните години Бундестагът и политическите партии станаха мишена на кибератаки, извършвани, според Берлин, от чужди разузнавателни служби. Русия е смятана от Запада за най-голямата заплаха след серия атаки, приписвани на Кремъл, срещу най-разнообразни мишени, като световни спортни организации, Демократическата партия в САЩ и Организацията за забрана на химическите оръжия, базирана в Холандия. В доказателство за нарастващото значение, което страните от НАТО придават на киберсигурността, Великобритания обяви, че възнамерява да отпусне 65 милиона лири за офанзивен капацитет в тази сфера.", "date": "2019.02.14", "title": "Германия се присъединява към киберотбраната на НАТО"}
{"url": "https://www.24chasa.bg/novini/article/7298706", "text": "\"Честит празник на виното и лозята от Георги Дамяново! Бъдете много здрави! Бъдете целеустемени така, както моите домакини от област Монтана! Стартирахме днешния ден с церемония по зарязването на лозята - да си пожелаем успешна и берекетна година!\" Това написа във фейсбук президентът на ПЕС Сергей Станишев. Той бе гост на празника на лозаря и винаря в монтанското село Георги Дамяново. И в чест на Трифон Зарезан се включи в зарязването на лозето. Правителство да приеме специална програма за развитие на Северозападна България, за да се спре обезлюдяването и обедняването на този край, призова Станишев, след като разговаря с местни хора. Той сподели, че го боли за красивия северозападен край, който е изстрадал най-много през последните години. Тук битката за достойно съществуване е най-трудна, допълни президентът на ПЕС. Той припомни, че подобна програма е била приета от правителството на Пламен Орешарски, но досега от нея не било изпълнено почти нищо. Европейският парламент е приел доклад за България, в който за периода 2020-2027 г. на страната ни се отпускат 3 милиарда евро повече, обяви Станишев. Затова било важно на българското правителство да се окаже натиск, за да бъдат разпределени тези средства с приоритет за изоставащи региони като Северозапада, а не равномерно, както е било досега. Станишев критикува правителството, че няма план за развитие на страната и просто се \"носи по течението\". Много от хората усещали тази безпътица и стагнация и заради това търсели достоен живот в чужбина. Друга част от хората мигрирали от своите региони към големите градове с надежда за по-добър живот. Това превръща големи части от страната в пустинни райони, коментира Станишев. В Монтана са проведени 50% от събранията в червените партийни организации и Станишев има най-голяма подкрепа за водач на листата - около 85%, обяви председателят на областния съвет на БСП в Монтана Пламен Младенов. Самият Станишев обясни, че ще изчака номинациите на общинските организации на БСП от страната и тогава ще обяви решението си дали ще се кандидатира отново за евродепутат. В много от тях съм предпочетен, смятам се за щастлив човек, след като имам толкова много приятели в БСП 5 г., след като вече не съм лидер, коментира президентът на ПЕС. Той поднесе цветя пред паметник на загинали в различни въстания за социална справедливост.", "date": "2019.02.14", "title": "Станишев поиска правителството да приеме програма за Северозапада"}
{"url": "https://www.24chasa.bg/novini/article/7298739", "text": "Утре - 15 февруари, се отварят офертите в обществената поръчка за избор на изпълнител за проектиране и строителство на 13,2 км от автомагистрала „Струма“, в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе. Проектът се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г., съобщиха от пресцентъра на Агенция \"Пътна инфраструктура\". Цялата близо 24-километрова отсечка от Кресна до Крупник е разделена на два лота - 3.2.1 и 3.2.2, за да може на обекта да се работи едновременно и проектът да завърши в срока на оперативната програма до 2023 г. На 15 февруари се отварят офертите за лот 3.2.1 - от км 375+860 до км 389+100, и прилежащите пътни връзки. Индикативната стойност на поръчката е 444 796 305 лв. без ДДС. Лот 3.2.1 е с дължина 13,2 км. В участъка ще бъдат построени 3 тунела - „Симитли“ /211 м/, „Ракитна“ /1 135 м/ и „Стара Кресна“ /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлези и подлези. Достъпът до трасето ще бъде осигурено чрез 3 пътни възли: Пътен възел „Полето“ при км 379+470, който ще осигурява достъпа от посока Кулата до селата Брежани и Полето, както и включване в автомагистралата в посока София. Пътен възел „Мечкул“ при км 384+230, който ще осигурява достъпа от посока Кулата до селата Мечкул и Брежани, както и включване в автомагистралата в посока София. Пътен възел „Стара Кресна“ при км 387+620, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София. Офертите за лот 3.2.2 се приемат до 17,30 ч. на 18 февруари (понеделник) и ще бъдат отворени на следващия ден. Дължината на отсечката е 10,4 км. В лот 3.2.2 е включен и обходния път на Кресна, който е 5,5 км. При обхода на града ще бъде изградена и площадка за отдих, която ще бъде с електричество, вода и канализация. От нея ще има и връзка с населеното място Кресна. В лот 3.2.2 ще бъдат построени 4 тунела - „Тисата“ /171 м/, „Света Неделя“ /1,3 км/, тунел „Кресна 1“ /358 м/ и „Кресна 2“ /230 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. В участъка ще има 11 виадукти с приблизителна дължина 5 км, както и 9 надлези и подлези. Чрез пътен възел „Кресна“ - при км 401+640, ще се осигурява достъпа в посока Кулата, София, път I-1. Индикативната стойност на обществената поръчка за лот 3.2.2 е 430 525 209 лв. без ДДС. Срокът за изпълнение на всяка от обществените поръчки е 1556 дни и включва времето за проектиране и строителство. Офертите за лот 3.2.1 се отварят утре – 15 февруари, от 14 ч. в сградата на АПИ.", "date": "2019.02.14", "title": "Утре отварят офертите за изграждането на участък от АМ „Струма“ през Кресненското дефиле"}
{"url": "https://www.24chasa.bg/novini/article/7298744", "text": "Осъществяването на обявеното от САЩ намерение да изтегли своя военен контингент от североизточните части на Сирия би стабилизирало района, върху който след това \"трябва да бъде възстановен контролът на законното правителство\", заяви руският президент Владимир Путин след срещата с президентите на Иран и Турция Хасан Рохани и Реджеп Тайип Ердоган днес, предаде БТА. Путин добави, че на тристранната среща са били обсъдени мерки за оказване на хуманитарна помощ за сирийското население и за съдействие за връщане на бежанците в Сирия. По думите му трите страни са създали условия за заселването на 1,5 милиона бежанци, но за \"радикалното подобряване на положението\" в страната трябва \"да се отстранят острите социални проблеми, да се възроди икономиката при колективните усилия на цялата международна общност\". По думите на руския президент е било договорено да се предприемат допълнителни мерки за \"снемане на напрежението и стабилизирането на сирийската провинция Идлиб\". Той уточни, че \"създаването на зона за деескалация в Идлиб не трябва да бъде в ущърб на усилията в борбата с тероризма\". По-рано днес информационните агенции предадоха, че в хода на преговорите в южния руски курорт Путин е предложил трите страни да обсъдят практически мерки за ликвидирането на терористичното огнище в сирийската провинция Идлиб. Става дума за бойците от бившия Фронт \"Ан Нусра\", които сега контролират голяма част от провинция Идлиб. По думите на Рохани би било грешка тези бойци да бъдат оставени да се измъкнат само защото са си променили името. Иранският президент обвини САЩ, че подкрепят терористични групи в Сирия и Ирак и ги използват в свой интерес. След срещата в Сочи Путин подчерта, че Русия е противник на всякакви прояви на сепаратизъм в Сирия и настоява за запазването на териториалната цялост на арабската държава. Той добави, че целостта на Сирия трябва да бъде запазена и след \"изчезването на терористичната заплаха\" в Идлиб, което било становище и на Ердоган, съобщи ТАСС. Ройтерс цитира Хасан Рохани, според когото \"присъствието на САЩ в Сирия и други страни в региона не е полезно\". По думите на иранския президент \"Америка трябва да преосмисли своята близкоизточна политика\". Рохани отправи критики към ООН, че не е успяла да вземе конкретни мерки за възстановяването на мира и сигурността в Сирия, докато форумът в Сочи бил \"много полезен и конструктивен за възстановяването на мира и сигурността в Сирия, региона и света\". На съвместната пресконференция Ердоган заяви, че надеждите за политическо решение на конфликта в Сирия никога не са били толкова сили, колкото сега. Турският държавен глава спомена, че се говори за изтегляне на САЩ от Сирия през април или май, но подчерта, че не е ясно кога ще стане това. По същия въпрос Путин каза, че Русия не е видяла досега никакви признаци за американско изтегляне от Сирия. Според него със заповедта си за изтегляне американският президент Доналд Тръмп се опитва да изпълни свое предизборно обещание. Но по думите на Путин Тръмп не винаги може да изпълнява обещанията си поради вътрешни политически проблеми. В неделя командването на американските сили в Близкия изток съобщи, че вероятно до няколко седмици ще започне изтеглянето на сухопътните части на САЩ в Сирия, припомня Ройтерс.", "date": "2019.02.14", "title": "Путин: Русия, Турция и Иран трябва да унищожат терористите в Сирия (Обновена)"}
{"url": "https://www.24chasa.bg/novini/article/7298743", "text": "Тялото на журналиста Джамал Кашоги може да е било изгорено в саудитското консулство, което същия ден е поръчало сурово месо от ресторант, според разпространена днес от турски медии версия. От саудитското консулство поръчали от реномиран турски ресторант да им достави 32 порции сурово месо в деня, когато бе убит журналистът. Това се посочва в доклад на разследващия убийството екип от отдела за борба срещу тероризма към Дирекцията по сигурността в Истанбул. В издадения от турските разследващи власти доклад на турски и английски език се посочва, че са правени опити да се прикрият следите от убийството. Останките на журналиста са били изгорени след убийството, за да може следите от ДНК да бъдат унищожени на висока температура. В документа са включени и потресаващи снимки, направени от полицията в саудитското консулство и около него. В саудитското консулство има две канализационни шахти и трета, в която има скара, запалвана с природен газ или дърва. Огънят на тази скара постига температура до 1000 градуса. При такава висока температура няма начин да остане никаква следа от ДНК, посочват турските разследващи власти. В разследващия екип е включен и специалист по анализ на ДНК от костите, който може да се произнесе дали има останки от ДНК в изгорени кости. Според турските власти не отговарят на истината твърденията на саудитското консулство, че камерите в деня на убийството били повредени. Фактите показват, че от 2017 г. не са регистрирани никакви повреди по камерите. В документа се твърди,че годеницата на Кашоги, туркинята Хатидже Дженгиз вероятно е щяла да бъде втората жертва. Служителят от консулството, който посрещнал Кашоги на вратата, видял, че Хатидже е отвън, но не уведомил, че тя е там. В такъв случай съществуват две вероятности - да е било отложено убийството на Кашоги или Хатидже да бъде втората жертва, се посочва в разработката на турската полиция. Разследването продължава.", "date": "2019.02.14", "title": "Изгорили тялото на Кашоги в саудитското консулство, за да унищожат ДНК следите?"}
{"url": "https://www.24chasa.bg/novini/article/7298721", "text": "Разследването срещу бандата на Димитър Желязков-Митьо Очите за рекет, изнудване и разпространение на дрога е пред приключване, съобщи зам.-главният прокурор Иван Гешев. \"Предстои предявяване на окончателни обвинения на всички привлечени под отговорност, предстои те и защитниците им да се запознаят с всички материали по делото. Това е процес, който според българското законодателство може да продължи и кратко, и дълго, зависи дали защитниците на обвиняемите са добросъвестни\", коментира Гешев колко време може да отнеме това, преди делото да бъде внесено в спецсъда. Митьо Очите ще бъде върнат утре у нас с полет от Истанбул. Той ще бъде задържан от прокурор за 72 ч, за да може в събота обвинението да му иска постоянен арест от съда. През това време на Очите ще му бъдат разяснени всички права, ще го питат и дали ще даде обяснения по делото, обясни заместникът на Сотир Цацаров.", "date": "2019.02.14", "title": "Иван Гешев: Разследването срещу бандата на Очите е пред приключване"}
{"url": "https://www.24chasa.bg/novini/article/7298752", "text": "В деня, в който се честват 1150 години Успение на Свети Кирил, министърът на културата Боил Банов прие да бъде символичен кръстник на Националната гимназия за древни езици и култури. Училището вече ще носи името „Свети Константин-Кирил Философ“, съобщиха от пресцентъра на Министерството на културата. Свещеният ритуал бе извършен от Негово Преосвещенство Белоградчишкия епископ Поликарп – викарен епископ на Софийската света митрополия на церемония в Аула Магна на Софийския университет „Св. Климент Охридски“. „Делото на Свети Константин-Кирил Философ, което е достатъчно да ангажира няколко живота, той успява да побере в един. И всяка от осъществените от него мисии е отделен урок за поколенията – урок по история, по хуманизъм и дипломация, по философия, етика и морал. 1150 години по-късно основаната през 1977 г. Национална гимназия за древни езици и култири, носи, пази и разпространява този дух. Поколенията „класици“, които се включват непрестанно в съграждането на културния живот на страната ни, са безспорното доказателство за стремежа на Класическата гимназия да възпитава свободомислещи хора, личности, за които думи като любословие и съзидание са основни принципи, които ги ръководят“, заяви министър Банов и пожела на преподавателите и възпитаниците на училището да носят с чест името Свети Константин-Кирил Философ. „На днешния ден се прекланяме и прославяме делото и подвига на Свети Кирил Славянобългарски, които църквата винаги е приравнявала с делото на самите апостоли. Днес си припомняме и благословеното наше начало, което възроди едно българско училище. Едно начало, което възроди класическото ни образование, прекъснато за цели три десетилетия“, каза Мариела Папазова, директор на училището. Тя благодари на министър Банов, че прие да бъде духовен настойник на гимназията. В словото си проф. д.ф.н. Анна-Мария Тотоманова, която е и един от първите преподаватели на училището, посочи, че е изключително развълнувана да присъства на това тържество, на което гимназията най-после получи истинското си име - на Свети Кирил. Сред официалните гости бе и първият директор на гимназията Гергина Тончева. Поздравителни адреси изпратиха от Министерството на образованието, от Столична община и от Центъра по тракология \"Проф. Александър Фол\". По-рано в столичния храм \"Св. София\" бе отслужена Света литургия в памет на Свети Кирил, на която присъстваха министър Боил Банов, кметът на София Йорданка Фандъкова, омбудсманът Мая Манолова, преподаватели и ученици от гимназията.", "date": "2019.02.14", "title": "Боил Банов стана символичен кръстник на Националната гимназия за древни езици и култури"}
{"url": "https://www.24chasa.bg/novini/article/7298443", "text": "Срещу принц Филип няма да бъдат повдигнати обвинения във връзка с автомобилна катастрофа, при която две жени получиха наранявания, оповестиха британски прокурори, цитирани от световните информационни агенции. Решението идва дни след като Бъкингамският дворец оповести, че 97-годишният принц повече няма да шофира. Съпругът на кралица Елизабет Втора бе зад волана на \"Ленд Роувър\", когато на 17 януари блъсна друга кола близо до кралската резиденция Сандрингам в Източна Англия. Той не пострада, но две жени в другата кола получиха наранявания, а 9-месечно момченце остана невредимо, информира БТА. \"Прокуратурата внимателно проучи всички предоставени от полицията данни във връзка с автомобилната катастрофа на 17 януари. Взехме предвид всички свързани с инцидента обстоятелства, включително степента на отговорност, възрастта на шофьора и факта, че доброволно върна шофьорската си книжка. Решихме, че евентуално съдебно преследване няма да отговори на обществените интереси\", заяви прокурорът Крис Лонг. В изявлението се отбелязва, че свързаната с взимането на подобни решение процедура не предвижда установяване на вина или потвърждение за извършено престъпление, защото това е задача на съда, а не на прокуратурата. Тя има право да преразгледа решението си, ако бъдат открити нови важни обстоятелства.", "date": "2019.02.14", "title": "Принц Филип няма да бъде съден за катастрофата, която причини (Обновена)"}
{"url": "https://www.24chasa.bg/novini/article/7298779", "text": "Британският принц Хари посети днес Арктика, за да се срещне с морски пехотинци и да научи повече за техните учения в условия на изключителен студ, предаде Ройтерс. Хари, който е капитан от Кралската морска пехота, пристигна в Северна Норвегия, където се срещна с военни от хеликоптерна част, действаща при температури от минус 30 градуса по Целзий, предаде  Морските пехотинци, известни като „зелени барети“, са британската елитна бойна част, която рутинно се изпраща в сърцето на някои от най-опасните конфликти в света. Като част от обучението си военнослужещите трябва да преминат през курсове за оцеляване в зимни условия. Сред изпитанията е скок в замръзнало езеро, след което баретите трябва да се измъкнат от ледените води.", "date": "2019.02.14", "title": "Принц Хари се срещна с британски военни в Арктика"}
{"url": "https://www.24chasa.bg/novini/article/7298769", "text": "САЩ няма да изтеглят едностранно войските си от Афганистан, без да се съгласуват със своите съюзници, каза днес американският и.д. министър на отбраната Патрик Шанахан след разговори с колегите си от НАТО в Брюксел, предаде ДПА, цитирана от БТА. \"Няма да има едностранно намаляване на войските\", заяви Шанахан пред журналисти в края на двудневната среща на министрите на отбраната от НАТО, на която Афганистан беше един от основните обсъждани въпроси. \"Това беше едно от посланията на срещата днес: ще се съгласуваме. Ние сме заедно\", каза той и отбеляза, че НАТО играе важна роля в изграждането на афганистанските сили за сигурност. Американските войски съставляват около половината от 17-хилядния контингент на НАТО в Афганистан, чиято мисия е да обучава и съветва местните сили за сигурност и да помогне за създаването на основа за траен мир в страната след 18 години конфликт. В същото време обаче САЩ участват в подновени усилия за договаряне на мирно споразумение между талибаните и афганистанското правителство с оглед намаляване на американското военно присъствие. В НАТО има тревога, че евентуално американско изтегляне може да застраши цялата мисия в Афганистан, като дестабилизира страната и доведе до влошаване на ситуацията с демокрацията и човешките права. Шанахан заяви, че подкрепя НАТО, въпреки миналите критики на американския президент Доналд Тръмп към алианса, посочва Ройтерс. \"САЩ са обвързани с НАТО, нашите задължения по член 5 остават непоклатими и Америка ще продължи да води и да подкрепя трансатлантическото единство (и) сигурност\", каза той. Позицията му вероятно ще успокои съюзниците, разтревожени за ангажимента на САЩ към НАТО, след като предишният американски министър на отбраната Джим Матис подаде оставка заради разногласия с Тръмп. Матис, който беше възприеман от европейските съюзници като вдъхваща доверие фигура, разкри в своето писмо за оттегляне през декември, че между него и Тръмп има непоправими различия, и косвено разкритикува президента за това, че не цени съюзниците, сражавали се заедно със САЩ в няколко войни. Шанахан, който е бивш висш служител на компанията \"Боинг\", не е толкова добре известен във външнополитическите среди и съюзниците искат да видят дали той ще се противопостави на реториката на Тръмп, поставяща под съмнение нуждата от НАТО. Попитан за германския бюджет за отбрана, Шанахан каза, че процент и половина от брутния вътрешен продукт за военни разходи не е достатъчно, и призова за отделяне на повече пари.", "date": "2019.02.14", "title": "Пентагонът: Няма да има едностранно американско изтегляне от Афганистан"}
{"url": "https://www.24chasa.bg/novini/article/7298811", "text": "Полицията в Русе извършва проверка за изясняване на фактите и обстоятелствата по повод на   Това съобщи директорът на областната дирекция на МВР в крайдунавския град старши комисар Теодор Атанасов. Той каза още, че проверката е съгласувана с Районната прокуратура в Русе.", "date": "2019.02.14", "title": "Полицията проверява информацията на Би Би Си, че българин организира кучешки боеве"}
{"url": "https://www.24chasa.bg/novini/article/7298850", "text": "За още 12 деца, заразени с морбили в района на Благоевград, съобщиха от здравното министерство на брифинг преди минути. Те са на възраст от 5 месеца до 9 години. За момента лабораторно потвърдени са пробите на петима заразени. Резултатите на тези 12 пациента се очаква да бъдат готови утре в късния следобед, но и на този етап медицинските специалисти са на мнение, че става въпрос за морбили. \"Пациентите са били по същото време в детското отделение на болницата в града, където е станала и заразата\", обясни Радосвета Филипова, държавен експерт в дирекция \"Здравен контрол\". Три от заразените деца не са били имунизирани, защото са под 13-месечна възраст, когато се поставя първата ваксина. Други две са на 3 и 9 години, като те са били имунизирани. Имунизационният статус на останалите деца все още се установява. На шефа на болницата в Благоевград е разпоредено да спре да приема и изписва пациенти, ограничен е и достъпът до там.", "date": "2019.02.14", "title": "Още 12 нови случая на морбили в Благоевградско"}
{"url": "https://www.24chasa.bg/novini/article/7298889", "text": "На 64-годишна възраст почина Асен Милев, бивш състезател по класическа борба. Той е световен шампион на университетските игри, отбива военната си служба в ЦСКА, а после се състезава за \"Левски\" и става служител на МВР, съобщиха на сайта на Българската федерация по борба Поклонението е утре, 15 февруари, от 12 часа в село Костандово. БФ Борба изказва съболезнования на семейството и близките му. Поклон пред паметта му!", "date": "2019.02.14", "title": "Почина бившият състезател по класическа борба Асен Милев"}
{"url": "https://www.24chasa.bg/novini/article/7298885", "text": " и Средноевропейска класа номинира Валери Симеонов за водач на листата за евродепутати на Обединени патриоти. \"Мислихме и над имената на Волен Сидеров, Ангел Джамбазки или представител на СЕК, но с постъпките си през последните две години Валери Симеонов доказа, че има характер и отстоява позиции. Готов е да се изправи и срещу свои, за да защитава каузите си\", заяви лидерът на СЕК Георги Манев. И като заслуги за издигането му за водач на евролистата изброи, че защитил малкия и среден бизнес, дребните търговци на горива, и облекчил режима на пребиваване у нас на бесарабските българи. \"Затова в Брюксел трябва да отидат хора като Симеонов, които да отстояват българските интереси. Вярно е, че е чепат като характер, но винаги за важни каузи работи аз родината си\", добави зам.-председателят на партията Константин Бачийски. Манев заяви, че и СЕК ще се включи в евролистата на ОП със сови представители, но още не са решили кои да са. \"Трябва да е някой кандидат, който да е познат както в София и Бургас, така и във Велико Търново и Силистра\", каза той.", "date": "2019.02.14", "title": "И СЕК издигна Валери Симеонов за водач на евролистата"}
{"url": "https://www.24chasa.bg/novini/article/7298492", "text": "Турският президент Реджеп Тайип Ердоган се срещна с иранския си колега Хасан Рохани и с руския си колега Владимир Путин в руския черноморски пристанищен град Сочи преди предстоящата по-късно днес тристранна среща на върха за Сирия, съобщи електронното издание на турския в. \"Сабах\". На разговорите Ердоган бе придружаван от външния министър Мевлют Чавушголу, министъра на финансите и държавната хазна Берат Албайрак, директора за комуникациите в турското президентство Фахреттин Алтун, шефа на разузнаването Хакан Фидан, председателя на Агенцията за отбранителна промишленост Исмаил Демир и говорителя на президентството Ибрахим Калън, предаде БТА. Лидерите на Турция, Русия и Иран, страни гарантки на мирния процес от Астана, наречен на името на столицата на Казахстан, където стартираха усилията за намиране на трайно мирно решение в Сирия, ще се съберат по-късно днес за четвъртата си лидерска среща. Очаква се в центъра на разговорите да бъде темите за зоната за деескалация в района на сирийската провинция Идлиб и очакваното изтегляне на американските войски от Сирия. Тримата президенти ще разменят мнения също за съвместната борба с тероризма в региона, за възстановяването на спокойствието в Сирия, стабилизирането на страната и завръщането на разселените сирийци.", "date": "2019.02.14", "title": "Ердоган се видя с Рохани и Путин преди \nтристранната среща за Сирия в Сочи"}
{"url": "https://www.24chasa.bg/novini/article/7298495", "text": ", подобна подкрепа декларира и Централният депозитар, съобщи  . \"Централен депозитар (ЦД) декларира пълната си подкрепа за публикуваната от Министерството на финансите концепция за личните сметки на физически и юридически лица, водени от ЦД в Регистър А (т.н. „спящи“ акции) и заложените в нея мерки\", се казва в изявлението. Институцията счита, че предложеният в концепцията подход като интегриран комплекс от мерки ще допринесе за реално разрешаване на идентифицираните проблеми и ще позволи на акционерите реално да се възползват от акциите, които притежават, съответно да упражняват правата си по тях, посочва се в съобщение на ЦД. С представените в Концепцията стъпки се прилага европейската практика за защита на правата и представителство на миноритарните акционери в дружествата под формата на колективна инвестиционна схема. За лицата, които изберат в рамките на една година да не правят нищо с акциите си, те се заменят с много по-конвертируем , ликвиден и лесен за наследяване финансов инструмент, а именно дял от инвестиционен фонд. Нещо повече, с евентуалното одобрение на мерките от Концепцията ще се създадат условия акционерите активно да участват в корпоративния живот и дейността по вземане на решения на дружествата. Не на последно място, ще се създаде предпоставка за подобряване на корпоративното управление на дружествата и ще се увеличи ликвидността и оборота на капиталовия пазар, обясняват от ЦД.", "date": "2019.02.14", "title": "Централен депозитар премахва таксите за притежателите на \"спящи\" акции"}
{"url": "https://www.24chasa.bg/novini/article/7298526", "text": "След одобрено от съда споразумение, постигнато с Окръжна прокуратура - Велико Търново, осъдиха двама мъже за държане и разпространение на наркотици, съобщиха от държавното обвинение. Обвиняемият Н. Н. се призна за виновен и е осъден на една година лишаване от свода при общ режим за това, че за времето от неустановена дата до 22.06.2018 г. в местността „Под арбанашко бърдо“ в гр. Г. Оряховица, действайки при условията на продължавано престъпление, без надлежно разрешително по Закона за контрол на наркотичните вещества и прекурсорите, държал с цел разпространение, и разпространил високорискови наркотични вещества - коноп /марихуана/, и MDMA, екстази, като цялото количество наркотично вещество е на обща стойност 305.71 лв. Осъден е и по обвинението, че на 22.06.2018 г., в местността „Под арбанашко бърдо“, без надлежно разрешително по ЗКНВП, разпространил като продал за сумата от 10 лв. на К. А. марихуана, с тегло 0,905 грама и разпространил като предоставил без заплащане на И. А. –марихуана, с тегло 7,160 грама, на стойност 42.96лв. – престъпление по чл. 354а от НК, Обвиняемият И. А. се призна за виновен за това, че на 22.06.2018 г., в гр. Лясковец, без надлежно разрешително по ЗКНВП, държал в обитаваното от него жилище високорискови наркотични вещества – коноп /марихуана/ с нетно тегло 7,160 грама на стойност 42.96 лв. - престъпление по чл. 354а от НК. За това деяние му е наложено наказание осем месеца лишаване от свобода, изпълнението на което на основание чл. 66 от НК е отложено с изпитателен срок от три години. На обвиняемия се налага и пробационна мярка– задължителни периодични срещи с пробационен служител, един път месечно. Споразумението има последици на влязла в сила присъда", "date": "2019.02.14", "title": "Двама разпространители на дрога се споразумяха с прокуратурата за минимални присъди"}
{"url": "https://www.24chasa.bg/novini/article/7298504", "text": "Франция обяви днес, че затяга законите за тормоз в интернет, след разкритията, че група млади медийни служители и журналисти притеснявали свои колежки, предаде АФП,  Двама френски министри заявиха, че новите правила ще бъдат представени преди края на юни и ще принудят социални мрежи като „Фейсбук“ и „Туитър“ да изтриват постове с език на омразата. Осем журналисти и пиари от „Фейсбук“ групата „Лигата на ЛОЛ“ са отстранени или уволнени, след като стана ясно, че са тормозили феминистки и колеги от малцинствата онлайн. Министърът за дигиталните въпроси Мунир Махджуби, който определи заговорниците като „загубеняци“, заяви, че кабинетът обмисля промяна на правния статут на социалните мрежи, така че те да бъдат подвеждани под отговорност при подобни случаи.", "date": "2019.02.14", "title": "Франция затяга законите за интернет тормоз"}
{"url": "https://www.24chasa.bg/novini/article/7298532", "text": "Владимир Путин похвали днес Иран за приноса му в намирането на изход от сирийската криза и изрази надежда за задълбочаване на руско-иранските отношения, предаде ТАСС, цитирана от БТА. \"Искам да ви благодаря за приноса на Иран в решаването на сирийския проблем\", обърна се руският държавен глава към иранския президент Хасан Рохани на двустранната им среща в Сочи. Тя се състоя в кулоарите на срещата на върха между Иран, Русия и Турция, посветена на Сирия. По думите на Путин координираната работа на страните дава \"желания резултат\", но \"не всички въпроси са решени\". \"Със сигурност ще има за какво да поговорим днес в тристранния формат\", заяви руският президент. Той съобщи, че за периода януари-ноември 2018 г. стокооборотът между Русия и Иран е нараснал със 7,5 на сто и е достигнал обем от 1,5 милиарда долара. Путин отбеляза, че иранският внос в Русия се е увеличил с над 40 процента и че двете страни работят по мащабни проекти в ядрената енергетика, петролната и газова промишленост и в други сфери.", "date": "2019.02.14", "title": "Путин похвали Иран за Сирия, иска задълбочаване на отношенията"}
{"url": "https://www.24chasa.bg/novini/article/7298545", "text": "Папа Франциск осъди днес неравенството при достъпа до храна по света и го определи като \"извратено\", предаде Ройтерс, цитирана от БТА. Светият отец заяви, че ако проблемът не бъде решен, това ще доведе до големи бедствия за човечеството. \"Малцина имат прекалено много, а мнозина имат малко\", каза папата, който е един от най-уважаваните гласове по въпросите на бедността и социалната справедливост. Лидерът на Римокатолическата църква произнесе тези думи при посещение в базираната в Рим Организация на ООН по прехраната и земеделието. \"Много хора нямат храна и са оставени на произвола на съдбата, а малък брой хора са потънали в излишества. Извратената тенденция на неравенство е пагубна за бъдещето на човечеството\", каза папа Франциск, който често подкрепя ООН в борбата й срещу глада и климатичните изменения, отбелязва Ройтерс. В Латинска Америка, родния континент на папата аржентинец, броят на хората, живеещи в крайна бедност, през 2017 г. е нараснал безпрецедентно от близо десетилетие въпреки политиките за увеличаване на средствата за социалната сфера, сочат публикувани миналия месец данни на ООН. \"Те живеят в ужасни условия: въздухът е замърсен, природните ресурси са на изчерпване, реките са замърсени, почвата е отровена. Те нямат достатъчно вода за себе си и за посевите си, санитарната инфраструктура е крайно недостатъчна, къщите не са достатъчно и не са здрави\", посочи Светият отец. След срещите си с представители на туземното население, Франциск изтъкна, че е \"парадоксално\" как повече от 820 милиона от хората, страдащи от глад и недохранване, живеят в селските райони, където се произвежда най-много храна. Папата обърна внимание и на притеснителната масова миграция на латиноамериканското население от селските райони в градовете.", "date": "2019.02.14", "title": "Папата: Неравенството при достъпа до храна в света е извратено"}
{"url": "https://www.24chasa.bg/novini/article/7298550", "text": "Германското вътрешно разузнаване проучва връзки на Русия с крайнодесни партии, включително антиимигрантската \"Алтернатива за Германия\", предаде Ройтерс, като се позова на германски медии. Федералната служба за защита на конституцията е взела решението на среща с представители на регионалните си клонове тази седмица, съобщи вестникарската група Ер Ен Де, която се позова на източници от разузнаването. Това става на фона на опасения, че Русия може да се опита да окаже влияние върху европейските избори през май и върху три регионални вота в източни германски провинции тази година, предаде БТА. Службите за вътрешна сигурност са решили на среща в Потсдам да създадат група от експерти от федералната служба и от източни провинции и Берлин, която да проучи въпроса в идните месеци. Според източници от службите за сигурност Москва разглежда крайнодесните партии като възможни съюзници в стремежа й да дестабилизира Запада. През 2017 г. тогавашният лидер на \"Алтернатива за Германия\" Фрауке Петри се срещна с руски служители при посещение в Москва преди парламентарните избори в Германия, включително с ултранационалистически съюзник на руския президент Владимир Путин. Това посещение е било обсъдено на срещата в Потсдам. Служителите на разузнаването като цяло смятат, че \"Алтернатива за Германия\" има \"минимален и ограничен контакт\" с Русия. Федералната разузнавателна служба - външното разузнаване на Германия, разглежда европейските избори като \"добра възможност за Русия допълнително да дестабилизира Запада и да използва националните проблеми по целенасочен начин\", съобщава Ер Ен Де.", "date": "2019.02.14", "title": "Германското разузнаване проучва връзки между Русия и крайнодесни партии"}
{"url": "https://www.24chasa.bg/novini/article/7298561", "text": "Правителството и екипът на Министерството на туризма застават зад всяка инициатива, представена от бизнеса и общините, която разкрива огромния туристически потенциал на България и специфичните продукти на регионите. Само с общи усилия можем да надградим постигнатите рекордни резултати в сектора през последните три години. Това заяви министърът на туризма Николина Ангелкова при откриване на 36-ата Международна туристическа борса Ваканция&СПА експо в София, съобщиха от пресцентъра на министерството. Министър Ангелкова припомни, че през 2018 г. за първи път бе премината границата от 9 млн. чуждестранни туристически визити у нас и статистиката отчете над 9,2 млн. такива посещения. За периода януари-ноември 2018 г. приходите от международен туризъм в страната възлизат на 7,2 млрд. лв., което е над 6% ръст спрямо същия период на 2017 г. 2019-а ще бъде динамична година. Трябва да положим повече усилия, за да продължим тази устойчива тенденция на растеж, категорична бе министърката. Тя благодари на организаторите на изложението, Столична община и на туристическия бранш за възможността изложението да е факт и се обърна специално към представителите на дипломатическите мисии, които в своите страни са и посланици на българския туризъм. Борсата е прекрасна възможност България да покаже възможностите си като целогодишна дестинация. Министър Ангелкова обърна внимание, че само преди дни Министерството на туризма обяви новата си инициатива „Естествено в България – 2019 година на вътрешния туризъм“, която ще насърчи притока на български туристи към все още малко познати забележителности в страната. Проектът ще даде допълнителен шанс да покажем вино и кулинария, културно-историческото ни наследство, възможностите за приключенски и религиозен туризъм, които да надградят основните зимни и летни ваканции. През миналата година близо 3,9 млн. българи са пренощували в местата за настаняване с поне 10 легла. Мога да ви уверя, че ще продължим максимално да улесняваме усилията за надграждане на постигнатите резултати и с промените в Закона за туризма и статута на националните курорти, които са имиджът на отрасъла. Тази година друг важен акцент са и инвестиционните турове, които предвиждаме. Вярвам, че страната ни има огромен потенциал и за развитието на конгресен туризъм – не само в големите центрове, но и в курортите, поясни министър Ангелкова. Тя съобщи, че в края на месец май в Слънчев бряг предстои провеждането на мащабен международен инвестиционен форум с подкрепата на Световния съвет за пътувания и туризъм и участието на големи интернационални брандове. По този начин ще насочим тяхното внимание към нашата страна като дестинация. Министър Ангелкова увери, че пред организациите за управление на туристическите райони има все още много неизползвани възможности. Те ще могат да ползват финансиране по ОП „Иновации и конкурентоспособност“ чрез министерството и ще бъдат насърчени да изградят общи маркетингови стратегии, да участват в борси и други инициативи. Работим в посока да намерим механизъм, за да създадем дългосрочна и трайна практика за специализирания туризъм съвместно както с туроператорите, така и с чартърните компании, поясни още министърът на туризма. Българските щандове ме впечатляват много, тъй като всяка следваща година общините се стараят все повече и повече. Прави впечатление, че непрекъснато се увеличават участниците в изложението, което е радостно, защото това събитие става ключово за насърчаване на туристопотока към страната, каза министър Ангелкова пред медии. Тя съобщи, че ще бъде стартирана платформа към сайта на министерството, където общините да споделят свои презентации, видеа и така допълнително да се надгражда туристическият продукт.", "date": "2019.02.14", "title": "Ангелкова: Стоим зад всяка инициатива на бизнеса и общините за развитието на туризма"}
{"url": "https://www.24chasa.bg/novini/article/7298562", "text": "Френският посланик в Италия Кристиан Масе, който бе отзован за консултации в Париж, много скоро ще се завърне в Рим, предаде Франс прес. Агенцията се позовава на думите на френския външен министър Жан-Ив Льо Дриан от интервю за италианския вестник \"Кориере дела сера\". \"Днес мога да ви кажа, че завръщането на посланика ни ще стане много скоро\", заяви Льо Дриан, една седмица след отзоваването на Масе в знак на протест срещу поредица от изказвания на италиански лидери по адрес на Франция, предаде БТА. Френският външен министър обърна внимание на поведението на италианския вицепремиер Луиджи Ди Майо, който посети Франция на 5 февруари и се срещна с представители на протестното движение на \"жълтите жилетки\". С тази визита \"чашата преля\", посочи Льо Дриан. Ди Майо впоследствие увери, че се е срещнал с представителите на \"жълтите жилетки\" в качеството си на председател на Движение \"Пет звезди\", а не на вицепремиер. Според Льо Дриан обаче \"става дума за публична среща между човек, призоваващ за въоръжено въстание, и член на италианското правителство, при която не е проявено уважение към елементарни обичаи между европейски партньори\". Въпреки това, по думите на френския външен министър, двустранното сътрудничество продължава да е стабилно.", "date": "2019.02.14", "title": "Френският посланик в Италия, който бе отзован в Париж, скоро ще се завърне в Рим"}
{"url": "https://www.24chasa.bg/novini/article/7298596", "text": "Франция е поставила късно снощи въпроса пакет \"Мобилност\" да влезе в пленарната зала на Европейския парламент (ЕП) през март. Това се е случило на заседание на групата на Европейската народна партия (ЕНП) най-многобройната в ЕП, на което лидерът Манфред Вебер е отсъствал. Френските евродепутати обаче не са срещнали подкрепа от нито една друга националност в ЕНП. Рамо не ударили дори германците, разказаха източници на \"24 часа\". Представителите на десницата се разделили с уговорката, че президентите на 8-те политически групи в ЕП ще се договорят днес дали пакетът, добил публичност като \"Макрон\", ще влезе в последния възможен за този мандат момент - през март. На събранието на лидерите, което вече е приключило, такова решение не е взето. \"Отново бе отложено до намиране на компромисно решение, но имайки предвид трудностите, не се очаква преди изборите през май да има развитие\", съобщи пред \"24 часа\" лидерът на евродепутатите от ГЕРБ/ЕНП, зам.-председател на ЕНП и член на ръководството на Европарламента Андрей Ковачев. Той подчерта, че успехът е в резултат на общите усилия на всички български евродепутати. Пакетът да се отложи за след европейските избори - такава позиция заяви през януари в Страсбург министърът на транспорта Росен Желязков пред председателя на Европарламента Антонио Таяни.", "date": "2019.02.14", "title": "Чудесна новина за България: Отбихме пакета \"Мобилност\""}
{"url": "https://www.24chasa.bg/novini/article/7298589", "text": "Турция осъди решение на австрийския парламент да включи знака на турските \"Сиви вълци\" в забрана на \"екстремистките символи\" в Австрия, съобщи \"Дейли сабах\", цитиран от БТА. Турското външно министерство окачестви предприетата от Виена стъпка като \"пълен скандал\", тъй като знакът на законна политическа партия в Турция е приравняван със символа на \"кървава терористична организация\" като Кюрдската работническа партия (ПКК). Според министерството такива решения карат човек да се замисли за това докъде е стигнал популизмът. Знакът, при който безименният и средният пръст се събират с палеца, напомняйки за глава на вълк, е символ на турския национализъм и е свързван с парламентарно представената Партия на националистическото действие (ПНД) на Девлет Бахчели. Според турското външно министерство решението е \"неразумно и нелогично\" и с него Австрия не само е взела на мушка определена политическа партия и нейните симпатизанти, които използват символа, но и политиката като цяло. Ведомството предупреждава, че стъпката ще има сериозни отражения върху турско-австрийските двустранни отношения, и призовава Виена да се откаже от тази политика, която според него води към задънена улица и подхранва популизма в страната. \"Това е съществено важно за доброто на нашите отношения\", заявява министерството. Австрийският парламент прие поправката още през декември, но ще влезе в сила от 1 март след процес на обнародване. Законът има за цел да забрани символи и знаци, използвани от \"екстремистки организации\". Забраната предвижда глоби до 10 хиляди евро за използването на символите или разпространението на материали, които ги съдържат.", "date": "2019.02.14", "title": "Турция възропта срещу решение на Виена да забрани знака на \"Сивите вълци\""}
{"url": "https://www.24chasa.bg/novini/article/7298604", "text": "Парламентът прие на второ четене промени в Изборния кодекс, свързани с изборните комисии. Депутатите записаха в кодекса, че когато Върховният административен съд /ВАС/ върне решение на ЦИК за ново обсъждане, комисията постановява ново решение, което приема с мнозинство повече от половината от членовете й, вместо с мнозинство от две трети. С друг текст депутатите записаха, че при назначаването на членовете на изборните комисии се запазва съотношението между парламентарно представените партии и коалиции, но не по-малко от един член от всяка парламентарно представена партия или коалиция. Отхвърлено беше предложение на БСП членовете на секционните избирателни комисии да имат средно образование.", "date": "2019.02.14", "title": "Приеха промени в Изборния кодекс, свързани с изборните комисии"}
{"url": "https://www.24chasa.bg/novini/article/7298599", "text": "Археолози откриха фреска, изобразяваща митологичния ловец Нарцис, който се влюбил в собственото си отражение, в резиденция в древния град Помпей, предаде Асошиейтед прес. Откритието е направено в преддверието на къща, в която миналата година археолози попаднаха на фреска, описваща чувствена сцена между древноримския бог Юпитер, дегизиран като лебед, и Леда, царицата на Спарта от дреногръцката митология. Директорката на археологическия парк на Помпей Алфонсина Русо заяви, че красотата на тези помещения станала причина да продължи търсенето на подобни съкровища, за да може един ден домът да бъде поне частично отворен за посетители, предаде БТА. В древното преддверие са открити също стъклени съдове и 8 вази от печена глина.", "date": "2019.02.14", "title": "Археолози откриха фреска, изобразяваща митологичния ловец Нарцис, в Помпей"}
{"url": "https://www.24chasa.bg/novini/article/7298612", "text": "Окръжна прокуратура – Благоевград е внесла за разглеждане в съда обвинителен акт срещу П.К. за предоставяне на неверни сведения с цел получаване на финансиране от фондове на ЕС. Това съобщиха от прокуратурата.  На 05.09.2012 г., пред отдел „Прилагане на схеми и мерки за подпомагане“ при Държавен фонд „Земеделие“ в Областна дирекция в гр. Благоевград, обвиняемата К. представила заявление за подпомагане с приложен бизнес план на Ц.А. – кандидат бенефициент по мярка 112 „Създаване на стопанства на млади фермери“. Документите били подадени на основание Наредба за условията и реда за предоставяне на безвъзмездна финансова помощ по Програмата за развитие на селските райони 2007 – 2013 г. В тях било декларирано, че П.К. обработва имот – нива в местността „Росевица“, с обща площ от 3 декара, в това число градински краставици и угар. В действителност обаче тези сведения били неверни, тъй като обвиняемата не обработвала този имот и заявените култури не били налични. На основание подадените документи, съдържащи посочените сведения, П.К. на 28.11.2012 г. получила първоначално плащане по мярка 112 в размер на 24 446 лева. Тези средства били съфинансирани от Европейския земеделския фонд за развитие на селските райони и от националния бюджет на Република България. Предстои наказателното производство за неправомерно получените от обвиняемата К. средства да продължи в съда.", "date": "2019.02.14", "title": "Жена на съд за получено европейско финансиране с фалшиви документи"}
{"url": "https://www.24chasa.bg/novini/article/7298610", "text": "През 2017 г. в България са сключени общо 28 593 брака. Това е рекорден брой узаконени връзки у нас за последните 10 години, показват данните от изследване на европейската статистическа агенция Евростат, посветено на Деня на влюбените.  В първите седем години на века сключените бракове в страната са над 30 хил., но от 2007 г. започва спад в броя им. Най-малко бракове за последните 10 години са сключени през 2012 г., когато са 21 167. През 2017 г. страните от Европейския съюз (ЕС) с най-голям брой бракове спрямо броя на населението са Литва (7,5 брака на 1000 жители) и Румъния (7,3), последвани от Кипър, Латвия (6,8) и Малта (6,3). Най-малко бракове са сключени - около 3 брака на 1000 жители, в Словения (3,1), Италия и Люксембург (както 3,2), и в Португалия (3.3). В България съотношението е 4 брака на 1000 жители, което също е под средното за целия ЕС - 4,3 брака на 100 жители.", "date": "2019.02.14", "title": "Рекорден брой бракове у нас за последните 10 години е имало през 2017-а"}
{"url": "https://www.24chasa.bg/novini/article/7298635", "text": "Членовете на британската Камара на общините ще имат възможност да гласуват днес по три предложения за промяна в плана на премиера Тереза Мей за Брекзита. Това съобщи днес председателят на Камарата Джон Бъркоу, цитиран от Ройтерс и БТА. Той каза, че е избрал предложение на опозиционната Лейбъристка партия, според което правителството трябва да даде на парламента правото или да подложи на гласуване ревизирано споразумение за Брекзита, или да обсъжда следващите стъпки в процеса в срок до 27 февруари. Бъркоу добави, че е подбрал и предложението правителството да поиска от Брюксел отлагане с три месеца на датата на напускане на ЕС - 29 март. Третото предложение е правителството да публикува своя анализ за въздействието върху бизнеса и търговията, което би оказало излизането от съюза без споразумение. Гласуването по тези промени ще става едно след друго, започвайки в 17,00 ч. по Гринуич (19,00 ч. бълг. време). Процедурата по всеки вот продължава около четвърт час и резултатът се огласява в парламентарната зала.", "date": "2019.02.14", "title": "Камарата на общините гласуват по три предложения за промяна в плана за Брекзита"}
{"url": "https://www.24chasa.bg/novini/article/7298217", "text": "Забраната за публикуване на социологически изследвания и допитвания в изборния ден да остане. Промяната в Изборния кодекс бе внесена от депутати от ГЕРБ начело с народния представител Диана Саватева по инициатива на “24 часа”. Ако забраната остане, социологически проучвания ще могат да се публикуват само след 20 ч. на изборния ден.", "date": "2019.02.14", "title": "Оставиха забраната за публикуване на социология в изборния ден"}
{"url": "https://www.24chasa.bg/novini/article/7298205", "text": "„Фейсбук“ съобщи днес, че е премахнала над 200 „неавтентични“ потребителски акаунти, някои от които били свързани с правителствени служители, предаде Би Би Си. Молдовците ще избират нов парламент на 24 февруари. Една от най-бедните страни в Европа е политически разделена между прозападни и проруски фракции, предава  . „Фейсбук“ обяви, че акаунтите публикували мнения по спорни политически въпроси, манипулирани снимки и се представяли за местна организация за проверка на фактите. Изтрити са 168 профила, 28 страници и осем акаунта в „Инстаграм“. Но за разлика от обвиненията за руска намеса в изборите в САЩ, тук активността идва от самата Молдова, подчертава социалната мрежа. „Участниците в тази дейност се опитвали да прикрият самоличността си, но нашият преглед разкри, че част от тези усилия са идвали от правителствени служители“, посочва още „Фейсбук“. Преди две години за президент на Молдова бе избран проруски настроеният Игор Додон, който е в явен конфликт с проевропейския кабинет. Последните сондажи сочат, че първа политическа е Партията на социалистите в Молдова, член на която бе и Додон. На второ място е либерално-центристко обединение, начело с Мая Санду, която изгуби президентските избори през 2016 г. от Додон.", "date": "2019.02.14", "title": "„Фейсбук“ изтри молдовски профили преди изборите в страната"}
{"url": "https://www.24chasa.bg/novini/article/7298268", "text": "С 532 от 609 гласували депутати Европейският парламент свали таксите за банкови преводи в евро. \"Днес официално премахнахме един двоен стандарт в ЕС, от който българите бяхме най-ощетени\", каза основният докладчик и главен преговарящ по темата Ева Майдел, евродепутат от ГЕРБ/ЕНП. С решението се свалят таксите за презграничните преводи в евро до нивата на тези за вътрешни преводи. Това означава, че ако изпращаме или получаваме парична сума към или от друга държава в ЕС, ще плащаме около десет пъти по-малко. До момента банките в България налагаха най-високите такива такси в целия ЕС, които варираха между 30 и 50 лева за превод от 10 евро. Регламентът за презграничните плащания влиза в сила на 15 декември тази година. \"Гражданите и бизнесите ни ще бъдат третирана наравно с тези на страните от еврото, които имат минимални или нулеви такси за преводи на евро\", каза Майдел. \"С регламента решаваме още един проблем. Всички, които пътуват и използват банковите си карти за плащане или теглене на пари в други държави от ЕС, ще имат повече информация при какъв курс се обменят парите им и колко са таксите за превалутиране, за да могат да изберат най-изгодната алтернатива. В момента тази информация е много трудно достъпна и често осъзнаваме, че сме платили високи такси чак когато видим банковото си извлечение\", допълни Майдел. Българският евродепутат подчерта, че за пореден път се доказва ефективността на ЕС, защото законодателство с такъв мащаб и ефект няма как да бъде прието от никоя държава индивидуално. Приетият текст предвижда след 3 г. Европейската комисия да представи проучване дали е уместно изравняването на таксите да се отнася за всички валути в ЕС.", "date": "2019.02.14", "title": "Евродепутатите свалиха в пъти таксите за преводи в евро (Обновена)"}
{"url": "https://www.24chasa.bg/novini/article/7298269", "text": "Индонезиец беше смъртно нахапан от крокодил пред очите неговия племенник, който видя чичо си да изчезва в река в Борнео, съобщи Франс прес, цитирана от БТА. 40-годишният Мух Тахир Сиам пострадал, докато ловял омари с племенника си в река, разположена в източната част на щата Саравак в джунглата на остров Борнео. Докато търсел чичо си, младежът зърнал за миг главата му над водата, след което жертвата отново била повлечена към дъното от хищника. Тялото на Мух Тахир било открито по-късно, цялото нахапано. Предполага се, че той е бил нападнат от соленоводен крокодил. Жертвата е индонезийски мигрант, който работел в малаизийска палмова плантация. Соленоводните крокодили често проникват в реките на остров Борнео и могат да достигнат на дължина до 7 метра.", "date": "2019.02.14", "title": "Крокодил уби мъж пред очите на племенника му"}
{"url": "https://www.24chasa.bg/novini/article/7298260", "text": "Позициите на Великобритания в преговорите за напускане на ЕС ще бъдат подкопани, ако правителството загуби днес символичен вот за стратегията на министър-председателката Тереза Мей, предупреди правителствен източник, цитиран от Ройтерс. \"Без подкрепа от членовете на парламента, за правителството ще е по-трудно да постигне промените в предпазния механизъм, които те желаят\", каза той, предава БТА. Говорител на Мей също призова британските депутати да подкрепят стратегията на министър-председателката, за да бъде изпратен ясен сигнал на Брюксел за безпокойствата на парламента за предпазния механизъм за границата на остров Ирландия, така че Великобритания да може да напусне ЕС със споразумение на 29 март, предаде още Ройтерс. Опцията за Брекзит без сделка остава на масата, отбеляза в същото време той.", "date": "2019.02.14", "title": "Британското правителство призова депутатите да подкрепят Тереза Мей"}
{"url": "https://www.24chasa.bg/novini/article/7298270", "text": "Вицепремиерът и министър на отбраната Красимир Каракачанов коментира днес, че възможното прекратяване на договора между Москва и Вашингтон за ракетите със среден обсег в Европа е заплаха за сигурността на континента, предава БТА. Общото становище е, че в следващите шест месеца трябва да се търси активен диалог с Русия с цел връщането й към спазване на договора, посочи той пред български журналисти в Брюксел, където участва в заседанието на своите колеги от НАТО. Имаше най-различни мнения. Това е проблем за сигурността на цяла Европа. Отговорът на въпроса, дали трябва да се страхуваме, е да, трябва, добави той. Вицепремиерът изрази очакването нашата страна да успее дори предсрочно да постигне целта за отбранителни разходи, равни на два процента от БВП до 2024 година. България миналата година представи план за увеличение на разходите за отбрана и върви по графика. Планът предвижда 2024 г. да стигнем до тези два процента, но смятам, че това ще се случи година или повече по-рано, каза той. Каракачанов отбеляза, че първата двустранна среща на македонския министър на отбраната Радмила Шекеринска в НАТО е била с българската делегация. Шекеринска, която вчера за пръв път участва като наблюдател на заседание на министрите от пакта, е благодарила за помощта и съдействието на нашата страна. В отговор на въпрос вицепремиерът изрази очакването Народното събрание да утвърди по най-бързия начин протокола за присъединяването на Северна Македония към алианса. Вицепремиерът Красимир Каракачанов потвърди днес готовността си да напусне правителството, ако не се реши въпросът с ромите. Какъв е смисълът да стоиш в едно управление, в което такъв важен въпрос не се решава, попита той пред български журналисти в Брюксел, където участва в заседанието на министрите на отбраната от НАТО. Всяка държава от ЕС е намерила механизми, доста по-строги от тези, които предлагам, да се контролират тези процеси, добави той. В някои държави директно се отнемат децата от семействата, ако семействата не се грижат - да ги изпращат редовно на училище и да ги възпитават. Дезинтеграцията сред част от това население застрашава България. Крайно време е някой да хване бика за рогата, посочи той. Концепцията е важна, защото повече не може да продължава така в България. Ако питате обикновен българин, кои са трите най-големи въпроса за решаване, това ще бъде един от трите. Част от това население не желае да разбере, че освен права, има и задължения. Има роми съвсем нормални хора - живеят, спазват законите, работят, учат, добави вицепремиерът.", "date": "2019.02.14", "title": "Каракачанов: Трябва да се страхуваме\nот прекратяване на договора за ракетите\nсъс среден обсег"}
{"url": "https://www.24chasa.bg/novini/article/7298297", "text": "Две вендинг машини са били разбити по улица в Каварна – съобщават от Областната дирекция на МВР-Добрич. Сигналът за кражбата е подаден на 13 февруари, около 9,45 ч. По данни на тъжителя, са разбити касетките и са откраднати 245 лева на монети. По случая е образувано досъдебно производство.", "date": "2019.02.14", "title": "В Каварна обраха вендинг машини"}
{"url": "https://www.24chasa.bg/novini/article/7298291", "text": "Русия предупреди Турция, че тя няма право да създаде \"зона за сигурност\" в Сирия, без да получи съгласие от сирийския президент Башар Асад за това, съобщи Ройтерс, цитирана от БТА. Предупреждението на Русия предвещава напрежение на тристранната среща за бъдещето на Сирия между президентите на Русия, Турция и Иран Владимир Путин, Реджеп Тайип Ердоган и Хасан Рохани, която започва днес в руския град Сочи. Преди началото на срещата на въпрос за турския план за зона за сигурност говорителят на руското външно министерство Мария Захарова заяви: \"Въпросът за присъствието на военен контингент, който действа с мандат от трета страна на територията на суверенна държава и по-конкретно на Сирия, трябва да бъде решен директно от Дамаск\". Кремъл също така намекна недвусмислено, че търпението му към Турция по въпроса за споразумението за установяване на демилитаризирана зона в района на Идлиб се изчерпва. Говорителят на руския президент Дмитрий Песков каза, че Москва очаква практически действия за Идлиб и спомена \"продължаващото присъствие на терористични групи там\". \"Прилагането на решението за Идлиб е един от компонентите на нашата политика за стабилизиране на Сирия и за окончателно създаване на условия ситуацията да се придвижи към политическо уреждане\", каза Песков и даде да се разбере, че Путин ще окаже натиск върху Ердоган по въпроса по-късно днес.", "date": "2019.02.14", "title": "Русия: Турция, не може да прави зона за сигурност в Сирия без съгласието на Асад"}
{"url": "https://www.24chasa.bg/novini/article/7298302", "text": "Албанският парламент ратифицира със 130 гласа \"за\" присъединителния протокол за членството на Република Северна Македония в НАТО, съобщи МИА. Пленарното заседание в парламента на Република Албания започна с едноминутно мълчание в знак на почит към жертвите от вчерашната катастрофа край македонското село Ласкарци, при която загинаха 14 души. На заседанието присъстваха председателят на македонския парламент Талат Джафери и посланик Данчо Марковски, предава БТА. Председателят на албанския парламент Грамоз Ручи изрази задоволство, че албанският парламент е сред първите, които ратифицират този протокол, посочвайки, че Северна Македония е преминала през много предизвикателства до този момент. Това присъединяване се осъществи благодарение на Преспанския договор между двете ни съседки - Северна Македония и Гърция, заяви Ручи. Той посочи, че това не би било възможно без политическа воля и смелост и без еманципацията на албанците в Северна Македония. Радвам се, че парламентът на Република Албания е сред първите парламенти, които ратифицират този протокол, който ще позволи на Северна Македония да влезе в НАТО, заяви Ручи. Асошиейтед прес съобщава, че заседанието е било прекъснато за кратко, след като депутат от опозицията хвърлил мастило по премиера Еди Рама. Лидерът на опозиционната Демократическа партия Лулзим Баша критикува остро лявото правителство заради корупцията. Докато премиерът Еди Рама отговаряше на Баша, депутатът от опозицията Еди Палока хвърли мастило по Рама, съобщава АП. След това Палока бе помолен да напусне залата и бе отстранен от парламента за 10 дни. Депутатите се върнаха към гласуването на протокола за присъединяване на Северна Македония към НАТО, информира Асошиейтед прес.", "date": "2019.02.14", "title": "Албания одобри протокола за влизането на Северна Македония в НАТО"}
{"url": "https://www.24chasa.bg/novini/article/7298316", "text": "Взломна кражба на метална каса, с намиращи се в нея пистолет, пари, златни накити и документи от жилище в с. Арбанаси, разследват служители на РУ – В. Търново, съобщи полицията. Обирът е извършен в периода 12-13 февруари, чрез взломяване на входна врата. Оръжието е обявено за издирване. На местопроизшествието е извършен оглед. По случая е започнато досъдебно производство.", "date": "2019.02.14", "title": "Свиха метална каса с пистолет, пари \nи накити в Арбанаси"}
{"url": "https://www.24chasa.bg/novini/article/7298340", "text": "Районната прокуратура във Велико Търново внесе в съда обвинителен акт срещу шофьор на автобус, нарушил правилата за движение и допуснал произшествие с пострадал моторист, съобщиха от Апелативната прокуратура. Обвинението срещу П. Д. е за това, че на 04.04.2018 г. на кръстовище на път Русе-Габрово с път Дебелец –Килифарево, при управление на автобус „Неоплан”, нарушил правилата за движение, като преди да започване маневра пресичане на първокласния път, не се убедил, че няма да създаде опасност за участниците в движението, които минават покрай него – движещият се със скорост 112 км/час, в полагащата му се лента за движение, мотоциклет „Кавазаки“, управляван от И. Д. и не извършил маневрата, като се съобрази с неговото положение, посока и скорост на движение, в резултат на което последвал удар между предна централна част на мотоциклета и дясна странична част на автобуса, като по непредпазливост причинил на И. Д. средни телесни повреди – престъпление по чл. 343, вр. чл. 342, вр. чл. 129 от НК. Обвиняемият бил на работа, като управлявал автобус по маршрут В. Търново – Килифарево през гр. Дебелец и обратно. Около 17,35 часа извършвал поредния курс. На кръстовище на път Русе-Габрово и път Дебелец –Килифарево, предстояло да извърши маневра пресичане на първокласния път и спрял на пътен знак Б 2. Но бил на нивото на пътния знак и не видял приближаващи МПС, поради което предприел пресичане на първокласния път. По това време по първокласния път, се движел мотоциклет „Кавазаки“, управляван от И. Д., със скорост 112 км/ч., в полагащата му се лента за движение, при максимално допустимо ограничение 60 км/ч. При приближаване към кръстовището възприел пресичащия първокласния път автобус. Предприел аварийно задействане на спирачната система, но последвал удар с предната част на мотоциклета в панел от дясната част на автобуса, зад задното колело. В резултат на това И. Д. получил средни телесни повреди. Предстои насрочване на делото за разглеждане от съда.", "date": "2019.02.14", "title": "Автобусен шофьор на съд за катастрофа\nс ранен моторист край Велико Търново"}
{"url": "https://www.24chasa.bg/novini/article/7298353", "text": "Министър-председателят Бойко Борисов ще участва на 15 и 16 февруари в традиционната Мюнхенска конференция по сигурността, съобщава пресцентърът на кабинета. Във фокуса на важния световен форум тази година са темите за самоутвърждаването на Европейския съюз, трансатлантическото сътрудничество и възможните последици от настъпилата нова ера на конкуренция между големите световни сили, пише в съобщението. Българският министър-председател ще участва в официалното откриване на конференцията в Мюнхен и ще проведе редица двустранни срещи, включени в програмата му. По важните теми от европейския дневен ред премиерът Борисов ще разговаря с главния преговарящ на ЕС за \"Брекзит\" Мишел Барние и с еврокомисаря по бюджет и човешки ресурси Гюнтер Йотингер. Премиерът Борисов ще има и двустранни срещи с министър-председателя на Държавата Либия Файез ел Сарадж и с министър-председателя на Бавария Маркус Зьодер. В програмата на българския премиер са планирани разговори и с председателя на парламентарната група на Християнсоциалния съюз в Германския Бундестаг Александер Добриндт, и с изпълнителния директор на Американския еврейски комитет Дейвид Харис, пише в съобщението. Премиерът Борисов, лидери и експерти от цял свят ще обсъждат още по време на конференцията в Мюнхен контрола върху въоръженията и сътрудничеството в областта на отбранителната политика. Ще се дискутира пресечната точка между търговията и международната сигурност, последиците от измененията на климата и ефектът на технологичните иновации върху сигурността.", "date": "2019.02.14", "title": "Борисов ще участва в Мюнхенската конференция по сигурността"}
{"url": "https://www.24chasa.bg/novini/article/7297941", "text": "Разследване на Би Би Си разкрива международна мрежа за кучешки боеве, организирана от българи. Разкритията били направени със съдействието на неправителствената организация „Лига срещу жестоките спортове“ и частни детективи. Устрановен е основният организатор на мрежата – Ивайло Николов от Русе, собственик на развъдник за питбули и на фирма за превоз на животни. Той е свързан с компания, която купува, продава и транспортира кучета по целия свят, информира Нова телевизия. Балканите се превръщат в център на Европа за организиране на кучешки боеве, се твърди в материала. Разследващите под прикритие дори успяват да поръчат питбул с високи бойни качества от Молдова, който срещу 3000 евро трябва да им бъде доставен в България с издаден от български ветеринарен лекар паспорт. Според разследващите Николов е доставял животни в поне 29 страни по цял свят – от Виетнам, Непал, Пакистан и Близкия изток, до Западна Европа и САЩ. В репортажа са показани и кадри от бой между питбули, в който ясно се чува българска реч. Ивайло Николов документирал работата си и във фейсбук. От „Лига срещу жестоките спортове“ видели постове, които водели до улики срещу българина. Така например, на една от снимките се вижда, че той транспортира кучета, които не са просто домашни любимци. Друг фотос показва ранени животни. В постове на Николов са използвани термини, които обикновено се употрябват при бовете между кучета. Журналистите успяват да си уредят среща с Иво в заведение в Букурещ, където научават, че неговият контакт в Молдова е държавен ветеринар и може да уреди необходимите документи за безпроблемното транспортиране на кучето,  Когато излиза от заведението, журналистите открито се конфронтират с Иво с въпроси за нелегалните кучешки борби, на които той отказва да отговори и бяга. Няколко дни по-късно профилът му във фейсбук е изтрит.", "date": "2019.02.14", "title": "Би Би Си: Българи организират международна мрежа за кучешки боеве (Видео)"}
{"url": "https://www.24chasa.bg/novini/article/7298367", "text": "Районна прокуратура - Плевен внесе в съда обвинителен акт срещу шофьор причинил катастрофа с един пострадал. Обвинението срещу Ц.Ц. е за това, че на 11.08.2017 г. на път гр. Искър - гр. Долни Дъбник, край гр. Долни Дъбник при управление на лек автомобил „Пежо Партнер” нарушил правилата за движение, като не контролирал непрекъснато пътното превозно средство, което управлява, при избиране скоростта на движението не бил в състояние да намали скоростта и в случай на необходимост да спре, когато възникне опасност за движението, превишил допустимата скоростта извън населено място - 90 км/ч и допуснал произшествие, като освен имуществени вреди по двете превозни средства, по непредпазливост причинил средна телесна повреда на Т. К. - престъпление по чл.343 от НК. На 11.08.2017 г. обвиняемият пътувал от гр. Монтана посока гр. Ловеч с лек автомобил „Пежо“. На същата дата от гр. Свищов, посока гр. Вършец, отпътували А. А., пострадалата Т. К. и дъщеря й И. П. с лек автомобил „Фолксваген“. Около 19:20 ч. двете превозни средства били в района на гр. Д. Дъбник. С приближаването на двете превозни средства обвиняемият, завъртял волана наляво, отклонил се към насрещната лента по която се движил лекият автомобил на А. А., като се движил скорост 97.2 км/ч. Шофьорът на лек автомобил „Фолксваген“, виждайки срещу себе лек автомобил „Пежо“, управляван от обвиняемия, веднага отклонил автомобила си наляво. Обвиняемият, след като видял, че се намира в насрещната пътна лента срещу л.а. „Фолксваген“ отклонил автомобила си надясно, за да се върне в лентата си за движение, но немогъл да предотврати сблъсъка. В резултат на ударът пострадала возещата се на предната седалка жена. Предстои насрочване на делото за разглеждане от съда.", "date": "2019.02.14", "title": "Съдят мъж, причинил катастрофа с пострадал в Плевен"}
{"url": "https://www.24chasa.bg/novini/article/7298379", "text": "Продължава да има несигурност около изтеглянето на американските войски от Сирия, заяви днес турският президент Реджеп Ердоган преди срещата си с руския президент Владимир Путин, съобщи Ройтерс, цитирана от БТА. Говорейки в руския курорт Сочи, Ердоган каза, че Турция иска да установи координация с Русия за планираната зона за сигурност в северна Сирия и добави, че сирийската териториална цялост не може да бъде установена, докато сирийските кюрдски Сили за защита на народа не бъдат прогонени от района. Руският президент Владимир Путин смята, че на срещата в Сочи ще бъде даден нов импулс на сирийското урегулиране. Путин заяви това на среща с президента на Турция Реджеп Тайип Ердоган, предаде ТАСС. Днес в Сочи ни предстои да проведем четвъртата среща на върха на страните гаранти на процеса от Астана. Убеден съм, че ние ще можем да дадем нов импулс за нормализиране на обстановската в Сирийската арабска република, каза Путин.", "date": "2019.02.14", "title": "Ердоган: Остава несигурността около изтеглянето на американсите войски от Сирия"}
{"url": "https://www.24chasa.bg/novini/article/7298392", "text": "Окръжният съд в Добрич уважи молбата на мъж, осъден за взломна кражба в Германия, и измени наложената му мярка за неотклонение „задържане под стража“ в „парична гаранция“ от 500 лева. Съдебният състав постанови определението си, след като установи, че вече 5 месеца след задържането на 33-годишния М.Г. от село Карапелит германските власти не са изпратили необходимите документи за привеждане на присъдата му в изпълнение у нас. В Германия българският гражданин е осъден на 9 месеца „лишаване от свобода“. Той е бил признат за виновен в това, че на 7 януари 2015г. в град Офенбах на Майн е разбил входната врата на жилище и откраднал оттам документи, дрехи и обувки, както и различни спиртни напитки. Мъжът е нарязал и кабелите на всички електронни устройства в дома. Постановената спрямо него присъда е влязла в сила на 27 юли 2016г., а две години по-късно той е бил обявен за международно издирване с Европейска заповед за арест. Задържан е у нас на 12 септември 2018 година. Впоследствие Окръжният съд в Добрич уважи молбата на осъдения и прие да приведе в изпълнение у нас наложеното му в Германия наказание, след като присъдата му бъде приспособена към нашето законодателство. Към настоящия момент обаче процедурата все още не е започнала, тъй като германските служби не са изпратили оригинала на немската присъда и преведен препис от нея. Предвид това обстоятелство и липсата на яснота кога необходимите документи ще бъдат изпратени, съдебният състав прецени, че наложената на мъжа най-тежка мярка за неотклонение трябва да бъде заменена в по-лека. Определението на Окръжния съд подлежи на обжалване и протест в 7-дневен срок пред Апелативен съд - Варна.", "date": "2019.02.14", "title": "Окръжният съд в Добрич пусна под гаранция мъж, осъден за взломна кражба в Германия"}
{"url": "https://www.24chasa.bg/novini/article/7298397", "text": "Сравнително добре запазен скелет на тревопасен динозавър, открит в скала край река в Танзания, разкрива важни особености за еволюцията на най-едрите същества, живели някога на Земята, предаде Ройтерс, цитирана от БТА. Новооткритият динозавър е наречен Mnyamawamtuka moyowamkia. Той има дълъг врат и опашка. Цялата му дължина е осем метра, а теглото - около тон. Гигантът е живял преди 110-100 милиона години и е ранен представител на титанозаврите. Първите титанозаври се появяват през кредата - приблизително преди 125 милиона години. Преди динозаврите да изчезнат след сблъсък на астероид със Земята преди 66 милиона години, титанозаврите достигат гигантски размери. Например, намереният в Патагония скелет на титанозавър показва, че животното е било дълго 37 метра и е тежало 70 тона. \"Mnyamawamtuka е важно откритие, тъй като е запазен относително цял скелет от ранния период на диверсификация на титанозаврите. Останките дават ценна информация за цялата група титанозаври преди тяхното разпространение из целия свят,\" каза Патрик О'Конър - професор по анатомия в Университета на Охайо. Mnyamawamtuka означава \"чудовището от Мтука\", защото скелетът е открит в скала близо до река Мтука в Югозападна Танзания. Ерозията разкрила костите на скелета. Те били на 6 метра над коритото на реката. Мястото е живописно - по скалите живеят маймуни, птици-носорози и всякакви насекоми, обясни О'Конър. Досега са открити кости от около 60 титанозавъра в целия свят. Но от повечето от тях са намерени само малки останки. Скелетът на Mnyamawamtuka е запазен 45%. Кости от предните и задните крайници, много прешлени от врата и опашката са съхранени, но не и черепът. Опашните прешлени на Mnyamawamtuka имат сърцевидната форма, която вероятно е правела опашката по-силна. Животното е живяло в топла и суха среда, каквато е срещащата се днес в южната част на Централна Африка.", "date": "2019.02.14", "title": "Откриха цял скелет на динозавър до река в Танзания"}
{"url": "https://www.24chasa.bg/novini/article/7298422", "text": "Вчера в 15:07 часа в полицията в Монтана е получен сигнал от 54-годишен монтански жител, който съобщил, че 73-годишният му чичо е станал жертва на телефонна измама. Сигналът е посетен на място, при което е установено, че същия ден между 12,00 ч. и 12,40 ч. неизвестен извършител се обадил на домашния телефон на потърпевшия, като се представил за служител в полицията и под предлог, че са необходими парични средства за залавяне на телефонни измамници, убедил мъжа да остави торбичка, съдържаща сумата от 4 000 лв, около 2000 евро, златна монета и златни обици в близост до уличен контейнер, намиращ се срещу жилището му. Впоследствие мъжът установил, че е станал жертва на телефонна измама. По случая е образувано досъдебно производство в РУ Монтана за извършено престъпление по чл. 209 от НК.", "date": "2019.02.14", "title": "Мъж от Монтана даде 8000 лева и злато на ало измамници"}
{"url": "https://www.24chasa.bg/novini/article/7298446", "text": "Ритъмът на растеж на румънската икономика се е забавил до 4,1 процента през 2018 г. спрямо 7 процента през 2017 г., според публикувани днес данни на Националния статистически институт, съобщава Аджерпрес. Агенцията отбелязва, че тези данни се разминават с прогнозата на Националната комисия по прогнозите, която очакваше растеж на брутния вътрешен продукт (БВП) на Румъния от 4,5 процента през 2018 г., предава БТА. През последното тримесечие на миналата година растежът на румънската икономика се е забавил до 0,7 процента от 1,7 процента през третото тримесечие спрямо второто. Европейската комисия заяви в представените неотдавна зимни икономически прогнози, че икономическият бум на Румъния, който започна през 2017 г., се е успокоил през 2018 г. и се очаква ритъмът на растеж да се забави през 2019 и 2020 г. ЕК очаква БВП на Румъния да отчете растеж от 3,8 процента през настоящата година и 3,6 процента догодина.", "date": "2019.02.14", "title": "Икономиката на Румъния е нараснала с 4,1 процента през 2018 г."}
{"url": "https://www.24chasa.bg/novini/article/7298423", "text": "Антимафиот е бил арестуван вчера като част от разбитата преди дни банда полицаи от столичното 4-о РУ, обвинени за подкупи, научи \"24 часа\" от запознати с разследването. В края на януари Специализираната прокуратура подведе под отговорност 4-ма полицаи начело с шефа на сектор \"Икономическа полиция\" в районното Красимир Кръстев. Според обвинението от 2017 до 2019 г. те рекетирали търговци с 200 до 2000 евро като такса \"спокойствие\". Служителят на ГДБОП е заподозрян за престъпления, извършени, когато е работил в 4-о РУ. Той не е \"помагал\" на бандата, когато е започнал да работи в ГДБОП, обясниха наши източници. Повече подробности за ареста му ще даде зам. главният прокурор Иван Гешев и главният секретар на МВР Ивайло Иванов след час в Съдебната палата.", "date": "2019.02.14", "title": "Антимафиот арестуван като част от бандата полицаи с подкупи от столичното 4-о РУ"}
{"url": "https://www.24chasa.bg/novini/article/7298451", "text": "Съвместната работа между бизнеса и професионалните гимназии е необходимост. Радвам се, че преди няколко години наистина започна един изключително добър диалог между професионалните гимназии и работодателите. И двете страни разбраха, че диалогът е не само залог за бъдещето на ученика, а изобщо за развитието на нашата икономика. Това заяви заместник-министърът на образованието и науката Таня Михайлова на дискусия за качеството на професионалното образование и обучение, и за необходимостта от квалификации, цитирана от пресцентъра на МОН. Над 2000 учебни програми са актуализирани вече с участието на професионални гимназии и представители на бизнеса, е съобщила Михайлова. Предвижда се актуализация да има на всеки 5 години, за да бъде обучението в синхрон с развитието на технологиите и с необходимостта от формиране на нови умения, е добавила тя. Повече от 50 представители на професионални гимназии, работодатели, синдикати и работодателски организации, експерти от регионалните управления на образованието и от дирекцията \"Професионално образование и обучение\" в МОН са дискутирали как да се осигури качеството на професионалното образование и обучение, както и да се разшири прилагането на дуалната система на обучение. Тема на разговорите е било също въздействието на националните програми на МОН и прилагането на компетентностния подход в училище. Директорите на гимназии са представили добри практики при партньорство с работодатели, за организирането на състезания по професии, за участието в международни проекти за мобилност на ученици чрез стажове и практики в други европейски страни.", "date": "2019.02.14", "title": "Зам.-министър Михайлова: Съвместната работа между бизнеса и професионалните гимназии е необходимост"}
{"url": "https://www.24chasa.bg/novini/article/7298444", "text": "Водещи кардиолози, общопрактикуващи доктори, специализанти и студенти по медицина прегледаха безплатно днес над 500 души в социалната кухня на омбудсмана Мая Манолова, която се намира в двора на столичния храм „Св. Св. Кирил и Методий“. Това съобщиха от пресценетътра на омбудсмана. Инициативата бе по повод Деня на любовта, а целта – да се осигури безплатен профилактичен преглед на хора, които нямат достъп до здравеопазване и елементарни медицински грижи. „Любовта, която носим в сърцата си, има различни измерения. Но грижата, вниманието, човешкото отношение към ближния и особено към най-уязвимите хора, са най-висшата й проява. Неслучайно избираме този ден за инициативата и неслучайно каним лекари, предимно кардиолози, защото в основата е сърцето, което за да дава любов, трябва да е здраво“, заяви Манолова пред журналисти. Събитието бе подкрепено от проф. д-р Найденка Златарева с екип лекари от „Аджибадем Сити Клиник“, д-р Мирослав Ангелов и д-р Йордан Христов УМБАЛ „Св. Анна“, д-р Благовест Стоименов и д-р Васил Колев от Университетска болница „Александровска“, д-р Гергана Николова от Българския лекарски съюз и д-р Валентин Пеев от Българския червен кръст, както и от студенти от Медицинския факултет на Софийския университет „Св. Климент Охридски“. В знак на уважение всички те получиха от омбудсмана почетен приз „Добро сърце“. „Днес е и 40-ият работен ден на социалната кухня. Дневно през нея минават средно между 700 и 800 души и се раздават по 1 000 порции храна. Това означава, че за тези 40 дни през нея са минали около 30 000 души и сме раздали 40 000 порции храна. Това са 40 000 порции отношение, доброта и любов към хората, които имат нужда от подкрепа“, подчерта омбудсманът и благодари на всички доброволци и партньори на социалната кухня. Проектът стартира на 17 декември м.г. с благословението на Негово Светейшество Българския патриарх и Софийски митрополит Неофит, по инициатива на омбудсмана Мая Манолова и с подкрепата на Българския червен кръст и Министерството на земеделието, храните и горите. Храната се приготвя абсолютно безвъзмездно от сертифицирана кетърингова фирма на Милен Цанов и Александър Ковачев, с продукти, дарени от големите търговски вериги – Кауфланд, Лидл, Билла, ТМаркет, от Асоциацията на месопреработвателите в България, фирма Лактима Балкан и др.", "date": "2019.02.14", "title": "Лекари прегледаха безплатно над 500 души в социалната кухня на Мая Манолова"}
{"url": "https://www.24chasa.bg/novini/article/7298476", "text": "Декларацията срещу Луковмарш е тест за проевропейската ориентация на всяка партия в България. Това заяви председателят на БСП - София и на групата на социалистите в СОС Калоян Паргов по време на сесията на Столичния общински съвет днес, съобщиха от пресцентъра на партията. Той прочете въпросната декларация срещу шествието на омразата от името на общинските съветници от Левицата и предложи всички политически партии, представени в СОС, да я подкрепят. Това предизвика бурни дебати в залата, а най-остро се противопоставиха от ВМРО и СДС. \"В момента над Европа отново е надвиснала опасността от събуждане на мракобесната идеология на нацизма и фашизма и е нормално всички отговорни политически партии да се изправят срещу заплахата, коментира Калоян Паргов. - Голямата ми изненада обаче беше от реакцията на колегите в залата след като прочетох декларацията. Най-вече от контраизказването на представителя на ВМРО Карлос Контрера и на СДС Борислав Бориславов. Двамата много остро се противопоставиха на декларацията и то пред очите на Йорданка Фандъкова, която предпочете да мълчи. С колегите от БСП призовахме столичният кмет да заяви ясна позиция в залата. Такова нещо не се случи. Явно коалиционното партньорство е по-важно от европейските ценности. Борбата срещу нацизма и фашизма е в основата на европейското обединение от преди над 60 години. Затова в известен смисъл нашата декларация и подкрепата й е своеобразен тест за проевропейската ориентация на всяка политическа партия. Очевидно БСП е единствената проевропейска партия в България. Реформаторският блок отново се раздели - половината подкрепиха декларацията, другата - не\". Калоян Паргов припомни, че миналата година Европейският парламент прие резолюция, в която призова държавите-ченки да направят всичко възможно, за да възпрепятстват провеждането на подобни прояви като Луковмарш на техните територии. \"ГЕРБ като управляваща партия в България и част от семейството на ЕНП би трябвало да се съобрази с тази резолюция, коментира председателят на групата на БСП в СОС. - Така щеше да покаже проевропейска ориентация, която се съдържа дори в името й - Граждани за европейско развитие на България. В поведението на ГЕРБ днес обаче нямаше нищо европейско\".", "date": "2019.02.14", "title": "Паргов: Декларацията срещу Луковмарш е тест за проевропейската ориентация на всяка партия в България"}
{"url": "https://www.24chasa.bg/novini/article/7298439", "text": "Вицепрезидентът на САЩ Майк Пенс определи днес Иран като \"най-голямата заплаха\" в Близкия изток, предаде Франс прес, цитирана от БТА. В изказване на международната конференция във Варшава за Близкия изток Пенс призова европейските съюзници да последват примера на Съединените щати и да се оттеглят от международното споразумение за иранската ядрена програма. \"За съжаление, някои от нашите водещи европейски партньори не сътрудничат\" по иранския въпрос, изрази съжаление вицепрезидентът на САЩ, цитиран от Ройтерс. Пенс разкритикува техните усилия \"да създадат механизми за нарушаване на (американските) санкции\" срещу Иран. Трите европейски сили, които са страни по иранската ядрена сделка - Великобритания, Франция и Германия - създадоха специален финансов механизъм за заобикаляне на тези санкции, припомня Асошиейтед прес. Проектът за улесняване на търговията с Иран е \"опит за нарушаване на американските санкции срещу убийствения революционен режим\" в Техеран, каза Пенс, цитиран от Ройтерс. Той определи механизма като \"неразумна стъпка, която само ще засили Иран, ще отслаби ЕС и ще раздалечи още повече Европа и Съединените щати\". Иран е най-големият държавен спонсор на тероризма в света, подчерта Пенс, цитиран от АП. Над 60 страни участват в организираната от САЩ конференция във Варшава за Близкия изток. Големи европейски сили, включително Германия и Франция, обаче не изпратиха в полската столица своите топ дипломати заради разногласията си със Съединените щати за Иран, отбелязват агенциите.", "date": "2019.02.14", "title": "САЩ: Иран е най-голямата заплаха в Близкия изток"}
{"url": "https://www.24chasa.bg/novini/article/7298419", "text": "От Варшава, където днес е на министерска среща, посветена на мира и сигурността в Близкия изток, вицепремиерът и министър на външните работи Екатерина Захариева заминава за Германия, където на 15 февруари ще участва в 55-ата Мюнхенска конференция по сигурността. Това съобщиха от пресцентъра на Министерството на външните работи. В рамките на конференцията министър Захариева ще проведе поредица от двустранни срещи, включително с колегата си от Армения Зограб Мнацаканян, с и.д. министъра за Европа и външните работи на Албания Гент Цакай и със заместник-помощника на президента на САЩ и старши директор за Европа и Русия в Съвета за национална сигурност на САЩ Фиона Хил.", "date": "2019.02.14", "title": "Министър Захариева ще участва в 55-ата Мюнхенска конференция по сигурността"}
{"url": "https://www.24chasa.bg/novini/article/7298479", "text": "Държавният глава Румен Радев изрази съболезнования на своя македонски колега Георге Иванов по повод  . Това съобщиха от прессекретариата на президента. „С дълбоко прискърбие посрещнах вестта за трагичния инцидент с автобус, при който загинаха 14 души и над 20 бяха ранени. В днешния траурен ден, бих искал да изкажа моите и на целия български народ искрени съболезнования към роднините и близките на загиналите, както и дълбокото ни съчувствие и съпричастност към тяхната скръб, която е неутешима“, заявява в писмото си до Георге Иванов българският президент. В съболезнованието си Румен Радев изразява надежда за скорошно и пълно възстановяване на пострадалите при тежката катастрофа.", "date": "2019.02.14", "title": "Радев към Македония: Съболезнования за близките на загиналите в тежката катастрофа"}
{"url": "https://www.24chasa.bg/novini/article/7298478", "text": "Среднощни инциденти с тайнствена изникваща насред пътя крава изправиха косите на полицията в сръбския град Косиерич. В първия случай шофьор подал сигнал в събота през нощта, когато едва избягнал удар в животното, но негов земляк с \"Голф\" нямал този късмет - той се блъснал в добичето и Фолксвагенът излетял в канавката, информира сръбският Blic. Дежурният екип и спешната помощ бързо пристигнали на мястото на сблъсъка, като пострадалият 71-годишен С. Р. бил откаран в близката болница с рани на главата. Полицаите обаче така и не открили следи от призрачната крава, причинила инцидента. \"На полицията й беше чудно откъде крава се е озовала в полунощ насред магистралата\", сподели жител на близкото село Ражана. \"Още по-чудно беше, че никъде наблизо не само не беше открито животното, но дори и следи от кръвта му. Все пак шофьорът е отговорен мъж, за да си измисля, че крава е виновна за катастрофата. Освен това и друг шофьор обяви, че добичето стои на пътя\". След няколко дни говеждата мистерия със съботните катастрофи била разкрита, макар и не изцяло, предава  .  Изяснило се, че крави от специална порода в обора на местен жител са бягали от заграждението си, вероятно подплашени от вълци, чакали или скитащи в района кучета. Самият стопанин разказал за нощните приключения на добичетата му, но изрично уверил, че всичките му крави, които са разбили оградата и са побегнали в нощта, са живи и здрави в обора му, без нито една от тях да има рани или следи от тежък сблъсък с \"Голф\".  \"Не е ясно коя точно е, вероятно някоя от тези, по която са открити следи от зъби\", съобщил източникът на Blic.", "date": "2019.02.14", "title": "Блъсната от кола крава в Сърбия остана невредима, шофьорът е в болница"}
{"url": "https://www.24chasa.bg/novini/article/7298482", "text": "Специализираната прокуратура приключи разследването срещу единадесет служители в \"Автомобилна администрация\" - Благоевград, обвинени за участие в организирана престъпна група за искане и получаване на подкупи. Привлечените към наказателна отговорност служители първоначално бяха десетима. След преценка на събраните доказателства, на 31 януари 2019 г. бе обвинен още един. На 13 февруари 2019 г. започна предявяването на прецизираните обвинения. Предстои предявяване и на материалите по досъдебното производство, както и внасяне на обвинителен акт в Специализирания наказателен съд. Десетима от обвинените за участие в групата бяха задържани на 24 април 2018 г. при операция на ГДБОП и Специализираната прокуратура в Благоевград. Разследването установи, че те са искали и приемали подкупи от транспортни фирми в региона, за да не им бъдат съставяни наказателни постановления и налагани глоби до 5000 лв. за допуснати сериозни нарушения. Исканите подкупи са били най-често по 300 евро от фирма. За целта управителите на набелязаните транспортни фирми са били уведомявани, че предстои да им бъде извършена проверка, както и какви документи трябва да представят на инспекторите. Най-често сред предоставяните за проверка документи бил вмъкван плик с поискания подкуп. За да отчетат и дейност, инспекторите налагали на фирмата глоба за дребно нарушение, обикновено от 200 лева. По тази схема участниците в групата получавали и разпределяли помежду си до 1200 евро на ден. По искане на Специализираната прокуратура служителите са отстранени от длъжност след привличането им като обвиняеми. Към момента те са с наложени от Специализирания наказателен съд парични гаранции в различни размери.", "date": "2019.02.14", "title": "11 инспектори от ДАИ-Благоевград на съд, деляли по 1200 евро подкупи на ден"}
{"url": "https://www.24chasa.bg/novini/article/7298646", "text": "Молбите за убежище в Европа са спаднали до равнището си преди миграционната криза, с почти 635 000, а шансовете за получаване на убежище са намалели до 34 на сто. Това показва доклад на Европейската служба за подкрепа даването на убежище (ЕASO), предаде Франс прес. Миналата година молби за получаване на убежище в европейски държави (ЕС, Швейцария и Норвегия) са подали общо 634 700 души, което представлява спад с 10 процента в сравнение с 2017 г. \"Това е третата година на спад след безпрецедентния приток, свързан с миграционната криза през 2015 г.\", се посочва в доклада, публикуван тази седмица, цитиран от БТА. Върнахме се \"почти на нивото отпреди кризата\", тъй като през 2014 г. са били регистрирани 641 000 молби за убежище. Най-голям брой търсещи убежище са сирийците - 74 800 молби, следвани от афганистанците (45 300) и иракчаните (42 100). Хора от тези три държави са една четвърт от общия брой лица, подали молби миналата година. Сред първите 10 най-често срещани националности са венецуелците, които са на осмо място. Техните молби са се удвоили и са 22 200. Иранците са пети с 25 400 молби с рязко покачване през второто полугодие, което европейската служба обяснява най-вече с това, че в периода септември 2017 и октомври 2018 г. Сърбия премахна изискването за визи, а тя е входна страна към държави от ЕС. На десето място по брой молби за убежище са грузинците с 20 000 през 2017 г. Това бележи нарастване, въпреки че шансовете им да получат убежище са едва 3 на сто. Те не се нуждаят от виза за влизане в Шенгенската зона, какъвто е случаят с 20 процента от всички молби за убежище, подадени през 2018 г. в Европа, пише в доклада. Европейските държави са дали убежище на общо 34 на сто от внеслите молби лица на първа инстанция (бежанска или субсидиарна закрила, която дава по-малка защита), което е спад с 6 пункта в сравнение с 2017 г. Убежище са получили 87 на сто от сирийците и йеменците, 82 на сто от еритрейците, но само 4 на сто от гамбийците и 5 на сто от сенегалците. Шансовете за убежище в различните държави също варират. Европейската служба констатира и спад от 40 на сто на решенията, взети миналата година по подадените молби - общо 593 500.", "date": "2019.02.14", "title": "Молбите за убежище в Европа са спаднали до нивото преди миграционната криза"}
{"url": "https://www.24chasa.bg/novini/article/7298644", "text": "Арестуваният вчера бивш служител на столичното 4-то РУ и настоящ на ГДБОП е предупреждавал търговци на магазини в района на полицейското управление кога предстоят акции на колегите му срещу стоки ментета. Това обяви зам.-главният прокурор Иван Гешев, който потвърди  . Гешев подчерта, че престъпленията, в които е уличен антимафиотът, нямат нищо общо с работата му в ГДБОП и добави, че към момента няма данни той да е прибирал т. нар. \"такса спокойствие\" от магазинери. Не стана ясно обаче как бившият полицай се е облагодетелствал от това, че давал вътрешна информация на търговци.  Главният секретар на МВР Ивайло Иванов обяви, че полицията продължава да си \"чисти къщичката\", след като не остава безразлична към подобни практики на униформени.  Бандата полицаи, която бе разбита в края на януари, се състои от четирима. За лидер е посочен шефът на сектор \"Икономическа полиция\" към 4-то Красимир Кръстев. Той и други двама са зад решетките, а четвъртият е на свобода, под гаранция. Към момента обвинените полицаи се водят още на работа в 4-то РУ, но главният секретар увери, че срещу тях текат дисциплинарни проверки, които могат да им струват уволнения. ", "date": "2019.02.14", "title": "Задържаният антимафиот предупреждавал търговци за акции срещу стоки ментета"}
{"url": "https://www.24chasa.bg/novini/article/7298655", "text": "Забраната за публикуване на социологически проучвания и допитвания в изборния ден и деня за размисъл да остане. Това решиха депутатите на второ четене при гласуване на промените в Изборния кодекс. През последните години ставаме свидетели на следния парадокс - в медии и радиа не се обявяват социологическите проучвания, а в социалната мрежа се публикуват “1:1”. Логиката на закона е да следва тенденциите. Тук не става въпрос за нарушаване на закона, а за обстановка, която сегашната нормативна база не може да промени, защото социалните мрежи не са медии. Ако това се разреши, ще има повече пространство за официална информация в медиите и това ще намали възможността да излиза непроверена такава. Социологическите агенции също ще излязат с имената си, мотивира предложението депутатката от ГЕРБ Диана Саватева, която е сред вносителите. Предложението обаче не бе прието от депутатите в зала с 6 гласа “за”, 62 “против” и 64 “въздържали се”.", "date": "2019.02.14", "title": "Окончателно! Без социологически проучвания в изборния ден"}
{"url": "https://www.24chasa.bg/novini/article/7298654", "text": "Очакваме тази година 10 000 българи да посетят Куба, след огромния интерес от вашата страна през 2018 г. и рекордния брой туристи, които имахме от цял свят, каза Давид Лобайна Фромета от кубинското министерство на туризма, който отговаря за Централна и Източна Европа. Фромета е в София за годишното издание на международната туристическа борса Holiday and SPA Expo. до Куба, което е с 1140 души повече от 2017 г. Според Давид Лобайна Фромета тази година се очертава да бъде още по-успешна, защото още в първите седмици на 2019 г. 1174 души от България вече са почивали на Острова на свободата. Затова се надяваме, че тази година можем да достигнем дори 10 хил. души, поясни съветникът по туристическите въпроси, които отговаря за източноевропейския пазар. За миналата година, освен многото българи, Куба отчита и рекорд на чуждестранните посетители от цял свят за последните 15 години - повече от 4,7 милиона туристи. Според статистиките, цитирани от Давид Фромета повече от 42% от туристите, посетили веднъж Куба се завръщат отново там, а на свои приятели и познати. На брифинг в посолството на Куба в София, организиран от новата посланичка г-жа Каридад Ямира Куето Милиан пред журналисти и туроператори бяха представени най-новите възможности за почивки и екскурзии. Освен 980-те километра плажове и останалите предимства като сигурност и гостоприемен народ, от миналата година Куба може да се похвали с включително два суперлуксозни нови хотела от световни вериги с невиждани досега възможности и услуги. Туристическите власти на Куба ще организират посещение на голяма група български туроператори по време международния панаир в Хавана през май, който тази година съвпада и с празненствата по случай 500 години от основаването на града.", "date": "2019.02.14", "title": "Куба иска 10 000 българи тази година"}
{"url": "https://www.24chasa.bg/novini/article/7298666", "text": "Американската социална мрежа Инстаграм е установила странната нередност, заради която доста знаменитости загубиха милиони свои последователи за една нощ, и работи по отстраняването й, съобщи в. \"Дейли мейл\". Акаунтите на риалити звездата Ким Кардашиян и сестра й Кайли Дженър, както и на певиците Кейти Пери и Ариана Гранде, намаляха с милиони последователи. Пострада и акаунтът на канадския певец Джъстин Бийбър. В сряда Инстаграм заяви, че извършва разследване и че знае какво причинява загубата на милиони последователи в най-популярните акаунти. Ариана Гранде се оплака, че в нощта в понеделник срещу вторник е загубила около три милиона свои последователи. Следящите Джъстин Бийбър и Ким Кардашиян в Инстаграм са намалели съответно с 1,9 и 1,7 милиона. Последователите на Селена Гомес и Кайли Дженър са станали с два милиона по-малко. Популярните ютюбъри Джеймс Чарлз и Зак Клейтън също казаха, че са загубили доста фенове в Инстаграм. Изказаха се предположения, че намаляването е станало вследствие на прочистването на сайта от паразитни акаунти. Социалните платформи редовно прочистват своите данни. Когато през юли м.г. Туитър прочисти натрупаните паразитни страници, много звезди и влиятелни личности също загубиха милиони последователи. Не е ясно колко потребители са засегнати от проблема. Досега са възстановени само някои акаунти. Инстаграм въведе опцията \"За този акаунт\", която помага за откриване на фалшиви сметки. С нея може да се провери от коя страна е индивидът и кога се е включил в Инстаграм. Може да се види и какви реклами излизат на неговия екран и как е променял потребителското си име и други подробности. Инстаграм ще въведе по-строги изисквания за идентификация, като въвеждане на истинско име или данни на юридическо лице.", "date": "2019.02.14", "title": "Разследват повреда, заради която известни личности загубиха милиони последователи в Инстаграм"}
{"url": "https://www.24chasa.bg/novini/article/7298672", "text": "Границата между Косово и Албания ще има статут на \"вътрешна\", ако споразумението, по което преговарят двете правителства, влезе в сила, пише косовският вестник \"Коха диторе\". Гражданите на двете страни няма да бъдат подлагани на проверка на тази граница, пише вестникът, предава БТА. \"Коха диторе\" посочва, че разполага с копие на окончателния проект на споразумението, наречено от двете страни \"мини шенген\". То е съставено от заместник министри на вътрешните работи на косовското и албанското правителство. Посочва се, че \"документът е обемен, на над 50 страници\" .", "date": "2019.02.14", "title": "Косовски вестник: Границата с Албания\nще има статут на вътрешна"}
{"url": "https://www.24chasa.bg/novini/article/7298674", "text": "Министърът на отбраната Красимир Каракачанов се срещна днес, 14 февруари, с министъра на отбраната на Германия Урсула фон дер Лайен. Разговорът се състоя в Главната квартира на НАТО в Брюксел, Белгия, където се провежда редовната среща на министрите на отбраната на страните-членки на Алианса, съобщиха от пресцентъра на Министерство на отбраната. Министър Каракачанов подчерта желанието на българската страна за интензифициране на двустранните отношения в областта на отбраната и по-конкретно – увеличаване на съвместните мероприятия между видовете въоръжени сили и участието на Германия в модернизацията на Българската армия. Той акцентира върху възможността на участието на германски компании в процеса на модернизация на Военноморските сили и Сухопътните войски като посочи изискването при участие на чуждестранни компании в реализирането на проектите да бъде намерена формула за участие на български компании. Министър Каракачанов изрази готовност за интензифициране на сътрудничеството и по отношение на Западните Балкани, като посочи, че то би било от взаимен интерес. Министър Урсула фон дер Лайен изказа благодарност към България за отлично проведеното председателство на Съвета на Европейския съюз. Тя сподели, че Германия проявява огромен интерес към Западните Балкани и че използването на българския опит и познание по темата ще бъде изключително полезно. Министърът на отбраната на Германия изрази твърдата си убеденост, че е възможно по-активно включване на немски фирми в процеса на модернизация на българските въоръжени сили и заяви, че ще бъде направено всичко възможно за намирането на най-удачния и за двете страни вариант за съвместно сътрудничество, ако немските компании бъдат избрани за изпълнители на дадени проекти.", "date": "2019.02.14", "title": "Каракачанов предложи на германската си колежка по-интензивно сътрудничество"}
{"url": "https://www.24chasa.bg/novini/article/7298688", "text": "Общият брой на осигурените лица в четирите вида пенсионни фондове към края на 2018 г. е 4 674 146 души и нараства на годишна база с 1.88 на сто, съобщава Комисията за финансов надзор. В системата на допълнителното пенсионно осигуряване към края на миналата година има нетни активи на стойност 13 363 443 хил. лв. В сравнение с края на 2017 г. нетните активи на пенсионните фондове се увеличават с 5,53 на сто. Общите приходи на пенсионноосигурителните дружества през 2018 г. възлизат на 184 323 хил.лв. и намаляват с 0,99 на сто в сравнение с отчетените приходи през предходната година. Печалбата на тези дружествата към края на 2018 година е 60 435 хил.лв.", "date": "2019.02.14", "title": "Към края на 2018 г. в пенсионните фондове са осигурявали 4 674 146 души"}
{"url": "https://www.24chasa.bg/novini/article/7298689", "text": "Словенското правителство призна днес опозиционния лидер Хуан Гуайдо за временен президент на Венецуела, предаде агенция СТА. С това Словения се присъедини към групата от 23 членки на ЕС, които вече признаха Гуайдо, предаде БТА. Външният министър Миро Церар заяви, че единственото основание за признаването е \"призивът колкото може по-скоро да се състоят свободни, демократични и легитимни избори\". \"Тук не става въпрос за признаване на алтернативно правителство, а само на временния президент, нищо повече\", уточни Церар. Преди десет дни той предложи на правителството да признае Гуайдо, но тогава решението бе отложено заради различните позиции в управляващата коалиция.", "date": "2019.02.14", "title": "Словенското правителство призна Гуайдо за временен президент на Венецуела"}
{"url": "https://www.24chasa.bg/novini/article/7298698", "text": "Турция е готова да работи с Иран чрез търговския механизъм за специални цели, създаден от европейските страни, заяви турският президент Реджеп Тайип Ердоган по време на среща с иранския си колега Хасан Рохани в Сочи, предаде ТАСС. \"Турция приветства създаването от европейците на механизъм за специални цели и е готова да работи чрез него (с Иран), а също така да създаде сходен механизъм за двустранно сътрудничество\", е заявил Ердоган, според официалния сайт на пресслужбата на президента на Иран, предаде БТА. Той добави, че \"Анкара ще продължи регионалното сътрудничество с Техеран на двустранна основа в борбата срещу тероризма\". На 31 януари Германия, Франция и Великобритания създадоха специален търговски механизъм, чрез което европейски компании да могат да заобикалят американските санкции срещу Иран. За тази цел трите страни регистрираха дружество със специално предназначение под името ИНСТЕКС (Инструмент в подкрепа на търговския обмен).", "date": "2019.02.14", "title": "Ердоган: Готови сме да работим с Иран чрез търговски механизъм за специални цели"}
{"url": "https://www.24chasa.bg/novini/article/7298697", "text": "Текущите операции и мисии в Афганистан, Косово, Ирак и военноморските операции на НАТО бяха във фокуса на дискусиите на сутрешното заседание на Северноатлантическия съвет. То се проведе днес, 14 февруари, в рамките на срещата на министрите на отбраната на страните-членки на НАТО, съобщиха от пресцентъра на Министерство на отбраната. В своето изказване министър Каракачанов заяви, че НАТО следва да запази ангажимента си към Афганистан, за да съхрани постигнатото до момента и да предотврати превръщането на страната отново в убежище на международни терористи. „Водещият принцип при вземането на решения за бъдещото присъствие на съюзни сили в Афганистан следва да бъде „заедно сме влезли, заедно излизаме““, отбеляза още министърът на отбраната. На заседанието министър Каракачанов акцентира върху трайния принос на страната ни към операции и мисии на Алианса в различни точки на света като израз на нашата ангажираност с проблемите на международната сигурност и усилията в борбата с тероризма, както и към намаляване на миграционния натиск върху страните от ЕС. Срещата на министрите на отбраната завърши с работна сесия с участието на върховния представител на ЕС по външни работи и политика за сигурност Федерика Могерини и министрите на отбраната на Швеция и Финландия. Сесията беше посветена на европейските инициативи в областта на отбраната. Извън официалната програма на срещата бе проведена работна закуска с министъра на отбраната на Украйна Степан Полторак. Предмет на обсъждане беше средата за сигурност във и около Украйна и напредъка в усилията на страната за реформи в областта на отбраната. В рамките на форума министър Каракачанов проведе неформална среща с изпълняващия длъжността секретар на отбраната на САЩ Патрик Шанахан, на която беше споделена дейността по организацията в двете ведомства за преговорите по проекта за придобиването на нов тип боен самолет, съгласно решението на Народното събрание. След срещата на министрите на отбраната на страните-членки на НАТО в Брюксел министър Каракачанов заминава за Мюнхен, Федерална република Германия, за да участва в традиционната годишна конференция по сигурността.", "date": "2019.02.14", "title": "Каракачанов: НАТО следва да запази ангажимента си към Афганистан"}
{"url": "https://www.24chasa.bg/novini/article/7298708", "text": "“Бразилия би искала да възроди връзките си с Европа, включително и с България.” С тези думи се обърна министърът на външните работи на Федеративна Република Бразилия Ернесто Араужо към своя български колега Екатерина Захариева. Двамата разговаряха във Варшава в рамките на Конференцията за насърчаване и изграждане на мира и сигурността в Близкия изток. Това съобщиха от пресцентъра на Министерството на външните работи. “Хилядите българи в Бразилия, концентрирани основно в Сао Паоло, могат да бъдат мост между нашите две страни”, изтъкна Захариева и заяви, че България е пример за място на етническо и религиозно мирно съвместно съжителство, каквото е и посланието на Варшавската конференция. Араужо и Захариева обмениха идеи от опита на двете страни в устойчивото земеделие, развитието на туризма и опазването на околната среда. Обсъдиха и редица въпроси от международния дневен ред, сред които и кризата във Венецуела. Българският първи дипломат представи кандидатурата на страната ни за членство в Организацията за икономическо сътрудничество и развитие и двамата министри се договориха да си обменят опит в предприсъединителния процес. Захариева покани Араужо на посещение в България, който прие. Двамата се договориха да работят за подписване на спогодба за трансфер на осъдени лица и за споразумения за разрешаване на членовете на семействата на дипломати да работят в приемащата страна. България и Бразилия установяват консулски отношения през 1922 г., а през 1934 г. и дипломатически отношения. От 1961 г. имаме дипломатически представителства. Бразилия традиционно заема първо място в търговията на България с държавите от Латинска Америка и Карибския басейн, но през последните няколко години се наблюдава тенденция към спад в обема на двустранния стокообмен – 49,00 млн. щатски долара за 2017 г.", "date": "2019.02.14", "title": "Бразилия иска да възроди връзките си с България"}
{"url": "https://www.24chasa.bg/novini/article/7298888", "text": "44-годишна жена загина при пожар в дървена барака в двора на частен дом на ул.\"Христо Македонски\" във Варна. Сигнал на 112 е подаден около обяд. На мястото са изпратени 2 противопожарни екипа.  След като бил овладян огънят, било намерено тялото на жената.  Все още не са ясни причините за пожара. По първоначална информация няма данни за умишлен палеж. Образувано е досъдебно производство.", "date": "2019.02.14", "title": "44-годишна жена загина при пожар във Варна"}
{"url": "https://www.24chasa.bg/novini/article/7298902", "text": "Осем души са починали от свински грип в Република Кипър, съобщиха здравните власти на страната. Случаите наложиха взимането на превантивни мерки от страна на кипърските турски власти в северната част на острова, съобщава турската частна телевизия СиЕнЕн-Тюрк. Кипърското министерство на здравеопазването съобщи, че още един човек е починал вчера от заболяването в болницата в Лимасол, с което броят на жертвите става осем, предаде БТА. \"От 1 декември досега са били регистрирани 47 по-сериозни случая. Лечението на 11 от тях продължава. Осем от болните починаха, а останалите бяха изписани\", съобщи министерството. Здравното министерство в признатата единствено от Анкара Севернокипърска турска република същевременно е предприело мерки по пунктовете на границата между двете части на Кипър и извършва превантивни подготовки.", "date": "2019.02.14", "title": "8 жертви на свинския грип в Кипър"}
{"url": "https://www.24chasa.bg/novini/article/7298908", "text": "Докато Корнелия Нинова и БСП се занимават само с фалшиви новини, ние от ГЕРБ продуцираме само истински, които ще имат трайно отражение върху държавния просперитет и са в полза както на българските, така и на европейските граждани. Това написа във фейсбук зам.-председателят на ПП ГЕРБ Цветан Цветанов. \"Поредната такава новина е за намаляването на таксите на трансграничните преводи в евро, което стана възможно след като ЕП окончателно одобри доклада на българския евродепутат от ГЕРБ/ЕНП Ева Майдел. Друга отлична вест за България е очертаващото се отлагане на гледането на пакета \"Мобилност 1\" в пленарна зала на ЕП и той да бъде точка в дневния ред на следващия парламент. Няма как тук да пропуснем ролята на всички български евродепутати и най-вече на Андрей Новаков и Андрей Ковачев\", гласи още публикацията му. \"Това са само два примера за работата на ГЕРБ в интерес на гражданите, а други като БСП напълно отсъстват от политическия дебат и не могат да предложат алтернатива\", завършва Цветанов.", "date": "2019.02.14", "title": "Цветанов: Докато Нинова и БСП се занимават с фалшиви новини, ние от ГЕРБ продуцираме само истински"}
{"url": "https://www.24chasa.bg/novini/article/7298970", "text": "Националният координатор на Дунавската стратегия за България заместник-министър Деница Николова участва в срещата на Националните координатори на дунавската стратегия, която се проведе в Букурещ под ръководството на Румънското председателство на Стратегията, съобщи пресцентърът на МРРБ. Събитието беше открито от държавния секретар по европейските въпроси на Румъния Мелания-Габриела Чот, която поздрави участниците и отбеляза основните приоритети на Румъния в рамките на Председателството на Дунавската стратегия и Председателството на Съвета на ЕС. Основната част от дискусията по време на срещата беше фокусирана върху промяната на Плана за действие на Дунавската стратегия, инициирана по време на Българското председателство. Представени бяха резултатите от консултациите сред Координаторите на приоритетни области, като беше прието адаптиране на Пътната карта за преглед на Плана за действие, съобразно постигнатия напредък до момента. Заместник-министър Николова отбеляза, че трябва да бъдат проучени всички възможности за адаптиране на Плана за действие към новите предизвикателства на Дунавския регион и постигане на по-видими резултатите от нейното изпълнение в бъдеще. В този смисъл дигиталната свързаност е една от ключовите хоризонтални теми, които могат да допринесат за икономическия растеж. Други важни хоризонтални теми за икономическо въздействие са свързаността, образованието и туризма. Ревизията на Плана за действие трябва да следва заложения график, за да може в рамките на новото програмиране да бъдат отчетени нуждите на Дунавската стратегия, коментира зам.-министър Николова. Румънското председателство на Стратегията представи предложение за структуриране на бъдещия План за действие, върху което ще продължи работата на Националните координатори. Резултатите от тази дейност ще бъдат представени в рамките на следващата среща през май 2019 г., с оглед навременното финализиране на плана. По време на срещата бяха проведени дискусии относно хоризонталното сътрудничество между различните европейски макрорегионални стратегии и секторното сътрудничество в рамките на Дунавската стратегия. Европейската комисия представи Втория доклад относно прилагането на макрорегионалните стратегии, публикуван през януари 2019 г.", "date": "2019.02.14", "title": "Зам.-министър Николова: Дигитализацията е основен фактор за икономическия растеж \nна Дунавския регион"}
{"url": "https://www.24chasa.bg/novini/article/7298978", "text": "Днес преговарящите от страна на Европейския парламент и Съвета постигнаха споразумение по предложението за създаване на Европейски орган по въпросите на труда (ЕОТ), чиято цел е да сложи край на трудовата експлоатация, да се справи с недекларирания труд в Европа и да гарантира справедливата мобилност на работниците в целия ЕС, съобщиха от пресцентъра на Георги Пирински. Докладчик в сянка от страна на Групата на социалистите и демократите в Европейския парламент бе евродепутатът социалист Георги Пирински. Той заяви, че създаването на ЕОТ е значително постижение за социалистите, тъй като те от много години призовават към създаването на такъв орган. ЕОТ ще предоставя информация на гражданите относно техните права и задължение, ще гарантира стриктното спазване на трудовите права, ще противодейства на трудовата експлоатацията и ще се бори срещу формите на съвременно трудово робство на европейско равнище. Пирински подчерта, че по време на преговорите, Групата на социалистите и демократите е успяла да включи в мандата на ЕОТ и борбата с така наречете фирми „пощенски кутии“. Компаниите, които се опитват да заобиколят плащането на подходящо възнаграждение на своите служители или да нарушат трудовите им права чрез злонамерени практики‚ ще бъдат обект на инспекции и ще им бъдат налагани глоби във връзка с извършените неправомерни действия. За постигането на тези цели ЕОТ ще насърчава сътрудничеството между компетентните национални органи на доброволна основа. Включването на социалните партньори в управителния съвет на новия орган е също ключово постижение от гледна точка на социалистите. Това определено ще помогне на ЕОТ да оправдае големите очаквания и надежди, които са му възложили. Органът ще започне работа през 2019 г. и се очаква да достигне пълния си оперативен капацитет до 2024 г. Гласуването на резултатите от триалозите в Комисията по заетост и социални въпроси на Европейския парламент е предвидено за 19 февруари 2019 г., като ще бъде последвано от гласуване на пленарно заседание през месец април 2019 г.", "date": "2019.02.14", "title": "Споразумението за Европейския орган по въпросите на труда – значим успех за групата на социалистите и демократите"}
{"url": "https://www.24chasa.bg/novini/article/7299006", "text": "Една година след масовото убийство в гимназия в Паркланд, щата Флорида, президентът Доналд Тръмп изрази решителността си да направи всичко възможно за гарантиране на сигурността на училищата в САЩ, предаде Франс прес, цитирана от БТА. В гимназията в Паркланд бяха застреляни 14 ученици и трима членове на персонала. Това е най-масовото убийство в училище в историята на САЩ, отбелязва Асошиейтед прес. \"Преди една година една проява на ужасяващо насилие коства живота на 14 гимназисти и трима учители в Паркланд. В тази мрачна годишнина ние почитаме паметта им и отново се ангажираме да гарантираме сигурността на всички американци, особено тази на децата в нашата страна\", се казва в изявление на Тръмп. \"Аз и Мелания се присъединяваме към всички американци, които се молят за дългосрочното възстановяване на общността в Паркланд и на всички общности, където хора са загубили живота си заради огнестрелните оръжия\", добави Тръмп. Над 1000 училища във Флорида спряха занятията в 10.17 ч. местно време, за да почетат паметта на жертвите от нападението в Паркланд. Стрелбата всъщност е започнала в 14.20 ч. местно време, но бе избран различен час за почитането на жертвите, тъй като учениците в нападнатата гимназия са освобождавани по-рано, за да не бъдат в училището в часа на нападението. Изборът на 10.17 ч. бе направен в памет на 17-те убити. Масовото убийство в Паркланд подейства като електрошок в САЩ, отбелязва АФП. Един месец след драмата млади активисти събраха стотици хиляди души в столицата в шествие под надслов \"Шествие за животите ни\". Обаче макар и Доналд Тръмп да разшири забраната върху купуването на устройствата за превръщане на полуавтоматичните оръжия в автоматични, в Конгреса на практика нямаше промяна в контрола на огнестрелните оръжия поради изключително силното влияние на лобито на продавачите на огнестрелно оръжие. На щатско ниво все пак настъпиха някои промени. Във Флорида например е създадена система за \"червена тревога\", която позволява на съдиите да наредят конфискуването на оръжията на умствено лабилни хора, а минималната законова възраст за купуване на оръжие бе повишена на 21 години.", "date": "2019.02.14", "title": "Тръмп: Ще направя всичко възможно за гарантиране на сигурността на училищата в САЩ"}
{"url": "https://www.24chasa.bg/novini/article/7299016", "text": "\"Инвестбанк АД няма и не е имала кореспондентски отношения с венецуелски банки. Средствата по доверителната адвокатска сметка са постъпили у нас законно при изпълнение на всички регулаторни изисквания по Валутния закон, Закон за мерките срещу изпирането на пари (ЗМИП), Закона за адвокатурата и спазване на международните санкции, както на ЕС, така и на OFAC. Специализираното звено в банката извършва постоянен контрол за съответствие на платежните операции на всички наши клиенти на територията на Република България и чужбина\". Това се посочва в официално изявление на Инвестбанк АД по повод появили се медийни публикации и изяви относно  , в които се намесва името на банката. Вижте какво още се посочва в изявлението: \"Инвестбанк АД има разкрити кореспондентски сметки в многоуважавани международни банкови институции, през които се извършват разплащанията във валута за всички наши клиенти. Входящите и изходящи преводи по доверителната сметка са обработвани от различни банки от ЕС и САЩ включително, без да има затруднения при тяхното изпълнение. Банките кореспонденти също извършват задължителна проверка по отношение на мерките срещу изпирането на пари и спазването на въведени международни санкции, както по отношение на държави, така и по отношение на лица от международни санкционни и забранителни списъци. Преди средствата да постъпят в Инвестбанк АД, те са преминали през минимум две банки кореспонденти, тъй като ние нямаме преки кореспондентски отношения с венецуелски банки. Извършените входящи и изходящи трансфери са свързани основно с доставка на хранителни стоки за Венецуела, за които включително имаме представени товарителници. Не са налични санкционни трансакции, свързани с Държавната петролна компания на Венецуела (PDVSA - Petrоleos de Venezuela, S.A.), каквито твърдения се появиха в медийни публикации и изяви. Адвокатите и адвокатските дружества откриват клиентски доверителни специални сметки по чл. 39 от Закона за адвокатурата и при тяхното управление адвокатите и/или адвокатските дружества са длъжни да прилагат Закона за мерките срещу изпирането на пари (ЗМИП), тъй като те са задължени лица по чл. 4, т. 15 от него и са длъжни да прилагат всички мерки, описани в закона. Инвестбанк АД винаги е оказвала, оказва и ще оказва пълно съдействие на компетентните правоохранителни органи при изпълнение техните отговорности\". До разкриването на схемата се стигнало след сигнал на финансовото разузнаване на САЩ до българската Държавна агенция “Национална сигурност”, както и задействане на дипломатически канали.", "date": "2019.02.14", "title": "Инвестбанк: Венецуелските пари са идвали при нас от банки от ЕС и САЩ"}
