{"url": "https://www.24chasa.bg/novini/article/7328450", "text": "“Важна е Шипка, там се отдава почит”. Това отговориха от БСП вчера на въпрос на \"24 часа\" защо соцлидерката Корнелия Нинова не уважи В неделя Нинова се появи само на празничните чествания на връх Шипка. Соцлидерката обаче не присъства на тържествената заря на площад \"Народно събрание\". Не се появи и на традиционния прием, който президента дава на 3 март.                                                                                                                                                                                                                                                                                                                       ", "date": "2019.03.04", "title": "На Нинова й било важно да отдаде почит на Шипка, а не приема на президента"}
{"url": "https://www.24chasa.bg/novini/article/7328555", "text": "Майките на деца с увреждания отново заплашиха с протести и палатков лагер пред парламента. Този път заради новата точкова система, която ще оценява хората с увреждания от април. Индивидуалната оценка на инвалидите, която предлагат от социалното министерство, бе въведена именно по искане на протестиращите майки. Тя ще е с точкова система и ще включва три компонента - самооценка на инвалида, констатации на социалния работник и заключения за нуждите - финансова помощ, социални услуги, асистент, медицински изделия и пр. Формулярът включва 10 категории с въпроси, на които ще се дават оценки от 0 до 4. Общият брой точки, които може да събере един инвалид, е 204. Въпросите включват от това дали инвалидите могат да се обслужват сами - да се къпят, да готвят или да ползват техника, до това от какви помощни средства имат нужда. За да имат личен асистент, инвалидите трябва да получат най-малко от 11 до 49 точки. Тогава те ще могат да го ползват до 15 ч на месец. Тези с между 50 и 100 точки ще имат право на 42 часа, а с от 101 до 186 - до 84 ч. Максималният брой часове - 168, ще е за хората с оценка между 187 и 204 точки. “Дъщеря ми е с детска церебрална парализа. Тя може да ползва лъжица, но не може да си направи сама храна, нито да си купи”, обясни Ива Димитрова. По нейните сметки дъщеря ѝ ще получи около 180 точки. Така тя ще има право на 84 часа асистент на месец. Майките от “Системата ни убива” настояват за промяна на коефициента, по който се изчисляват точките и се определят часовете. “Неяснотите в критериите са предпоставка за субективизъм при оценката от страна на оценяващия. Това ще въведе нови порочни практики в системата и категорично сме против да се провежда нов експеримент с хората с увреждания. Абсолютно недостатъчен е периодът на разработка на методика за индивидуална оценка”, написаха пък от майките от другата инициатива - “Системата ни убива всичките”. Те готвят становище до социалното министерство, където ще опишат реални казуси на хората с увреждания, като така ще извадят грешките в самата концепция. ", "date": "2019.03.04", "title": "Майките недоволни от точките за инвалиди, пак плашат с протест"}
{"url": "https://www.24chasa.bg/novini/article/7328604", "text": "Американският актьор Люк Пери - познат от телевизионния сериал \"Бевърли хилс, 90210\" - почина днес - няколко дни след като получи масивен инсулт, предадоха световните агенции, като се позоваха на неговия рекламен агент. В четвъртък сайтът за светски новини Ти Ем Зи (TMZ) съобщи, че 52-годишният Пери е бил приет в болница ден по-рано, след като получил инсулт в дома си в Лос Анджелис, предаде БТА. Актьорът изпълнява ролята на Фред Андрюс в телевизионния тийнейджърски сериал \"Ривърдейл\", но стана известен като Дилън Маккей от сезоните на \"Бевърли хилс, 90210,\" в който се разказва за младежи от южния калифорнийски град. Наскоро телевизия Фокс обяви, че ще представи продължение на известния сериал с участието на много от актьорите в оригиналния състав на поредицата от 90-те години на миналия век.", "date": "2019.03.04", "title": "Американският актьор Люк Пери почина, след като получи масивен инсулт преди дни"}
{"url": "https://www.24chasa.bg/novini/article/7328606", "text": "Дванадесет партии членки на Европейската народна партия (ЕНП) официално поискаха унгарският премиер популист Виктор Орбан и партията му ФИДЕС да бъдат изключени от нейните редици, предаде Франс прес. Жозеф Дол - председателят на ЕНП, която е с най-голяма група в Европейския парламент - съобщи, че решението може да бъде взето още на 20 март, предаде БТА. 12 партии членки на ЕНП от 9 държави са поискали ФИДЕС и Орбан да бъдат изключение от партията или членството им да бъде замразено. Въпросът ще бъде обсъден на среща на ЕНП на 20 март, обясни Дол. Той обясни, че решението по въпроса ще бъде взето от всички партии членки на ЕНП, и подчерта, че не може да прогнозира какво ще е то. В края на май предстоят избори за Европейски парламент. Сега ЕНП е с най-голяма група в ЕП и има водеща роля в Европейския съвет с германския канцлер Ангела Меркел.", "date": "2019.03.04", "title": "12 партии от ЕНП поискаха Орбан и партията му да напуснат редиците"}
{"url": "https://www.24chasa.bg/novini/article/7328616", "text": "Политиката на САЩ на Балканите, включително в Северна Македония, съвпада с интересите и аспирациите на страните за членство в ЕС и НАТО, каза бъдещият помощник държавен секретар на САЩ по европейските и евразийските въпроси Филип Рийкър, който днес е на посещение в Република Северна Македония, предаде агенция МИА. От поколения насам американската политика е за цялостна, мирна и свободна Европа, вкрючително с Балканите - регион, който исторически се е изправял пред много предизвикателства, но в който тази година видяхме много голям напредък, каза Рийкър на съвместна пресконференция с премиера Зоран Заев, предава БТА. Северна Македония показа желанието си и наистина ни е драго, че можем да бъдем приятели с нея в усилията й, каза Рийкър и подчерта, че Преспанският договор е много важен момент и с това, което бе постигнато с него, ясно се вижда пътят на Северна Македония към членство в НАТО. Премиерът Заев подчерта, че Северна Македония стана стабилен стратегически партньор на САЩ. \"Заедно сме фокусирани и посветени на сигурността, на свободното и безпрепятствено развитие в региона в условия на постоянна подкрепа на демократичния просперитет. Като партньори с общи стратегически интереси, като партньори в НАТО общата ни цел е борба протгив тероризма и екстремизма и общи действия по отношение на всички заплахи за региона и по-широко\", каза Заев. Преди срещата с премиера Рийкър се срещна с вицепремиерите Кочо Ангушев и Буяр Османи, с външния министър Никола Димитров, с лидера на ВМРО-ДПМНЕ Християн Мицкоски и с председателя на Демократичния съюз за интеграция Али Ахмети.", "date": "2019.03.04", "title": "Бивш посланик на САЩ: Политиката на САЩ на Балканите съвпада с интересите на страните в региона"}
{"url": "https://www.24chasa.bg/novini/article/7328516", "text": "Министър-председателят Бойко Борисов и премиерът на Руската федерация Дмитрий Медведев ще открият утре в София българо-руски бизнес форум в областта на туризма, съобщи пресцентърът на МС. Във форума ще участват министърът на туризма Николина Ангелкова, министърът на икономическото развитие на Руската федерация Максим Орешкин, кметове и представители на българския и руския туристически бизнес. На форума ще се обсъдят инициативи за развитие на туристическия сектор, както и мерки за насърчаване на двустранните пътувания, пише в съобщението.", "date": "2019.03.04", "title": "Борисов и Медведев откриват утре българо-руски бизнес форум в областта на туризма"}
{"url": "https://www.24chasa.bg/novini/article/7328534", "text": "Правната комисия на Камарата на представителите, контролираната от демократите долна камара на Конгреса на САЩ, започна ново, широкообхватно разследване срещу президента Доналд Тръмп, неговата администрация, предизборния му екип и фирми, като изпрати молби за документи до 81 души, свързани с държавния глава и негови сътрудници, предаде Асошиейтед прес. Председателят на комисията Джеролд Надлър заяви, че комисията ще разследва възможна злоупотреба с власт, корупция и възпрепятстване на правосъдието, и уточни, че в повечето случаи молбите за документи трябва да получат отговори до 18 март, предаде БТА. Сред ведомствата и хората, от които комисията иска да получи документи, са министерството на правосъдието, синът на президента Доналд Тръмп-младши и финансовият директор на Организацията Тръмп Алън Вайселберг. Според Надлър е очевидно, че Тръмп е възпрепятствал правосъдието, но е прекалено рано да се говори за импийчмънт. \"Преди да подложите някого на импийчмънт, трябва да убедите американското общество, че това трябва да се случи\", заяви конгресменът демократ. Той посочи като доказателства за възпрепятстване на правосъдието уволнението на бившия директор на ФБР Джеймс Коми, който ръководеше разследване за предполагаемата руска намеса в президентските избори през 2016 г. и възможния сговор между предизборния екип на Тръмп и руските власти.", "date": "2019.03.04", "title": "Започва ново разследване срещу Тръмп за злоупотреба с власт и корупция"}
{"url": "https://www.24chasa.bg/novini/article/7328572", "text": "Върховният съд на Република Северна Македония отмени днес домашния арест на собственика на \"Орка холдинг\" Орце Камчев, който е основният заподозрян по делото \"Империя\", предаде агенция МИА. От домашен арест са освободени и сътрудниците му Ненад Йосифович и Цветан Панделески, бизнес партньор в \"Пелистерка\" и управител на земеделския комбинат \"Пелагония\", предаде БТА. Обвинените са пуснати да се защитават на свобода веднага след взимането на решенията, съобщи Върховният съд. Йордан Камчев, по-известен като Орце Камчев, е смятан за най-богатия македонец. Той е обвинен в организирането на престъпна група с цел измами, пране на пари и злаупотреба със служебното положение. Камчев бе арестуван при операция \"Империя\", наречена така заради бизнес империята, на която е собственик. \"Орка холдинг\" е основан през 1990 г. и има различни дейности, сред които здравеопазване, медии, търговия на дребно, хотели, строителство, внос и износ. Името на Орце Камчев се свързва с ВМРО-ДПМНЕ по време на управлението на премиера Никола Груевски. Той бе собственик на подкрепящата ВМРО-ДПМНЕ голяма медийна компания МПМ, която фалира преди две години.", "date": "2019.03.04", "title": "Отмениха домашния арест на македонския бизнесмен Орце Камчев"}
{"url": "https://www.24chasa.bg/novini/article/7328575", "text": "Венецуелският опозиционен лидер Хуан Гуайдо, който се завърна в страната днес, бе приветстван тази вечер от десетки хиляди свои привърженици в центъра на Каракас, предодоха Франс прес и ТАСС. По-рано през деня Гуайдо, който бе признат за законен временен президент на Венецуела от петдесетина държави, бе посрещнат на летището на столицата от посланиците на няколко европейски и латиноамерикански страни, предаде БТА. По оценки на кореспондент на ТАСС над 50 000 души са се събрали за митинга в подкрепа на венецуелския опозиционен лидер в Каракас. Обстановката в района засега е спокойна. Гуайдо излезе тайно от Венецуела преди десетина дни, припомня Франс прес. Според източник на ТАСС той е успял да се върне в страната през летището на Каракас благодарение на съпровождащите го чуждестранни посланици.", "date": "2019.03.04", "title": "Десетки хиляди привърженици на Гуайдо го приветстваха в Каракас (Снимки)"}
{"url": "https://www.24chasa.bg/novini/article/7328578", "text": "Посланикът на САЩ в Люксембург Ранди Еванс призова страната да окаже натиск на Русия да напусне Крим. Той направи това днес - ден преди руският премиер Дмитрий Медведев да пристигне на посещение във Великото херцогство, предаде Франс прес. \"Люксембург се намира на правилното място в идеалния момент да призове енергично Русия да отстъпи и да напусне Крим\", се казва в изявление на Еванс, предава БТА, 600-хилядната държава ще посрещне утре руския премиер Дмитрий Медведев на двудневна визита. \"Люксембург вече два пъти е бил в положението на Крим - окупиран от голяма чужда сила\", изтъква Еванс, имайки предвид германските окупации през Първата и Втората световна война. Медведев ще посети Люксембург утре и вдругиден начело на делегация от десетина министри и дипломати. Той ще се срещне с Великия херцог Анри и с председателя на парламента.", "date": "2019.03.04", "title": "Посланикът на САЩ в Люксембург: Страната да окаже натиск на Русия да напусне Крим"}
{"url": "https://www.24chasa.bg/novini/article/7328409", "text": "В рамките на посещението у нас на председателя на правителството на Руската федерация Дмитрий Медведев, министерствата на външните работи на Република България и на Руската федерация подписаха в МС план за консултации между двете ведомства, предаде БТА. От българската страна планът бе подписан в МС, пред премиерите Бойко Боросив и Дмитрий Медведев, от заместник-министъра на външните работи на Република България Юрий Щерк, а от руска - от заместник-министър Александър Грушко. Предвижда се консултациите да включват консулски въпроси, различни регионални и международни теми, сред които Близък изток, Африка и ООН, както и разговори по уреждане на въпросите, свързани с дипломатическата собственост на двете държави. Последните консултации между двете министерства са проведени преди пет години. България и Русия подписаха Протокол за изменение и допълнение на Договора за социална сигурност между двете страни. С промените се запазва възможността за придобиване на социални права от гражданите, работили или живели на територията на двете страни, като същевременно се разрешават възникнали практически проблеми от досегашното приложение на документа. Протоколът беше подписан в МС от министъра на труда и социалната политика Бисер Петков и Максим Топилин, министър на труда и социалната защита на Руската федерация, пред премиера на България Бойко Борисов и на Руската федерация Дмитрий Медведев. Двамата министри подписаха и Протокол за изменение и допълнение на Споразумението за прилагане на Договора за социална сигурност. Направените изменения ще облекчат процедурата за отпускане на руски пенсии за българи и обратното. При преценка на правото на пенсия България и Русия ще могат да зачитат осигурителен стаж, придобит в трети страни, с които имат сключен международен договор. По този начин се разширява закрилата за осигурените лица и се дава възможност те да придобият право на пенсия в случаите на недостигащ осигурителен стаж. С цел подобряване на контрола върху изплащането на пенсиите и обезщетенията, България и Русия ще обменят информация за упражняваната трудова дейност от хората, получаващи пенсия и ежегодно ще предоставят списъци на лицата, които получават пенсии по Договора за социална сигурност. Детайлно се регламентира и начинът за преизчисляването на пенсиите, отпуснати до влизане на документа в сила. Изрично се предвижда да се запази размерът на пенсията, отпусната преди влизане в сила на Договора, ако той е по-благоприятен. Договорът за социална сигурност между България и Русия се изпълнява от 2010 г. С него се гарантират социалните права на около 300 000 български граждани, живели и работили на територията на бившия СССР и днешна Русия. България и Русия подписаха Програма за съвместни действия в областта на туризма между Министерството на туризма на Република България и Министерството на икономическото развитие на Руската федерация за периода 2019-2021 г. Церемонията се състоя в рамките на официалното посещение в България на 4 и 5 март на председателя на правителството на Руската федерация Дмитрий Медведев и водена от него делегация. То е по покана на българския премиер Бойко Борисов. Това съобщиха от пресцентъра на Министерството на туризма. Подписите си под документа положиха българският министър на туризма Николина Ангелкова и Максим Орешкин, министър на икономическото развитие на Руската федерация. Програмата е в изпълнение на Споразумението между правителството на Република България и правителството на Руската федерация за сътрудничество в сферата на туризма от 8 май 2007 г. Програмата е нова сериозна крачка за задълбочаване на традиционно добрите отношения между двете страни в толкова важен за икономиките им сектор като туризма, посочи министър Ангелкова. Тя подчерта, че Русия е сред най-важните генериращи пазари за входящия туризъм на България и предпочитанията на туристите от федерацията са постоянно във фокуса на вниманието на българската туристическа администрация и бизнеса у нас за провеждане на активна маркетингова политика и привличане на повече посетители. С новата програма двете страни изразяват желанието си за укрепване на връзките помежду им, признавайки потенциала на туризма за икономическото им развитие. Те ще съдействат за увеличаване на взаимния туристопоток, предвижда се също да бъдат установявани директни контакти между българските и руските туристически организации и да се обменя информация за законодателството в сферата на туризма. България и Русия ще съдействат за защитата на законовите интереси и права на туристите, за гарантиране безопасността при престоя им, за подобряване качеството на обслужването, както за предприемане на мерки в извънредни и екстрени ситуации. Документът ще насърчи обмена на статистическа информация в туризма, в това число и свързана с развитието на туристическата инфраструктура. Ще се осъществява също обмен на информация и експерти между организациите с цел обучение и повишаване квалификацията на професионалните кадри за туристическата индустрия. Предвижда се двете страни да си сътрудничат също в реализацията на държавната маркетингова стратегия и на проектите в туристическата сфера, както и във внедряване на иновациите. Ще бъде споделян опит на специалисти и журналисти по въпросите на туризма. Програмата визира организиране на година на туризма на България в Русия и на Русия в България. Ще бъдат насърчавани и отношенията между регионалните туристически организации. България и Русия изразяват волята си да продължат сътрудничеството си в редица международни организации, сред които Комисията за Европа на Световната организация по туризъм (UNWTO), Работната група за „Сътрудничество на туризма“ на Организацията за Черноморско икономическо сътрудничество (ОЧИС) и др.", "date": "2019.03.04", "title": "Вижте за какво се споразумяха България и Русия (Обновена)"}
{"url": "https://www.24chasa.bg/novini/article/7328433", "text": "Венецуелският опозиционен лидер Хуан Гуайдо се върна днес в страната, както бе обещал, предадоха световните агенции, цитирани от БТА. Гуайдо, който се самопровъзгласи за временен президент на Венецуела и бе признат за такъв от петдесетина държави, пристигна със самолет на летището на столицата Каракас, където бе приветстван от свои привърженици. Сред посрещачите бяха и посланиците на няколко европейски и латиноамерикански страни, отбелязва Франс прес. \"Вече сме на нашата любима земя! Венецуела, ние току-що преминахме миграционния контрол и тръгваме към нашия град\", написа в Туитър Гуайдо, цитиран от ТАСС. Венецуелският опозиционен лидер рискува арест, защото излезе от страната въпреки забраната да напуска нейната територия. В послание, в което обяви предстоящото си завръщане във Венецуела, Гуайдо обаче предупреди президента Николас Мадуро, че ако се опита да го отвлече или задържи, това ще бъде една от последните му грешки.", "date": "2019.03.04", "title": "Гуайдо се върна във Венецуела"}
{"url": "https://www.24chasa.bg/novini/article/7328442", "text": "През последния ден от визитата си в Мароко Меган Маркъл и принц Хари се срещнаха с краля на страната Мохамед VI, но жена му - принцеса Салма - я нямаше, пише express.co.uk. Каква е причината? 40-годишната майка на две деца Салма не се е появявала никъде публично от 2017 г. За последно тя бе забелязана при посещението си на музея \"Мохамед VI\" в Рабат, но оттогава насам все повече се задълбочават спекулациите относно местонахождението й. Дори се смята, че кралската двойка тайно се е развела.  Мароканските медии са предпочели да игнорират отсъствието на Салма от публичния живот, но в същото време е наричана \"изчезналата\" принцеса на Мароко. Някои считат, че тя е останала в Мароко, но е умишлено укривана. Други смятат, че живее в изгнание в САЩ или на гръцкия остров Кеа заедно с най-малката кралска дъщеря Лала Хадиджа. От двореца никога не са разкривали официални данни относно местонахождението на принцесата. Тя, също като Меган, е защитничка на правата на жените. Салма присъства на сватбата на Кейт Мидълтън и принц Уилям през 2011 г. \"Мисля, че Салма вършеше много трудна работа, опитвайки се да бъде първата видима съпруга на марокански крал. Има доста голяма разлика във възрастта също, но принцесата направи някои добри неща и, разбира се, роди две деца\", коментира кралската журналистка Нети Лейстра. \"Винаги съм мислила, че тя се справи добре. Ако новината за развода е вярна, предполагам, че тя ще получи голяма, хубава къща и парите, от които има нужда, за да не коментира въпроса. Но ако е вярно, мисля, че е доста тъжно\".  Меган и Хари се срещнаха с краля в неговата лична резиденция в Рабат, а хецогинята на Съсекс бе облечена със синя рокля на Каролина Херера.", "date": "2019.03.04", "title": "Мистерия в Мароко: принцесата е изчезнала?"}
{"url": "https://www.24chasa.bg/novini/article/7328491", "text": "Вицепрезидентът на САЩ Майк Пенс обеща \"бърза реакция\" от страната си при \"заплахи, насилия и сплашвания\" срещу венецуелския опозиционен лидер Хуан Гуайдо, който се върна днес във Венецуела, предаде Франс прес. Съединените щати, наред с още петдесетина държави, признаха Гуайдо за законен временен президент на Венецуела, предаде БТА. \"Светът гледа - временният президент Гуайдо трябва да получи разрешение да се върне във Венецуела в условия на пълна сигурност\", подчерта Пенс, който е на първа линия в усилията на САЩ да принудят венецуелския президент Николас Мадуро да се оттегли. Венецуелският опозиционен лидер Хуан Гуайдо се върна днес в страната, както бе обещал, предадоха по-рано световните агенции. Гуайдо, който се самопровъзгласи за временен президент на Венецуела и бе признат за такъв от петдесетина държави, пристигна със самолет на летището на столицата Каракас, където бе приветстван от свои привърженици. Сред посрещачите бяха и посланиците на няколко европейски и латиноамерикански страни, отбелязва Франс прес. \"Вече сме на нашата любима земя! Венецуела, ние току-що преминахме миграционния контрол и тръгваме към нашия град\", написа в Туитър Гуайдо, цитиран от ТАСС. Венецуелският опозиционен лидер рискува арест, защото излезе от страната въпреки забраната да напуска нейната територия. В послание, в което обяви предстоящото си завръщане във Венецуела, Гуайдо обаче предупреди президента Николас Мадуро, че ако се опита да го отвлече или задържи, това ще бъде една от последните му грешки. Няколко хиляди привърженици на венецуелския опозиционен лидер вече се събраха в Каракас по призива му да протестират. Демонстрации са планирани и в други градове във Венецуела.", "date": "2019.03.04", "title": "Майк Пенс: САЩ ще реагират бързо при заплахи или насилия към Хуан Гуайдо"}
{"url": "https://www.24chasa.bg/novini/article/7328500", "text": "Администрацията на президента на САЩ Доналд Тръмп заплаши да наложи допълнителни финансови ограничения над армията и разузнавателните служби на Куба в обстановка на политическа криза във Венецуела, предаде Ройтерс. \"Ролята на Куба в узурпирането на демокрацията и подклаждането на репресии във Венецуела е ясна. Затова САЩ ще продължат да затягат финансовите ограничения над въоръжените сили и разузнавателните служби на Куба. Демокрациите в региона трябва да осъдят режима в Куба\", заяви в Туитър съветникът на Белия дом за националната сигурност Джон Болтън, предава БТА. Администрацията на президента Тръмп освен това се готви да изпълни негова заплаха от януари да задейства по-късно този месец приет през 1996 г. спорен закон, който позволява в САЩ да се гледат съдебни дела срещу някои чуждестранни компании, ползващи имоти, които са били конфискувани през 60-те години на миналия век в Куба от кубинци с американско гражданство и други американски граждани. Държавният департамент планира да задейства закона с някои изключения, които да защитят работещи в Куба компании от САЩ и някои техни съюзници. Инвестиралите в Куба руски и китайски компании обаче биха могли да бъдат съдени в САЩ, ако ползват конфискувани имоти на американски граждани. Действието на този закон е преустановявано, откакто той бе приет преди 23 години, от всеки президент на САЩ заради критиките на международната общност и опасенията, че може да се предизвика хаос в американската съдебна система заради наплив от искове.", "date": "2019.03.04", "title": "САЩ заплашиха да затегнат допълнително \nфинансовите ограничения за Куба"}
{"url": "https://www.24chasa.bg/novini/article/7328391", "text": "Председателстващият босненското председателство Милорад Додик предаде днес в Брюксел на върховния представител за външната политика и сигурността Федерика Могерини и комисаря за разширяването Йоханес Хан отговорите на въпросника, предаде Танюг. Очаква се до края на този мандат Европейската комисия да даде препоръка, въз основа на която членките на ЕС ще вземат решение за статута на кандидат на Босна и Херцеговина, предаде БТА. Додик заяви, че в Босна и Херцеговина има пълен консенсус по въпроса за европейската интеграция на страната. Той изрази очакване до края на месеца Босна да е формирала органи на всички нива на власт и да започне да изпълнява необходимите за европейския й път реформи. На журналистически въпрос за изказванията му за отделяне на Република Сръбска от Босна и за отношенията, които има той лично с Москва, Додик отговори, че има \"истински приятели и в Москва, и в Брюксел\" и че Босна трябва да има добри отношения с всички в региона и в глобален план. Той увери, че \"в този момент никой в Република Сръбска не работи по въпроса за отцепването й\". Додик повтори, че в Босна и Херцеговина няма съгласие за активиране на Плана за действие за членство в НАТО. Той от друга страна съобщи, че ще подпише на 5 април в Белград регионално споразумение за намаляване на тарифите за роуминг.", "date": "2019.03.04", "title": "Додик предаде в Брюксел отговорите на Босна и Херцеговина на въпросника на ЕК"}
{"url": "https://www.24chasa.bg/novini/article/7328346", "text": "Руският премиер Дмитрий Медведев настоя за гаранции от ЕК, че проектът за транспортиране на руски газ по продължението на \"Турски поток\" през България няма да се счупи. \"Това го знаят и българските колеги\", заяви той на съвместната си пресконференция с българския си колега Бойко Борисов след разговорите им на четири очи и преговорите на двете делегации. Медведев припомни тежките уроци, които са си научили от спирането на проекта \"Южен поток\". Колкото до АЕЦ \"Белене\" руският премиер заяви, че са готови да разгледат участието си в централата. Медведев каза още, че между двете страни има механизми, с които да се постигне икономическо сътрудничество и посочи Междуведомствената смесена комисия. \"Далеч не във всички държави в ЕС такива механизми работят\". Той подчерта, че няма срещи с ЕК и когато ги няма, има съмнене, че някой нещо не казва. Медведев се върна към двустранното сътрудничество и заяви, че преди санкциите стокообменът между двете държави е бил 5 млрд. долара, а сега е 3 млрд., което означавало загуба на работни места. \"Това не е добре нито за България, нито за Русия\", заяви той. След рестрикциите България не може да изнася някои стоки за Руската федерация. Премиерът Борисов каза, че Русия е понесла сериозни загуби от спирането на \"Южен поток\" и не е поискала обезщетение от България. Той заяви, че страната ни не иска повече количества газ. В момента от Украйна през България към Турция се транспортират между 14 и 16 млрд. куб. м газ на година. \"Когато заработи \"Турски поток\", газът от Украйна ще спре и тръбите ще се изпразнят. 6 млрд. лева инвестиции са вложени в транзитната мрежа и в компресорни станции\".  \"България иска да запази каквото има. Тук става въпрос за 15 млрд. и на критиците, които казват НАТО и Русия, ще ги попитам каква е тази зависимост от транспортиране на 15 млрд\". Той припомни, че \"Южен поток\" е бил за 60 млрд. \"Ако има нациоални предатели, това са тия, които искат инвестициите от 6 млрд. да са в земята или да ги нарежем на скраб\". Той заяви, че търгът за избор на строител ще е максимално прозрачен, за да няма упреци. При коментара си за проекта за АЕЦ \"Белена\" той заяви, че ще говори за българския интерес. \"След решението на арбитража в Париж България си има два реактора за 1.2 млрд., а цялата инвестиция в \"Белене\" е 3 млрд. Да ги хвърлим в Дунава ли?\", попита Борисов. Той припомни, че България е от малкото страни, които защитават въглищните центали, а цените на емисиите скачат. \"След като изтече животът на 5-ти и 6-ти блок на АЕЦ \"Козлодуй\", ще се лишим от още 2000 мегавата мощности. След 10-15 години може да се наложи да внасяме ток\", заяви премиерът и каза, че шефът на \"Росатом\" го е поздравил за откритата процедура за избор на инвеститор на \"Белене\", която предстои да бъде обявена. Борисов очерта и други области на сътрудничество с Руската федерация като заяви, че още няколко години руснаците ще помагат в поддръжката на старите изтребители, докато дойдат новите. \"Няма да се плашите\", обърна се премиерът Борисов към руския си колега. Медведев пък отвърна \"изтребители винаги ще дойдат, главното е да дойде газ и централите да работят\".", "date": "2019.03.04", "title": "Борисов: Национални предатели са тези, които искат да заровим 6 млрд. лв. в земята (Видео)"}
{"url": "https://www.24chasa.bg/novini/article/7328317", "text": "Историческият Преспански договор откри пътя на Северна Македония да стане 30-ата членка на НАТО и ускори европейската й интеграция. Страната сега е на точното място в Европа и в НАТО, заяви бившият американски посланик в Скопие Филип Рийкър, който е и бъдещ помощник държавен секретар по европейските и евразийските въпроси, предаде агенция МИА. Рийкър е на посещение в Северна Македония, където повтори, че САЩ подкрепят членството в ЕС на всички страни от Западните Балкани, както и членството в НАТО на тези страни, които искат това. \"Това не е поради добрите ни сърца, а защото стратегическият интерес на САЩ е да има мир, просперитет и стабилност в Европа\", каза той, предаде БТА. \"Нашата надежда за вашето бъдеще е стабилни Балкани в една линия с общите ни ценности, напълно интегрирани в западните институции и отпорни на дестабилизация и вредни външни влияния. Западните Балкани направиха значителни крачки напред през изминалите години с историческия Преспански договор, членството на Хърватия в ЕС, започването на присъединителни преговори със Сърбия и Черна гора и членството в НАТО на Хърватия, Черна гора и Албания заедно със Северна Македония, която е на път към пълноправно членство\", каза Рийкър. Този регион е преплетен с история, култура и геополитика. Затова трябва /страните/ да работят заедно като съседи и да намират решения, допълни той. Бъдещият помощник държавен секретар по европейските и евразийските въпроси Филип Рийкър, говорейки за отношенията между Косово и Сърбия, призова Прищина да отмени митата върху сръбските стоки, като посочи, че този въпрос е навредил на отношенията между САЩ и Косово. Рийкър смята, че Белград трябва да се фокусира върху стратегическите интереси, вместо да бъде \"агресивен в отхвърлянето на Косово\", предадоха македонските медии. \"Двете страни рискуват най-добрата възможност на това поколение да реши този въпрос, защото преговорите /за нормализиране на отношенията/ ще спрат. Призоваваме Белград и Прищина да премахнат бариерите пред преговорния процес и да дадат възможност диалогът да продължи. Разбирам разочарованието на косовските граждани и желанието им да контролират съдбата си и да ускорят интеграцията на Косово в международната система. Не стои въпрос за американската подкрепа за вашия суверенитет и независимост. САЩ може би са вашите най-близки стратегически приятели, смятаме, че постигането на договор със Сърбия е единственият начин Косово да върви напред. Факт е, че Косово не може да се върне към диалога със Сърбия без да премахне митата, за което вярваме, че е в интерес на Косово, САЩ и целия регион. За съжаление е и е странно, че все още имаме сериозни разногласия с косовското правителство по този въпрос. Опасявам се, че Косово вреди на двустранните ни отношения, отношения, които ние много ценим\", каза Рийкър, който е на посещение в Скопие.", "date": "2019.03.04", "title": "Бившият посланик на САЩ в Скопие: Северна Македония сега е на точното място в Европа и НАТО"}
{"url": "https://www.24chasa.bg/novini/article/7328323", "text": "Роумингът между Косово и Албания ще бъде премахнат от месец май, заяви за Радио Свободна Европа националният координатор между двете правителства Фатмир Лимай, предаде агенция Бета. Премахването на роуминга, както и много други споразумения между Косово и Албания, се прилагат без забавяне, каза Лимай, предаде БТА. През юни миналата година косовският парламент прие резолюция за премахване на роуминга между Косово и Албания. ЕС междувременно поиска от всички страни от Западните Балкани да премахнат роуминга с цел улесняване на комуникациите между гражданите, допълва Радио Свободна Европа.", "date": "2019.03.04", "title": "Премахват роуминга между Косово и Албания от май"}
{"url": "https://www.24chasa.bg/novini/article/7328350", "text": "Руският президент Владимир Путин подписа днес указ, с който се преустановява изпълнението от Русия на задълженията й по Договора за ликвидиране на ракетите със среден и малък обсег от 1987 г., съобщи пресслужбата на Кремъл, цитирана от ТАСС и БТА. \"Изхождайки от необходимостта да се приемат неотложни мерки във връзка с нарушението от страна на САЩ на задълженията им по Договора между СССР и САЩ за ликвидиране на ракетите със среден и малък обсег от 8 декември 1987 г., постановявам да се преустанови изпълнението на Договора, докато САЩ не отстранят допуснатите от тях нарушения по него или до прекратяването на действието му\", се казва в текста на указа. На руското министерство на външните работи е възложено да уведоми американската страна за преустановяването на изпълнението на договора. Указът влиза в сила в деня на подписването му.", "date": "2019.03.04", "title": "Путин подписа указ, с който Русия прекратява ракетния договор със САЩ от 1987 г."}
{"url": "https://www.24chasa.bg/novini/article/7328376", "text": "Съветът на ЕС съобщи, че добавя седем министри от правителството в Дамаск към списъка на със санкции срещу режима в Сирия и неговите поддръжници. Решението е свързано с предприетите от Сирия промени в правителството. Общо списъка включва 277 души, на които е наложена забрана за пътуване и запор на имущество заради отговорността им за жестокостите срещу цивилните сирийци, както и за облагодетелстване или подкрепа за режима в Дамаск, и/или за обвързаност с носещите отговорност. На 72 организации е наложен запор на имущество, предаде БТА. Действащите санкции срещу Сирия включват също петролно ембарго, ограничения върху търговията и инвестициите, запор на имуществото на Сирийската централна банка в ЕС, ограничения върху износа на оръжие и оборудване, което би могло да се използва за вътрешни репресии, както и на оборудване и технологии за следене или прихващане на съобщения по телефон или в интернет. Санкциите са в сила от 1 декември 2011 г. и се преразглеждат всяка година, се отбелязва в съобщението. Следващият преглед предстои до 1 юни.", "date": "2019.03.04", "title": "ЕС добавя 7 министри към списъка със санкции срещу Сирия"}
{"url": "https://www.24chasa.bg/novini/article/7328378", "text": "Президентът на Косово Хашим Тачи напусна интервю по телевизията, когато журналистката поискала от него да коментира резултатите от проучване, според които гражданите смятат, че премиерът Рамуш Харадинай работи повече за интереса на Косово от него, съобщава вестник \"Бота сот\". На въпроса \"За кого смятате, че работи повече за интереса на Косово, Харадинай или Тачи?\" 82 процента от гражданите посочиха Харадинай, а 18 на сто - Тачи, предаде БТА. Когато журналистката попитала президента защо гражданите смятат така, Тачи напуснал интервюто. Разговорът за РТВ Ора нюз е бил договорен с Тачи няколко дни по-рано.", "date": "2019.03.04", "title": "Подразнен от въпрос, президентът на Косово Хашим Тачи напусна интервю по телевизията"}
{"url": "https://www.24chasa.bg/novini/article/7328383", "text": "Главният преговарящ на Европейския съюз за Брекзит Мишел Барние ще се срещне утре в Брюксел с британския преговарящ екип, съобщи говорител на ЕС, цитиран от Франс прес и Ройтерс. Барние посочи в събота, че ЕС е готов да даде допълнителни гаранции на Великобритания с цел да се улесни одобряването на споразумението за Брекзит от британския парламент. Утре той ще се срещне с британския министър за Брекзит Стивън Баркли и главния прокурор Джефри Кокс, предаде БТА. Планираната дата за излизането на Великобритания от ЕС е 29 март. Британският премиер Тереза Мей се опитва да внесе промени в споразумението с надеждата то да бъде одобрено от националния парламент на 12 март. Ако тогава споразумението отново бъде отхвърлено, както вече стана през януари, Мей на 13 март ще попита депутатите дали искат излизане от ЕС без споразумение. Ако те откажат, тя на 14 март ще внесе в парламента предложение за отлагане на датата на Брекзит. Лидерите на ЕС обаче предупреждават, че биха приели отлагане на Брекзит само ако то е аргументирано убедително.", "date": "2019.03.04", "title": "Утре подновяват преговорите за Брекзит в Брюксел"}
{"url": "https://www.24chasa.bg/novini/article/7328386", "text": "Страните от Европейския съюз решиха да удължат с още една година замразяването на авоарите на бившия украински президент Виктор Янукович и още 11 украинци, заподозрени в присвояване на държавни средства и прехвърлянето им извън страната, предадоха ДПА и Франс прес. На 12-те санкционирани лица освен това е забранен достъпът до територията на ЕС, предаде БТА. Тези санкции бяха въведени през март 2014 г. и оттогава се подновяват ежегодно. Сегашното им удължаване е до 6 март 2020 г. От списъка с тези санкции е изваден бившият началник на канцеларията на Янукович Андрий Клюев. Неговите авоари повече няма да са замразени. Янукович обжалва замразяването на своите авоари, но през 2017 г. Съдът на ЕС потвърди тази мярка.", "date": "2019.03.04", "title": "ЕС удължи с още година замразяването на авоарите на 12 украинци"}
{"url": "https://www.24chasa.bg/novini/article/7328342", "text": "Около 16.30 вече се е образувала тапа преди последния тунел в посока София на магистрала “Хемус”. Очаква се колоната да стигне стотици коли след час, два, когато е финалът на трите почивни дни. Едната тръба на тунела \"Витиня\" е в ремонт и движението се пренасочва във вече ремонтираната. Този път има коли на КАТ, но те са разположени преди отбивката за стария път. Там полицията пренасочва камиони, тирове и по-нетърпеливи шофьори, които целят да не влязат в тапата. Водачи, които често попадат в задръстванията на тази точка, съветват КАТ да блокира третата лява лента на инфарктния участък преди тунел \"Витиня\". Шофьори носят основната вина за тапата, тъй като минават по това трето платно, а след километър колите трябва да се пристроят в две, а после в една колона заради ремонта на магистралата. В този момент започва истинска битка на шофьори от третата колона, които “натискат” колегите си и създават десетки опасни ситуации. Наш читател ни препрати снимка на шуменски автомобил, който опитва за секунди да препречи първо пътя на колега от втората лента, а после почти се врязват първата колона.", "date": "2019.03.04", "title": "Ако КАТ иска да отпуши тапата на “Хемус”, да застане в третата лента към София"}
{"url": "https://www.24chasa.bg/novini/article/7328403", "text": "Президентът на България Румен Радев прие министър-председателя на Руската федерация Дмитрий Медведев в президенството, предаде БТА. От руска страна присъстват и членовете на делегацията, която придружава руския премиер, както и български официални лица.                                                                                                                                                                                                                                                                                                                       ", "date": "2019.03.04", "title": "Румен Радев прие премиера на Русия Дмитрий Медведев в президенството"}
{"url": "https://www.24chasa.bg/novini/article/7328416", "text": "Северна Корея продължава да използва завода си за обогатяване на уран и работи по изграждането на ядрен реактор, заяви днес генералният директор на Международната агенция за атомна енергия (МААЕ) Юкия Амано, цитиран от ДПА. Той се позова на данни, събрани от експерти от МААЕ. Амано говори на започнало днес заседание на Управителния съвет на базираната във Виена агенция от системата на ООН, предаден БТА. Изявлението му дойде, след като президентът на САЩ Доналд Тръмп и лидерът на Северна Корея Ким Чен-ун не успяха да подпишат споразумение за денуклеаризация на Корейския полуостров и съкратиха времетраенето на втората си среща, която се проведе миналата седмица в Ханой. Въпреки че инспекторите на МААЕ не са допускани в КНДР, те използват сателитни снимки и налични документи, за да следят дейността на ядрения комплекс Йонбьон, за който се подозира, че произвежда ядрени материали за военни цели. МААЕ следи обогатяването на уран в Северна Корея, тъй като при достигане на определена степен на чистота той може да се използва в ядрени бомби. \"При реактора с лека вода МААЕ забеляза признаци на продължаваща строителна дейност. Продължаваме да следим признаците за работата на предполагаемия обект за обогатяване на уран\", каза Амано. През август генералният директор на МААЕ съобщи, че близо до Йонбьон има и втори обект, който също прилича на завод за обогатяване на уран. Днес обаче той каза, че на този етап няма какво да добави по въпроса за този втори обект. В Ханой Тръмп заяви, че Ким е обещал да спазва мораториума над ядрените и ракетни тестове. САЩ обаче искат Пхенян в крайна сметка да демонтира инсталациите си за ядрени оръжия.", "date": "2019.03.04", "title": "МААЕ: Северна Корея продължава да обогатява уран"}
{"url": "https://www.24chasa.bg/novini/article/7328423", "text": "Съществуват политическа воля и необходимите условия за развитие на равнопоставено и взаимноизгодно сътрудничество между България и Русия. Това заяви президентът Румен Радев на среща с председателя на правителството на Руската федерация Дмитрий Медведев днес на „Дондуков“ 2. Българският държавен глава припомни, че по време на срещата му с президента на Руската федерация Владимир Путин м.г. в Русия беше възстановен и диалогът на най-високо ниво въпреки различията по двустранни и международни въпроси. Това съобщиха от прессекретариата на президента. „Считам, че българо-руският диалог допринася за възстановяване на доверието между ЕС и Русия, от което всички ние имаме интерес“, подчерта Румен Радев. По думите на президента, Русия е стратегически партньор на страната ни в енергетиката, където има голям потенциал за задълбочаване на двустранните отношения. „Разбира се, при спазване на важни принципи като целесъобразност, конкурентост, прозрачност, сигурност на доставките и особено важно за България – изгодна цена“, допълни Румен Радев. България иска да запази своето място на газовата карта на Европа, независимо от транзита на руски газ през други страни, заяви още българският държавен глава. Ниската себестойност и сигурността на енергийните доставки са важни фактори за конкурентоспособността и икономиката на всяка държава. Президентът открои и партньорството в сферата на туризма, в която двустранните отношения са устойчиви и перспективни и добави, че българската икономика може да предложи много повече на руския потребител, който познава и цени качеството на редица български стоки. Добрите отношения, които съществуват между българския и руския народ, следва да бъдат основа за качествен скок в развитието на двустранните връзки и особено в икономиката, отбеляза от своя страна Дмитрий Медведев. По думите на руския премиер от усилията на политиците и в двете държави зависи да се преодолее периодът на стагнация в търговията и „срутването на икономическите връзки“. „С нашите усилия можем да променим всичко, най-важното е правителствата да работят както трябва, да бъдат взети необходимите решения на ниво компании, да бъдем в постоянен диалог, включително в диалог на междурегионално и хуманитарно ниво“, заяви Дмитрий Медведев. Руският премиер покани българския държавен глава на Петербургския международен икономически форум през юни т.г., на който да продължи диалогът за реализацията на проектите от общ интерес. Обща бе позицията, че партньорството между България и Русия в образованието, науката и културата има дълги традиции и огромни перспективи за развитие. „Това е истинска инвестиция в бъдещето на двустранните отношения и особено в създаването на възможност за по-активен обмен в образованието и науката“, подчерта Румен Радев. Президентът посочи, че страната ни се е утвърдила като регионален образователен център и у нас висше образование получават немалко студенти от редица европейски държави. И Румен Радев, и Дмитрий Медведев отбелязаха дълбоките исторически, духовни и културни връзки, които свързват българския и руския народ, и са устояли на изпитанията на времето. Президентът Радев открои тържественото отбелязване в страната ни на 141 години от края на Руско-турската война и Освобождението на България, както и ролята на създадената от българските първоучители азбука, на която двата народа пишат, четат и осъществяват активен културен обмен.", "date": "2019.03.04", "title": "Радев: Българо-руският диалог може да възстанови доверието между ЕС и Русия"}
{"url": "https://www.24chasa.bg/novini/article/7328315", "text": "Американски и южнокорейски войски започнаха ограничени военни учения вместо големите съвместни пролетни военни маневри, за да подпомогнат усилията за дипломатическо решение със Северна Корея, съобщи говорител на министерството на отбраната на САЩ, цитиран от ДПА. Съвместните учения \"Дон Мен\" (\"Съюз\") са резултат от трансформираните предишни пролетни учения \"Кий ризолв\" и \"Фоул ийгъл\". Те ще се съсредоточат върху стратегически, оперативни и тактически аспекти на основните военни операции на Корейския полуостров\", се казва в изявлението, предаде БТА. \"Тези учения са решаващи за поддържането и укрепването на съюза\", казаха председателят на обединения комитет на началник щабовете генерал Пак Хан-кхи и командващият на обединените сили генерал Робърт Ейбрамс. Южнокорейският министър на отбраната Джон Кьон-ду и американският му колега Патрик Шанахан се договориха в събота, че \"Кий ризолв\" и \"Фоул ийгъл\" повече няма да се провеждат. Пентагонът съобщи, че решението отразява съвместно \"желание за намаляване на напрежението и подкрепа на дипломатическите ни усилия да постигнем пълна денуклеаризация на Корейския полуостров по окончателен, подлежащ на проверка начин\". Президентът а САЩ Доналд Тръмп критикува ученията като ги нарече \"много скъпи\" и \"провокационни\" към Северна Корея, а Пхенян яростно ги критикува като част от опит за завладяване на КНДР. Съобщението за новите учения беше направено след като в четвъртък Тръмп си тръгна с празни ръце от натоварената с големи очаквания среща на върха в лидера на КНРД Ким Чен-ун във Виетнам. Южнокорейският президент Мун Дже-ин каза, че страната му трябва да поеме ролята на посредник между Вашингтон и Пхенян.", "date": "2019.03.04", "title": "САЩ и Южна Корея започват ограничени съвместни военни учения заради Пхенян"}
{"url": "https://www.24chasa.bg/novini/article/7328275", "text": "Жена от Лом подала сигнал в полицията, че неин близък е станал жертва на телефонна измама. На 2 март за времето от 16 до 21 часа непознат се обадил на стационарния му телефон и го въвел в заблуждение, че е необходимо да съдейства на органите на полицията по залавянето на група измамници на територията на град Лом. Изпълнявайки определените от мъжа инструкции, той поставил до контейнер за смет найлонов плик с 1600 лева. На следващия ден установил, че е измамен. По случая е образувано досъдебно производство и продължава работа РУ- Лом.", "date": "2019.03.04", "title": "Дядо от Лом остави плик с 1600 лева до контейнер за смет"}
{"url": "https://www.24chasa.bg/novini/article/7328280", "text": "Коалиция на албанските партии в черногорската община Тузи, населена предимно с албанци, спечели вчерашните местни избори в общината и до късно снощи привържениците й празнуваха с викове УЧК / инициалите на албанската Армия за освобождение на Косово - АОК на албански/, със знамена на Република Албания и на АОК, предаде Танюг. Видеозапис от празнуването публикува порталът IN4s от Подгорица, предаде БТА. Президентът, премиерът и председателят на парламента на Косово поздравиха поотделно албанската коалиция за победата. Водачът на коалиционната листа на албанските партии в Черна гора Ник Джелошай заяви, че Тузи ще баъде първата община в Черна гора, в която албанците ще бъдат на власт. Община Тузи се намира в югоизточна Черна гора, съставляват я 11 селища. Според преброяването от 2011 г. мнозинството от населението в тези селища са албанци - 68,5 на сто.", "date": "2019.03.04", "title": "Тузи ще бъде първата община в Черна гора, \nв която на власт ще са албанците"}
{"url": "https://www.24chasa.bg/novini/article/7328285", "text": "В Министерския съвет започна срещата между българския премиер Бойко Борисов и руския му колега Дмитрий Медведев. Той благодари на Борисов за поканата и заяви, че в икономическите отношения има постижения в някои сфери и по-лоши ситуации в други през последната година. Подчерта газовото сътрудничество и това в атомната сфера и туризма. Медведев благодари на Борисов за добрите му отношения в небесната канцелария и за хубавия ден, което било и илюстрацията на отношенията между двете страни. Борисов заяви, че България като член на ЕС и на НАТО има периоди, в които стокообменът с Русия е намалял, но в туризма сме успели да се справим. За газовия хъб \"Балкан\" той каза, че България ясно е артикулирала, че ще участва в газопреноса, защото \"просто ни се полга\". Българският премиер поясни, че след 2020 г. нашите тръби се изпразват и че търсят източници от Русия, Азербайджан, от терминала за втечнен газ, за да си запълним тръбите. \"Южен поток\" беше за 60 млрд., тази е за 16 млрд куб.м газ (има предвид продължението на \"Турски поток\") и не виждам защо България да се отказва от най-добрата и най-поддържаната, модерна газова система\". Той намекна, че щом \"Северен поток\" 1 и \"Северен поток\" 2 могат да стават, защо да не се случи и това България да продължи да пренася газ.  \"С \"Белене\" ситуацията е променена\", каза Борисов. Арбитражът в Париж е отсякъл \"реакторите са ваши\". \"Ние ги платихме кеш и сега България има увити в найлони ядрени реактори\". В Руската делегация са Константин Чуиченко и Олга Городец, вицепремиери, Денис Мантуров, министър на промишлеността и търговията, Александър Новак, министър на енергетиката, Максим Орешкин, министър на икономическото сътрудничество, Максим Топилин, министър на труда и социалната защита, Алексей Лихачов, ген. директор на \"Росатом\", и Алексей Милер, шеф на \"Газпром\" и др.", "date": "2019.03.04", "title": "Полага ни се газовите ни тръби да са пълни"}
{"url": "https://www.24chasa.bg/novini/article/7327945", "text": "Британската министър-председателка Тереза Мей ще обяви днес планове за фонд от 1,6 милиарда паунда за подпомагане на икономическия растеж в общини, подкрепящи напускането на ЕС, предаде Ройтерс, цитирана от БТА. Фондът \"За по-силни градове\", подробности от който се появиха във вестниците миналия месец, е възприеман от мнозина като част от усилията на Мей да спечели подкрепа за сделката си за Брекзит от опозиционни лейбъристки депутати, представляващи райони, главно в Северна Англия, подкрепили масово напускането на ЕС. Правителството каза, че фондът ще бъде насочен към райони, където благосъстоянието изостава, и ще се използват за създаване на работни места, за квалификация на хората и за тласък на икономическата активност. \"Общините в цяла Англия гласуваха за Брекзит като израз на желанието си да видят промяна; това трябва да е промяна към по-добро, с повече възможности и разширен контрол\", каза Мей в изявление. \"Тези малки градове имат славно наследство, огромен потенциал и с правилната помощ - светло бъдеще\". Финансовият министър в сянка на опозиционната Лейбъристка партия Джон Макдонъл каза, че фондът е \"подкуп за Брекзит\". \"Този фонд за малките градове намирисва на отчаяние от страна на правителството, сведено до подкупване на членове на парламента да гласуват за тяхното вредно водещо законодателство за Брекзит\", каза Макдонъл в изявление. Министърът по въпросите на жилищното строителство, регионите и местното самоуправление Джеймс Броукъншър каза, че парите не са свързани с подкрепа за споразумението за напускане на ЕС. \"Това е финансиране, независимо от резултата\", каза Броукъншър пред Би Би Си, запитан дали парите са подкуп. \"Очевидно искаме да се осъществи споразумение. Но не, няма условия в този смисъл\". Вече са били отделени един милиард лири, като повече от половината отиват за малки градове в Северна Англия. Други 600 милиона британски лири ще са на разположение на общини в цялата страна, за които те ще се съревновават, обяви правителството.", "date": "2019.03.04", "title": "Мей обявява фонд за икономически растеж за градове, подкрепили Брекзит"}
{"url": "https://www.24chasa.bg/novini/article/7327958", "text": "Електронно обучение е начин за разширяване на обхвата на учениците. Това заяви министърът на образованието и науката Красимир Вълчев по време на конференция за развитието на българските неделни училища, цитиран от  . Форумът, организиран от Асоциация „Малага-България“, събра представители на училища от Великобритания, Канада, Австрия, Германия, Кипър, Украйна и Испания. Предвижда се да има и обучение на учителите, което ще им позволи да подготвят по-добре учениците за сертифициране на компетентностите им по „Български език и литература“ по общата европейска езикова рамка. Училищата, които увеличават броя на учениците в друго населено място, откриват обучения на втори и трети адрес, провеждат тестове за сертифициране на знанията по български език и увеличават броя на децата в подготвителна група ще получават допълнителни средства от българската държава. Създава се и възможност за подготовка на кандидат-студенти за прием в български висши училища. Във форума участваха представители на IT фирми от България, които предоставят възможности за електронно обучение в чужбина, както и преподаватели от Софийския университет „Св. Климент Охридски“ и ПУ „Паисий Хилендарски“. 11 105 438 лева е отпуснала българската държава за 205 неделни училища. В Испания те са 50 и ги посещават 3 500 деца. Близо 2 милиона лева от бюджета на МОН се отделят за обучението и дейностите по фолклор и родолюбие за училищата в Испания тази година.", "date": "2019.03.04", "title": "Вълчев: С електронно обучение разширяваме обхвата на учениците"}
{"url": "https://www.24chasa.bg/novini/article/7327367", "text": "50 свидетели и вещи лица се очаква да бъдат призовани на 26 и 27 март в Бургас, когато започва същинското дело срещу детската учителка Веселина Гинева. 64-годишната педагожка ще отговаря за ужасяващи престъпления, довели до смъртта на бившия ѝ съпруг Димитър Миразчиев, дългогодишен инженер-химик в “Нефтохим”. Едното е, че е  Второто е за предумишлено убийство чрез системно недохранване и лишаване от медицински грижи, макар Димитър да е страдал от алкохолизъм, диабет, прекарал и инсулт. Третото обвинение е за действия, с които Веселина е ощетила НОИ с 21 хил. лв. Тя продължавала да взема пенсията на Димитър близо 2 г. след смъртта му. Казвала, че е жив и е настанен в старчески дом. Мнозина все още се чудят как от любяща преди години съпруга и прилежна детска учителка с 29 г. стаж Веселина се превръща в домашен насилник и става най-големият кошмар за 68-годишния Димитър, с когото имат дъщеря. Историята, завършила фатално през август 2014 г., можеше да остане неразкрита и до днес, ако не бяха купчина човешки кости и една анонимка. На 26 февруари 2015 г. работници по чистотата се натъкват на зловещата находка. Близо до Колежа по туризъм в Приморски парк намират разложен труп. Човешките останки са в храстите на 10-ина метра от релсите. Патоанатоми не откриват видими следи от насилие, а от бедрената кост успяват да извлекат ДНК профил. Направен е сравнителен анализ с профили на изчезнали лица, обявени за издирване, но съвпадение няма. В същото време Веселина разбира от медиите за открити човешки останки до Колежа по туризъм. Тя е силно притеснена, защото знае чии могат да се окажат. Това я кара да се затвори още повече в себе си, но вече е допуснала фатална грешка. Споделила на своя близка приятелка, че Димитър е покойник, разказала как се отървала от тялото и се похвалила, че още взема пенсията му от 910 лв. всеки месец. За зла участ на Веселина разговорът бил дочут от съседка. Историята обаче стига в полицията доста по-късно, когато на 7 юни 2016 г. в V РПУ пристига възрастна жена и носи анонимна бележка. Твърди, че я намерила върху пощенските кутии в бл. 2 в кв. “Лазур”, където Веселина живее и където бившият ѝ съпруг Димитър бавно гаснел, заключен в стая със заковани прозорци. В писмото се разкриват подробности, между които как след смъртта на Димитър Веселина сложила тялото в контейнер и го оставила в Морската градина. Пред “24 часа” работещи по случая разкриват, че в анонимката имало факти, които съвпадали с находката от жп прелеза, макар че контейнер така и не е открит. По-късно самата Веселина ще разкаже, че в нощта на 2 август 2014 г. обикаля из Морската градина, бутайки висок контейнер на колела. си съпруг. Той издъхва няколко часа по-рано в апартамента на Веселина. Когато пада мракът, вече е решила как да се отърве от трупа и тя излиза от жилището, за да търси подходящ контейнер за тялото. Качва го с асансьора до VIII етаж, а после по същия начин слиза със зловещия товар. За неин късмет не среща никого и тръгва по улицата, бутайки контейнера. 59-годишната тогава жена влиза в Морската градина и стига чак до моста. Първоначалната ѝ идея била да изхвърли тялото в морето, но стигайки до моста, преценила, че едва ли ще успее да измъкне вдървеното тяло и да го метне през високите перила. Затова се връща обратно, бутайки контейнера с трупа повече от 2 км. Със странна упоритост и спокойствие учителката стига до другия край на парка. Оставя пластмасовата кофа до прелеза край Колежа по туризъм и се прибира вкъщи. Потресаващо е, че по-късно по време на разпитите в полицията Веселина определя това зловещо пътешествие като “последната разходка на Димитър”, казват бургаски криминалисти. След получаването на анонимното писмо и стряскащите съвпадения около откритите човешки останки Веселина е поставена под полицейско наблюдение. Криминалисти и служители от отдел “Издирване” изучават ежедневните маршрути на детската учителка, поведението и навиците ѝ. Успоредно с това разпитват съседи, бивши нейни колежки и колеги на мъртвия Димитър от нефтозавода. Изплува и стар сигнал от март 2014 г., когато съседи на Веселина и Димитър чуват писъци от жилището и викове за помощ. Тогава адресът е посетен от полицаи, пред които учителката разиграва екшън. Тя се заключва заедно с Димитър в банята и отказва да отвори. Едва след дълги преговори пуска униформените, а те остават шокирани от вида на възрастния мъж - силно измършавял, с голяма открита рана на гърба.   В една от стаите полицаите намират две Болният пенсионер веднага е отведен в болница, но скоро излиза оттам, подписвайки декларация. Прибира се в собственото си жилище в кв. “Славейков”, но бившата съпруга го убеждава, че ще се грижи за него в апартамента в кв. “Лазур”, и той се връща при нея. “Димитър беше възпитан и трудолюбив, но се разболя и накрая нямаше при кого да отиде. Брат му почина и той остана сам. Най-вероятно се е върнал от безизходица при Веселина”, казва дългогодишният колега на жертвата Иван Георгиев. Познати на бившите съпрузи разказват, че когато дъщеря им пораснала, станала стюардеса и не се задържала много в България. Веселина успяла да заблуди и нея, че баща ѝ е в старчески дом извън Бургас. Данни от разследването сочат, че подсъдимата държала под ключ Димитър, само на къшей хляб и вода, без никакви лекарства. На два пъти болният пленник упял да пусне бележи за помощ през прозореца, но Веселина го надушила и заковала дограмата. “Да, той почина на 1 август 2014 г. около обяд”, избухва в плач Веселина след дълги разпити в полицията. Задържана е 22 дни след смъртта му, но първоначално твърди, че Димитър е жив и вероятно е някъде с любовници. След признанието за смъртта му тя разказва подробно за трудния си живот с инж. Миразчиев. Става ясно, че двамата са разведени от години, а раздялата дошла по настояване на Димитър. Той имал слабост към чашката и почти всяка вечер пиел с приятели, докато Веселина се грижела за детето. Въпреки трудностите обаче тя не искала развод. И до днес не се признава за виновна. “Никога не ми е минавала такава мисъл - нито подсъзнателно, нито умишлено, да му причиня вреда. Аз го взех, за да го възстановя, да оздравее”, разказва Гинева пред съда на 26 август 2016 г. Тя прекарва над 2 г. в ареста и в сливенския затвор. Излиза под гаранция от 3000 лв. преди няколко месеца. Според наблюдаващия прокурор Ангел Георгиев по делото има достатъчно доказателства, уличаващи Гинева в повдигнатите ѝ обвинения. За последното доказателствата са най-солидни - банковите извлечения категорично показват, че Веселина методично е теглела пари от сметката на мъжа си, постъпвали от НОИ. По време на разпоредителното заседание на 26 февруари защитата на Гинева поиска да бъдат предоставени писмени доказателства от банковия клон в Бургас, от който са извършвани плащания към подсъдимата.", "date": "2019.03.04", "title": "Учителка бута 2 км контейнер с убития си мъж, опитва да го хвърли в морето от моста в Бургас"}
{"url": "https://www.24chasa.bg/novini/article/7327976", "text": "Кметът на София Йорданка Фандъкова ще посети на 5 март в 11.00 часа 54 СУ \" Св. Иван Рилски\" в район \"Надежда\", за да провери ремонтните дейности, съобщиха от пресцентъра на Столична община. В училището се изпълняват ремонтни дейности, финансирани със средства по оперативна програма \"Региони в растеж\". Изпълнител на обекта е \"Главболгарстрой\" АД. Към момента са изпълнени всички предвидени по одобрения инвестиционен проект дейности, вътрешни ремонти по стени, подове и настилки; подменени са инсталациите, включително: отоплителна инсталация, електрическата инсталация, водопровода и канализацията, изградени са системи за пожароизвестяване и противопожарен водопровод. Направена е топлоизолация и са изпълнени цветни мазилки на фасадите. Изцяло ремонтирани и обновени са покривите на училищните сгради (общо 5 корпуса).", "date": "2019.03.04", "title": "Фандъкова ще провери ремонта на 54 СУ \"Св. Иван Рилски\""}
{"url": "https://www.24chasa.bg/novini/article/7327985", "text": "Планински спасители са оказали помощ на двама туристи в района на долината на река Бели Искър. Това съобщиха от Планинската спасителна служба (ПСС) към Българския червен кръст (БЧК), цитирани от  . Туристите са се движили за хижа \"Мусала\" и в нощта на 2 срещу 3 март объркват пътя в мъглата и влизат в долината на река Бели Искър. Там нощуват, като на следващия ден двама планински спасители ги намират и ги прибират в хижа \"Боровец\". Акцията продължава дълго време и приключва в 14.00 часа на 3 март. Туристите са в добро здравословно състояние.", "date": "2019.03.04", "title": "Спасиха двама туристи, изгубили се в планината"}
{"url": "https://www.24chasa.bg/novini/article/7327981", "text": "Засилва се трафикът по главен път Е-79 в обедните часове. По-сериозно е движението в посока от ГКПП Кулата към София. От пътен възел Симитли до Благоевград движението на автомобилите е колонно, защото там се събират идващите от Банско и Гърция. Няма обаче задръствания. По данни на \"Гранична полиция\" трафикът на всички българо-гръцки ГКПП-та, както и на българо-македонските гранични пунктове  нормален. Преминаването на Кулата-Промахон става да минути, казаха идващи от Гърция шофьори.", "date": "2019.03.04", "title": "Засилва се трафикът по Е-79"}
{"url": "https://www.24chasa.bg/novini/article/7328010", "text": "САЩ възстановиха статута на дипломатическото представителство на Европейския съюз във Вашингтон, съобщи в разпространено днес комюнике американският посланик в ЕС, цитиран от Франс прес и ДПА. Решението се оповестява два дни преди възобновяване на двустранните търговски преговори след необосновано понижаване, продължило няколко месеца на фона на обтегнати трансатлантически отношения, отбелязват агенциите, цитирани от БТА. От днес Държавният департамент отново поставя дипломатическото представителство на ЕС във Вашингтон на равна нога с националните посолства, се казва в комюникето. Поста посланик на ЕС в САЩ поема бившият специален представител на Евросъюза за правата на човека Ставрос Ламбринидис. \"ЕС е изключително важна организация и един от най-ценните партньори на Америка в гарантиране на световната сигурност и благосъстояние\", отбеляза посланикът на САЩ в Брюксел Гордън Сондланд. \"От създаването на работни места и икономическия растеж до задаването на международни стандарти и поставяне на дестабилизиращите режими под контрол САЩ и ЕС са могъща сила, когато работят заедно\", изтъкна Сондланд. От 2016 г. ЕС имаше в САЩ статут на страна членка, а ръководителят на мисията й беше с ранг на посланик. През декември миналата година обаче, когато се състоя погребението на бившия президент Джордж Х. У. Буш, Държавният департамент понижи без всякакво обяснение или предупреждение статута на мисията до този на международна организация. През януари ЕС протестира срещу тази стъпка. На 8 януари Брюксел каза, че преговаря с американското правителство за промяна на този статут, а на 14 януари демократите в Конгреса определиха понижаването като \"оскърбително\". Новината за възстановяване на статута бе огласена два дни преди планирана среща във Вашингтон между европейския комисар по търговията Сесилия Малмстрьом и американския й колега Робърт Лайтхайзър, които ще преговарят по споразумение за свободна търговия с промишлени стоки.", "date": "2019.03.04", "title": "Вашингтон възстанови  ранга на дипломатическата мисия на ЕС в САЩ"}
{"url": "https://www.24chasa.bg/novini/article/7328013", "text": "Гръцките власти задържаха при паспортна проверка на граничния пункт „Промахон“ българин с три заповеди за арест. Укривал се три години от властите, съобщи . Издирван е от прокуратурата в град Катерини за участие в престъпна група за нелегално осиновяване на деца. Разследването доказа, че българинът е намирал майки в България, предлагал им е между 6 хиляди и 8 хиляди евро за дете. Ръководел е също и цялата престъпна група по осиновяването в района на Катерини. Доказани са 13 случая. Други две заповеди са от прокуратурата в Солун с обвинение за два опита да продаде бебе на полицаи под прикритие. От две години властите го издирват, докато не направи опит днес да влезе отново в България през Промахон. Задържаният българин е в ареста в град Серес и ще бъде предаден на властите, издали трите заповеди за арест.", "date": "2019.03.04", "title": "Гърция задържа българин с три заповеди за арест, укривал се 3 години"}
{"url": "https://www.24chasa.bg/novini/article/7328020", "text": "По нареждане на началника на Дирекцията за национален строителен контрол арх. Иван Несторов, във вторник, 5 март, началникът на РДНСК –Югозиточен район – Бургас, инж. Милен Ненчев ще извърши проверка на сигнали за извършване на строителна дейност в местността „Алепу”, община Созопол, съобщиха от пресцентъра на регионалното ведомство. Тя има за цел да установи дали се извършва само брегоукрепване или не е спряно строителството на курортен комплекс. Припомняме, че още след първите сигнали за нарушения в края на януари, началникът на ДНСК арх. Иван Несторов извърши спешни проверки на терен. За местността „Алепу” със свое писмо от 24.01.2017 г. МРРБ е дало предварително съгласие за извършване на геозащитни мерки и дейности (укрепителни и/или отводнителни мероприятия) на регистрирано през 2009 г. активно свлачище. На по-късен етап от главния архитект на община Созопол е издадено разрешение за строеж № 100/10.09.2018 г. за „Курортен комплекс Алепу вилидж“, етапно строителство - Първи етап – „Укрепване на свлачище“ и Втори етап – три вилни сгради, находящи се в м. „Алепу“, землище на гр. Созопол. С оглед установените нарушения и пропуски при издадените разрешения и строителните книжа на строежа, с писмо от 05.02.2019 г. на началника на РОНСК -Бургас, са дадени предписания на кмета и на главния архитект на община Созопол издаденото разрешение за строеж да се коригира, с цел разграничаване на етапността на брегоукрепването и строителството на вили. Предвид постъпилите възражения по съставените констативни актове, на 1 март е издадена заповед, с която са коригирани технически-инвестиционния проект, част „Конструкция, и е регламентирана етапнотта – 1етап, включващ брегоукрепване, и втори етап, предвиждащ вилни сгради. Във връзка с установените нарушения на Закона за устройство на територията са отправени покани за съставяне на актове за установяване на административни нарушения по Закона за административните нарушения и наказания до строителя и лицето, упражняващо строителен надзор на обекта.", "date": "2019.03.04", "title": "Започва проверка по сигнали за строителни дейности в местността „Алепу”"}
{"url": "https://www.24chasa.bg/novini/article/7328027", "text": "Пакистан напълно днес отново отвори напълно въздушното си пространство, съобщи управлението по гражданска авиация, цитирано от Франс прес, предаде БТА. \"Всички летища в Пакистан работят и въздушното пространство отново е отворено\", заяви за АФП говорител на управлението и добави, че процесът по отваряне е завършил в 13 ч. местно време (8 ч. по Гринуич). В сряда управлението обяви затваряне \"до второ нареждане\" на въздушното си пространство след период на силно напрежение между Индия и Пакистан. Исламабад потвърди, че е свалил два индийски самолета, а Индия обяви, че е унищожила пакистански изтребител. Заради опасения от нов конфликт между двете съседни ядрени сили, в петък Исламабад освободи като \"мирен жест\" индийски пилот, чийто самолет се разби в пакистански Кашмир в сряда. Затварянето на пакистанското въздушно пространство наруши въздушния трафик между Европа и Азия. Засегнати бяха авиолиниите на Тайланд, Сингапур, ОАЕ, Катар, Саудитска Арабия и Канада, които отклониха или анулираха полети. В петък управлението по гражданска авиация обяви, че отваря частично въздушното пространство на Пакистан. Възстановени бяха полети до и от четирите основни града - Пешавар, Карачи, Куета и Исламабад. Все още обаче се очакват значителни закъснения.", "date": "2019.03.04", "title": "Пакистан отвори въздушното си пространство, затворено заради кризата с Индия"}
{"url": "https://www.24chasa.bg/novini/article/7327359", "text": "Клошар и неизвестен мъж, сниман от охранителна камера на игрална зала, са сред основните заподозрени като извършители на  До смъртта си на 12 януари 2015 г., когато е разстреляна пред гаража си от все още неизвестен, 33-годишната Татяна е шеф на кабинета на кмета на Пазарджик Тодор Попов и ключова фигура в администрацията на общината. За клошаря сведения дават свидетели, които живеят в близост до мястото на убийството на младата жена. Те го описват като странен, сравнително млад мъж, недружелюбен и с особен поглед. Появява се около кооперацията, в която живее Татяна, малко преди разстрела и изчезва след това. След упорита работа на оперативни работници клошарят е установен, но става ясно, че няма отношения към убийството. Не стоят обаче така нещата с човека, заснет от охранителна камера на игрална зала, която се намира срещу сградата на община Пазарджик. Той е заснет да в деня на убийството. Въпреки студения и мъглив ден мъжът е с тъмни очила и не помръдва от мястото си в продължение на часове. Според разследващи възможно е това да е физическият извършител на убийството или негов помагач, който е дал сигнал, че жената напуска сградата на общината. Този човек обаче така и не е идентифициран. През октомври 2017 г. Софийската градска прокуратура, която наблюдава и ръководи разследването, спря наказателното производство за разкриване на тежкото престъпление. Това обаче не значи, че то е прекратено. Спирането по-скоро е формално, за да не тече давност за извършеното престъпление. Разследващи твърдят, че по случая се работи много активно и в момента. Затова, ако се установят нови данни за убийството и самоличността на неизвестния килър, наказателното производство ще бъде възстановено. Периодично от главната полицейска дирекция поставят задачи на оперативни работници от Пазарджик във връзка с разследването. След изпълнението им те се анализират в София и на тази база се поставят нови. Навръх имения си ден - 12 януари 2015 г., Татяна Стоянова излиза малко след 18 ч от сградата на общината, както винаги последна. Пред входа я чака нейната майка с букет цветя, за да я поздрави за празника. Минути по-късно Стоянова вече е в джипа си “Нисан Кашкай” и пътува към дома си, в който живее сама. Жилището е в нова кооперация в кв. “Мостът на Лютата”. Татяна бърза да се преоблече и приготви, защото е поканила приятели в заведение за имения си ден. Около 18,30 ч тя паркира джипа в гаража си. Прави 2 крачки и вижда пред себе си мъж с пистолет в ръка. Дали двамата са се виждали преди това и разменили ли са някакви реплики, едва ли някога ще стане ясно. Килърът Запазил пълно самообладание, стрелецът презарежда за секунда, при което заседналият патрон изхвърча и по-късно е намерен при огледа на местопроизшествието. В следващите мигове убиецът изстрелва 5 куршума в тялото на жертвата си. Без да събере гилзите, неизвестният изчезва от мястото. Куршумите пронизват Татяна Стоянова в гърдите, стомаха и главата и тя се свлича безжизнена до предната лява гума на джипа. Според разследващи последният изстрел е бил в главата и е контролен, което означава, че убиецът е професионалист. За това говори и фактът, че без да се паникьоса се е оправил със засеклия пистолет и е ликвидирал мишената. Въпреки че в ранните вечерни часове на януари 2015 г. кварталът е доста оживен, свидетели на убийството няма, тъй като гаражите са в задната част на кооперацията без видимост към улицата. Отиващ към гаража си съсед вижда тялото на падналата жена и се обажда на тел. 112. Изпратеният на мястото патрул установява, че е мъртва и става въпрос за убийство. След минути мястото е отцепено от полицията, а новината за убийството на Стоянова се разнася мълниеносно из града. На местопрестъплението пристига и кметът на Пазарджик Тодор Попов, който си тръгва изключително разстроен, след като разменя няколко думи с полицаи. Образуваното досъдебно производство се ръководи от бившия окръжен прокурор на Пазарджик Димитрия Ганчева, която е дежурна в деня на разстрела и лично присъства на огледа. Около тялото на Стоянова криминалистите намират засеклия патрон и 5 гилзи калибър 9 мм, взети са проби за ДНК и други анализи.   и разследващите са обнадеждени, че убиецът бързо ще бъде разкрит. Отпечатъкът обаче се оказва на единия от полицейските служители, които първи пристигат на местопрестъплението. По-късно той ще признае, че е пипал една от гилзите. При обиск в апартамента на убитата са намерени няколко плика с пари, като общата сума е 4500 лв. На някои от тях е написано името на Татяна. Иззети са компютрите и мобилните телефони на младата жена за проверка на съдържанието им. Версиите, по които тръгва разследването, са за нарушени финансово-икономически интереси, разчистване на сметки между партньори, любовна драма, отмъщение, неизпълнени сериозни ангажименти към предприемач от страна на служителката на общината. Анализът на престъплението сочи, че то е било старателно подготвено и най-вероятно е дело на професионалист. Жертвата е била следена, вследствие на което убиецът добре е познавал графика и навиците на Стоянова. Въпреки многобройните разпити на хора от квартала не е открит свидетел, който да е чул изстрелите или да е видял съмнителен човек в района. Балистичната експертиза установява, че убийството е извършено с преправен пистолет със заглушител. Експерти смятат, че пистолетът е бил сглобен от корпус на “Макаров” с цев от газов пистолет, която е гладка и не оставя следи по куршумите. На практика това прави оръжието неоткриваемо. Никакви насоки към убиеца не дават и първите разпити на лица, близки до Татяна. Проверени са и такива, за които има данни, че са имали конфликти с нея дори на елементарно ниво. Някои от тях са подлагани на детектор на лъжата, но няма основания за съмнения в показанията им. Няма резултати и от прегледа на записите на видеокамери в района на престъплението. Не е открита и чужда ДНК, която да даде следа към извършителя. Изненадващо 2 седмици след убийството по заповед на главния прокурор Сотир Цацаров и прехвърлено в Софийската градска. Оперативната работа по досъдебното производство е възложена на служители на Главна дирекция “Национална полиция” към МВР, към които е прикрепен и екип от ОД на МВР в Пазарджик. Става ясно, че неочакваната рокада е извършена по молба на директора на полицията в Пазарджик Йордан Рогачев. Той се обърнал лично към главния прокурор с мотив, че така има по-големи шансове убийството да бъде разкрито. Времето обаче минава, събрана е огромна по обем информация, разпитани са близо 200 свидетели, изготвени са експертизи, проверени са всички възможни версии, но пробив в разследването няма. Поради това всички са изненадани, когато в края на март 2015 г. в пленарната зала на парламента в отговор на депутатско питане тогавашният вътрешен министър съпричастни към убийството на Стоянова. Тя пояснява, че разстрелът е свързан с финансово-икономически интереси. Казаното обаче остана без потвърждение и до момента. Но дали е така. Опитни криминалисти иносказателно поясняват, че има подобни случаи в практиката им, когато са наясно с извършителите и поръчителите, но не могат да се доберат до необходимите доказателства, за да повдигнат обвинение.", "date": "2019.03.04", "title": "Клошар и мъж с очила, заснет от камера в Пазарджик, заподозрени за убийството на Татяна Стоянова"}
{"url": "https://www.24chasa.bg/novini/article/7328056", "text": "86-годишна великотърновка е в тежко състояние в областната болницата, след като е била зверски нахапана от питбул в двора на дома си. Мария Павлова, диригент и създател на емблематичния хор \"Търновград\", има счупвания и разкъсвания по двете ръце и крака. По-сериозно е състоянието на лявата й ръка, има локсация и отхапана плът в областта на лакътя. Направена й е спешна операция. Предстои дълго и тежко възстановяване. Вероятно след като бъде стабилизирана, тя ще бъде пренасочена към клиника по пластична хирургия, казаха от МОБАЛ\"Д-р Стефан Черкезов\". Инцидентът е станал в петък следобед на ул. \"Христо Караминков\" във Велико Търново. Къщата има двама собственици и е с общ двор. Мария Павлова живее на втория етаж. Приземният е отдаден под наем на стопаните на питбула, които го отглеждат в клетка.  В злополучния ден възрастната жена слязла до двора, като през това време кучето успяло да избяга от заграждението и я нападнало без причина. Съседи видели ужаса и се притекли на помощ. За случая е уведомена и полицията, която е извършила оглед на мястото. По първоначални данни старицата е с деменция и сама е отворила на питбула. Мария Павлова е носител на най-високото отличие на дейците на културата у нас - орден \"Св.св. Кирил и Методий\", както и на ордена на Съюза на българските композитори за високия си професионализъм. Тя е удостоявана и с наградата \"Велико Търново 2011\" за високи постижения и за утвърждаването на хор \"Търновград\", който Мария Павлова създава през 1958 г. През изминалите повече от 60 години женската формация печели десетки награди и реализира концертни турнета на фестивали в цяла Европа.", "date": "2019.03.04", "title": "Питбул нахапа жестоко 86-годишна създателка на емблематичен хор във Велико Търново"}
{"url": "https://www.24chasa.bg/novini/article/7328099", "text": "Водещ лекар дерматолог е жената, която на 27 февруари полетя от седмия етаж на пловдивски блок. 47-годишната д-р Галина Арабаджиева не е имала документи у себе си и е била непозната за обитателите на жилищната сграда. По тази причина на полицията е отнело време, за да я идентифицира, научи \"24 часа\". В прокуратурата е образувано досъдебно производство дали някой не е склонил медичката към фаталния скок. Тя е известна под тепетата като доктор, който прилага едновременно традиционни и алтернативни методи. Създател е на холистичен център. В страницата си в интернет д-р Арабаджиева обяснява, че е успяла да се спаси от операция на киста на яйчника с акупунктура, цветотерапия и индивидуална програма за детоксикация и прочистване на организма. Ефектът бил впечатляващ - кистата изчезнала, а заедно с нея слънчевата алергия на докторката и 15 кг от теглото й. Според близки на лекарката практиката й е била много успешна, пациентите чакали с дни за преглед. До този момент не е ясен мотивът за решението й. Предполага се, че е свързан с личния й живот.", "date": "2019.03.04", "title": "Известен лекар е жената, скочила от седмия етаж на блок в Пловдив"}
{"url": "https://www.24chasa.bg/novini/article/7328141", "text": "Руският премиер Дмитрий Медведев пристигна в България на двудневно посещение. Той бе посрещнат от премиера Бойко Борисов с официална церемония пред храм-паметника \"Свети Александър Невски\" и двамата понесоха венци пред паметника на Незнайния воин. В посрещането участваха и вицепремиерът Екатерина Захариева и министрите на икономиката, туризма, енергетиката и труда и социалната политика - Емил Караниколов, Николина Ангелкова, Теменужка Петкова и Бисер Петков. Заради посещението на руския премиер в центъра на София има засилено полицейско присъствие. По-късно премиерите Борисов и Медведев ще проведат разговор на четири очи в Министерския съвет, последван от пленарна среща на двете делегации. Основните теми са продължението на газопровода “Турски поток” през България и доставките на руски газ за хъб “Балкан”, както и рестартирането на проекта за АЕЦ “Белене”. Медведев ще се срещне по-късно днес и с президента Румен Радев. Очаквайте подробности!", "date": "2019.03.04", "title": "Борисов посрещна Медведев пред паметника на Незнайния воин (Снимки)"}
{"url": "https://www.24chasa.bg/novini/article/7328128", "text": "Асоциацията на българите в Навара „Орфей БГ“ отбеляза с тържества в 4-те си училища ционалния празник 3 март, съобщиха от пресцентъра на ГЕРБ. Учениците от Памплона, Тудела, Витория и Тафая бяха подготвили стихотворения и песни, с които почетоха паметта на героите, загинали за Освобождението на България. С изпълненията си те развълнуваха своите родители и учители и всички присъстваящи българи, които правят всичко възможно да поддържат искрата на българския дух жива дори и в странство. По повод националния празник Асоциация „Орфей“ се включи и в инициативата „Пробуждане с хоро“ на организация „Българи за България“. Асоциация „Орфей БГ“ се ражда в столицата на Навара Памплона преди 12 г. като резултат от желанието на живеещите там българи да се обединят и да създадат българско училище за децата си. „Дадохме си сметка, че за нашите деца българският език се превръщаше във втори и трети език и осъзнахме, че трябва да направим нещо, за да запазим и предадем на следващите поколения езика, традициите и културата си“, разказва председателят на асоциацията Съби Атипов. В автономната област Навара живеят над 7000 българи. В училището в Памплона се обучават 235 деца, в Тудела – 51, в Тафая – 45, във Витория – 33. Училището в Тудела отпразнува първия си рожден ден в събота с голям празник, на който беше отбелязан също националния празник на България, Баба Марта и 8 март. В 4-те училища децата се обучават по програмите на министерството на образованието за обучение в чужбина. В тях децата имат часове по български език, човек и общество, история и цивилизация, география и икономика. Освен това научават за българските традиции и обичаи, правят сурвачки, мартенички и празнуват всеки голям празник с тържества и концерти. Към Асоциацията има танцов състав, който представя българския фолклор на различни културни мероприятия в Навара и цяла Испания.", "date": "2019.03.04", "title": "Българите в Навара отбелязаха с тържества националния празник 3 март"}
{"url": "https://www.24chasa.bg/novini/article/7328146", "text": "Варненският окръжен съд остави в ареста 38-годишен мъж, обвинен за  Престъплението е извършено на 1 март, съобщава БТА. Според обвинението обвиняемият и жертвата (54 г.) са се познавали и са имали стари конфликти помежду си. Задържаният е многократно осъждан, включително за блудство и изнасилване, като през 2013 г. е бил условно предсрочно освободен. Според съда от събраните до момента материали по случая може да се направи обосновано предположение, че мъжът е съпричастен към престъплението, за което е обвинен. Освен това, ако е с по-лека мярка за неотклонение, може да се укрие или да извърши друго престъпление. Определението на Окръжния съд може да бъде обжалвано в едноседмичен срок.", "date": "2019.03.04", "title": "Оставиха в ареста обвиняем за убийството в Езерово"}
{"url": "https://www.24chasa.bg/novini/article/7317997", "text": "ДЗИ е дружеството с най-дълга история и опит на българския застрахователен пазар. На базата на своя опит, както и благодарение на активен международен обмен в рамките на КВС Груп, експертите на компанията разработиха редица иновативни решения в продуктовото портфолио, както и в обслужването на клиенти и посредници. Въвеждането на изцяло дигитализирания процес по обработка на щети „Бърза писта“ е част от непрекъснатия процес по дигитализация на услугите, с което ДЗИ затвърждава лидерската си позиция сред водещите застрахователни компании на българския пазар. Уникалната услуга позволява значително оптимизиране на времето за получаване на обезщетение – в рамките на следващия работен ден след подаването на документите за щетата, както и премахване на неудобствата с подаване на документи на хартия. Пълната дигитализация обхваща четири етапа – подаване на уведомление за щета онлайн, изготвяне на опис на уврежданията от мобилни устройства, изготвяне на дигитално досие с всички съпътстващи документи и онлайн проверка на статуса по щета. Работата със системата, разработена специално за нуждите на ДЗИ, предоставя възможност за бързи и улеснени действия на служителите на компанията в рамките на процеса по управление на щетата и приключването ѝ в рамките на следващия работен ден. За целта е необходимо клиентът да е представил пълния комплект от изискуеми документи по щетата. Обхватът на новия процес включва щети с избран начин на уреждане „Експертна оценка“ и изплащане на обезщетение по представени фактури. От „Бърза писта“ могат да се възползват също така и физически лица с добра история на щетимост, имащи право на доверен/официален сервиз, чиито автомобили са с леки увреждания – до 5 детайла, без части за подмяна. Общата стойност на ремонта не бива да надхвърля 1 000 лв., като размерът на обезщетението се определя на база автоматична калкулация, заложена в системата.", "date": "2019.03.04", "title": "ДЗИ въвежда изцяло дигитализирана обработка на щети по застраховка КАСКО+"}
{"url": "https://www.24chasa.bg/novini/article/7327777", "text": "Районната прокуратура във Варна ще поиска постоянно задържане под стража за бащата, който в петък нанесе побой над детето си и го провеси от тераса. 14-годишното момиче все още в болница с травми в корема, главата и със счупен нос, съобщи „Обвиненията, които към настоящия момент са повдигнати, са за нарушение на заповед за защита от домашно насилие. Има издадени две заповеди от август и юни 2018 г. Другото повдигнато обвинение е свързано със закана за убийство към детето”, обясни в „Тази сутрин” говорителят на Районната прокуратура Вяра Алексиева. Предстои събирането на доказателства, тъй като разследването е в начален етап. При наличието на такива ще бъде повдигнато и обвинение по новия текст от Наказателния кодекс за домашно насилие, по време на което е причинена телесна повреда. Това беше едно необходимо изменение във връзка със зачестилите случаи. По този начин работата ни е значително улеснена, защото с всички способи на закона бихме могли да защитим пострадалия и да преследваме извършителите”, коментира Алексиева. Предвиденото в закона наказание за този вид престъпление е лишаване от свобода от 2 до 10 години. По първоначални данни детето е със средна телесна повреда, но предстои съдебно-медицинска експертиза. Майката на детето Ирина Янкова разказа, че по време на развода бащата е поискал трите им деца да бъдат изслушани в съда. По думите й под негово влияние и от страх са казали, че искат да останат при него. „Физическият и психически тормоз от негова страна към мен продължи и след развода. Така бях принудена да замина при родителите си”, разказа Ирина. Тя допълни, че е била заплашвана с убийство. Бившият й съпруг дори е опирал нож в гърлото й. Във вторник се свиква спешен координационен механизъм, в който ще участват полицията, прокуратурата и училището, в което е преместено детето, както и Закрила на детето.", "date": "2019.03.04", "title": "Искат постоянен арест за бащата, пребил и провесил през терасата 14-годишната си дъщеря"}
{"url": "https://www.24chasa.bg/novini/article/7327782", "text": "Собственици на сгради - паметници на културата, в момента са освободени от данък. В бъдеще обаче те ще плащат, ако не поддържат имота си в добро състояние. Това ще стане, ако бъдат приети промени в Закона за паметниците на културата, предложени от работна група в столичната община. Пред Нова телевизия зам.-кметът Тодор Чобанов обясни, че проектът е изпратен за обсъждане в националното сдружение на общините. В него се предлага общината да прави ремонт на стари сгради в риск. Ако собственикът не плати, сградата ще се ипотекира. После банката може да обяви публична продан или да вземе други мерки. Чобанов уточни, че в случая не става дума за конфискация. \"Справедливо е тежестта за ремонта да падне върху собственика. Срокът започва да тече в момента на констатацията, че сградата е в лошо състояние\", каза Чобанов. Той увери, че общината има готовност да направи всичко възможно да спаси обектите, които имат културно-историческа стойност.", "date": "2019.03.04", "title": "Въвеждат данък за запусната сграда - паметник на културата"}
{"url": "https://www.24chasa.bg/novini/article/7327791", "text": "Днес - 4 март, от 14 ч. до 20 ч. се ограничава движението на камионите над 12 тона по автомагистралите и най-натоваренитe пътища, припомнят от пресцентъра на АПИ. Целта е повишаване на безопасността и увеличаване на пропускателната способност на инфраструктурата в края на почивните дни. Агенция „Пътна инфраструктура“ апелира шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; • път I-1 - от Благоевград до ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). В пиковите часове заради интензивният трафик е възможно по-бавно предвижване в района на тунел „Витиня“ на АМ „Хемус“, където движението се осъществява двупосочно в тръбата за Варна, както и на път I-1 Ботевград – София, в участъка при 210-ти км, в прохода „Витиня“,където движениено се осъществява в една лента поради ремонт на анкерната стена. Необходимо е шофьорите да карат със съобразена скорост, спазвайки правилата за движение. За улеснение на трафика през Владая и повишаване на пътната безопасност днес, през светлата част от денонощието, ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“ (в участъка с предишно наименование АМ „Люлин“). Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2019.03.04", "title": "АПИ напомня:  От 14 ч. до 20 ч. се спира движението на камионите над 12 т"}
{"url": "https://www.24chasa.bg/novini/article/7327826", "text": "Венецуелският опозиционен лидер Хуан Гуайдо, самопровъзгласил се за временен президент и признат като такъв от около 50 страни, предупреди режима на Николас Мадуро, че ако се опита да го отвлече или задържи, това ще бъде една от последните му грешки, предадоха световните агенции, цитирани от БТА. \"Ако се опита да ме отвлече, това ще бъде несъмнено една от последните грешки, които ще извърши\", заяви Гуайдо в послание до привържениците си, разпространено чрез социалните мрежи. В него той говори, застанал до съпругата си Фабиана пред венецуелското знаме. Гуайдо не казва къде се намира, нито как смята да се върне във Венецуела. Той напуснат страната тайно преди десетина дни, защото имаше забрана да излиза от Венецуела, наложена от Върховния съд. През тези 10 дни Гуайдо обиколи пет латиноамерикански страни - Колумбия, Бразилия, Парагвай, Аржентина и Еквадор, където беше всеки път приеман като президент. Вчера Гуайдо призова поддръжниците си за големи протести днес в цялата страна.", "date": "2019.03.04", "title": "Гуайдо предупреди режима на Мадуро да не се опитва да го отвлича или задържа"}
{"url": "https://www.24chasa.bg/novini/article/7327752", "text": "В началото на 2020 г. Китай ще представи ново поколение безпилотни влакове Маглев, който ще развиват до 200 км/ч, съобщи Джоу Цинхъ, президент на компанията разработчик CRRC Zhuzhou Locomotive Co., Ltd, цитиран от  Когато влязат в употреба тези влакове ще бъдат най-бързите от този вид в света. При разработката им се използват нови технологии, които ще позволят развиването на по-висока скорост и по-добра тяга при движение под наклон. Влаковете също така ще са оборудвани – по думите на Джоу – с „мощен мозък\", който ще осигурява тяхното безопасно и надеждно автономно движение. Според него, те ще са подходящи за вътрешно- и междуградски курсове на разстояния между 50 и 200 км.", "date": "2019.03.04", "title": "През 2020 г. Китай пуска най-бързите в света безпилотни влакове Маглев"}
{"url": "https://www.24chasa.bg/novini/article/7327790", "text": "Натоварен трафик се очаква в последния ден след дългия уикенд. Хиляди българи се възползваха от събирането на три почивни дни и тръгнаха на път в края на миналата седмица, съобщава Би Ти Ви. Очаква се отново най-натоварено да бъде на магистрала \"Хемус\". Заради ремонтите там колони от автомобили се образуваха на няколко места, като най-трудно беше преминаването в района на тунел \"Витиня\". Интензивно ще бъде движение и по останалите основни пътища в страната. Над 100 тол патрула и днес ще следят за винетки по републиканските пътища. Заради засиления трафик от Пътната агенция ограничават движението на тежкотоварни камиони следобед.", "date": "2019.03.04", "title": "Очаква се натоварен трафик в последния почивен ден"}
{"url": "https://www.24chasa.bg/novini/article/7327787", "text": "Клиент, проиграл парите си на хазарт, обвинява уличената в големи злоупотреби банкерка от Нова Загора Биляна Манчева, че му е откраднала парите. Това е разказала в писмо от ареста до адвоката си самата Манчева. В предаването „Тази сутрин” по   защитникът й Младен Донев призна, че банковата служителка понякога е извършвала лични услуги за клиентите си. „Това не е честа практика. Трябва човекът да ти е близък, за да си го позволиш. Може и да е подведена от някой близък клиент”, допусна адвокатът. Донев заяви, че не е виждал документи или някакви други доказателства, че в нейна сметка или лично тя е изтеглила голяма сума пари.", "date": "2019.03.04", "title": "Адвокатът на задържаната банкерка: Понякога е извършвала лични услуги на клиентите си"}
{"url": "https://www.24chasa.bg/novini/article/7327785", "text": "Руският премиер Дмитрий Медведев пристига на официално посещение у нас. Визитата е двудневна, съобщава Би Ти Ви. Медведев ще бъде посрещнат от премиера Бойко Борисов с официална церемония на площад \"Св. Александър Невски\". След това двамата ще проведат разговор на четири очи в Министерския съвет, последван от пленарна среща на двете делегации. Обявените предварително теми на разговор са свързани със сътрудничеството в енергетиката, икономиката и туризма. Късният следобед руският премиер ще се срещне и с президента Румен Радев. Това е втората визита на Медведев у нас след идването му през 2008 г. като част от делегацията на президента Путин.", "date": "2019.03.04", "title": "Руският премиер Дмитрий Медведев пристига на официално посещение у нас днес"}
{"url": "https://www.24chasa.bg/novini/article/7327780", "text": "„Росатом” винаги е проявявал интерес към АЕЦ „Белене”. За тях той е стратегически важен, защото е нов проект в еврозоната. Има разлика обаче дали искаш да строиш, или да инвестираш в даден проект. Те дават заем на България, не носят никаква отговорност за експлоатацията по-нататък”. С тези думи председателят на Българския енергиен форум Иван Хиновски коментира в предаването \"Тази сутрин\" информацията, че „Росатом” е готова наравно с други претенденти да участва в конкурса за възобновяване на строителството на АЕЦ „Белене” и е способна да завърши изграждането на този обект в кратки срокове.", "date": "2019.03.04", "title": "Експерт: За \"Росатом\" проектът АЕЦ \"Белене\" е стратегически важен"}
{"url": "https://www.24chasa.bg/novini/article/7324967", "text": "На 5 март в Аулата на Нов български университет ще бъде дадено началото на кандидатстудентската кампания за следващата Академична година. Тържественото събитие най-големият частен университет в България ще премине под знака на словото на един от най-авторитетните съвременни български писатели и преводачи – Здравка Евтимова. То ще бъде на тема ,,Свободата, честта, достойнството”. Нов български университет тази година приема студенти в 61 бакалавърски програми, редовно и дистанционно обучение, както и в магистърски програми Право и Архитектура. Сред най-желаните програми са: Информатика, Графичен дизайн, Управление на бизнеса и предприемачество, Право, Кино и телевизия, Маркетинг, Информационни технологии. В последните години се наблюдава увеличение на желаещите в програмите по Българистика, Антропология, Философия, Социология, История и Археология и др. Ново е партньорството на НБУ с един от ТОП 100 университетите в света - Шефийлд Юнивърсити, с двойна диплома по бакалавърска програма Бизнес икономика. Освен в нея, обучение изцяло на английски език в НБУ има още в бакалавърските програми по Информатика, Психология и Политически науки, както и в няколко магистърски програми. Акцент на кампанията ще бъдат дните на отворените врати, които ще се проведат на 28 и 30 март. където всички желаещи ще могат да се запознаят на място с условията и възможностите да получат качествено висше образование.", "date": "2019.03.04", "title": "Да не се боим от разнообразието"}
{"url": "https://www.24chasa.bg/novini/article/7327479", "text": "3 дни ще е максималният срок, в който чиновниците ще трябва да обработват исканията на граждани и фирми и да им предоставят исканите документи и услуги. Това предвижда промяна в Административнопроцесуалния кодекс, която предлага правителството. С промените екипът на вицепремиера Томислав Дончев планира да се въведе принципът на комплексно обслужване - тоест чиновниците сами ще си намират нужната им информация и документи, гражданите вече не трябва да се разкарват от гише на гише. Изключение от тридневния срок за свършване на работата ще се допуска само ако специален закон е предвидил по-дълъг срок за конкретна услуга. Чиновниците сами ще трябва да набавят нужната им информация и да не изискват документи, които ги има в администрацията, да им бъдат носени от гражданите и бизнеса. Освен това се въвежда и задължението по искане на хората да издават всички документи и по имейл, а не само на хартия. Предоставянето на електронен адрес от страна на фирмите вече ще е задължително при контакти с администрацията. За граждани се въвежда възможността или да напишат имейла си, или да си направят профил в държавната система за сигурно електронно връчване. Общо 142 закона ще бъдат променени, за да стане комплексното административно обслужване факт, става ясно от мотивите към промените в АПК. Първата област, от която започва реформата, ще е образованието. Тук се въвежда задължение за университетите да спазват правилата за административно обслужване, които важат за администрацията. Регистърът на всички дипломи - за средно образование и за висше образование, вече ще е публичен и базиран в интернет. Така всеки ще може да провери информацията за квалификацията на всеки човек. Предстои да бъдат обявени промени и в областта на здравеопазването, банковото обслужване, транспорта, социалната политика и пр.", "date": "2019.03.04", "title": "Чиновниците ще вършат работа за 3 дни и без да искат документи"}
{"url": "https://www.24chasa.bg/novini/article/7327784", "text": "От общината вече са отсекли едно дърво, но хората извикали полиция и принудили служителите да спрат сечта. Те обаче се притесняват, че тя ще продължи. Хората заплашват да направят жива верига, за да запазят дърветата си, съобщава  Николай Бакърджиев, началник отдел „Екология” в Община Сливен, обясни, че на 23 януари в общината е постъпила молба за съдействие да бъдат премахнати опасни дървета и сухи клони. Експерти са посетили района, направили са оглед и са преценили кои са опасните дървета.", "date": "2019.03.04", "title": "Недоволство в Сливен заради изсичането на 30-годишни дървета"}
{"url": "https://www.24chasa.bg/novini/article/7327864", "text": "Над 5000 проверки на строежи от първа, втора и трета категория извършиха органите на ДНСК в страната през миналата година по заповед на началника на дирекцията арх. Иван Несторов, съобщиха от пресцентъра на регионалното министерство. Те са в резултат от засиления контрол за обезопасяване на строежите, като на невъведените в експлоатация обекти са проверени одобрените планове за безопасност и здраве в съответствие с основните изисквания към строежите по смисъла на Закона за устройство на територията и спазването им на място. Експертите установиха няколко основни типа нарушения: липса на временна плътна ограда откъм улиците и страничните регулационни линии на строителната площадка; липса на информационни табели с описанието на строежа, номер и дата на разрешението за строеж, както и данни за възложителя, строителя, надзорника и др. Проверяващите са се натъкнали също и на липса на изградени покрити проходи за преминаване на пешеходци, когато строежите са разположени на уличната регулация; неизвършено обезопасяване на строежа с парапети, ограждения, предпазни устройства и приспособления на завършените нива на строежа по външния му контур, включително и предпазни мрежи; липса на обезопасяване на стълбища, асансьорни шахти и вентилационни отвори и др. За установените нарушения срещу виновните лица са образувани административно наказателни производства. Издадени са 93 наказателни постановления на обща стойност 54 970 лева, приходите от които са постъпили в бюджета. Само през 2018-та година началникът на Дирекцията за национален строителен контрол, на основание чл.167, ал.6 от ЗУТ, е прекратил 10 удостоверения на юридически лица, извършващи строителен надзор на сгради от първа до четвърта категория. На територията на страната са извършени близо 6 хиляди проверки на лицата, упражняващи строителен надзор на строежи от първа до четвърта категория включително. От регистрираните 765 лица, извършващи тази дейност, са проверени 539. За установените нарушения са издадени 75 наказателни постановления, по които са наложени имуществени санкции и глоби за 305 750 лв., които също са постъпили в държавния бюджет. Надзорните фирми имат делегирани от ЗУТ много големи задължения, които касаят законосъобразността на издадените строителни книжа от общинските администрации, на базата на които ще се реализира даден строеж, а в процеса на изграждането му са длъжни да упражняват строителен надзор ежедневно. Установени са непълноти и неточности при постъпването на документите за назначаване на Държавни приемателни комисии. Това налага изтегляне на документите, корекции и внасяне наново. Ето защо, едно от важните направления, по които работи ДНСК, е завишаване на контрола на надзорните фирми. По тази причина се предлагат промени в нейния Устройствен правилник, които предвиждат създаване на нова дирекция „Въвеждане в експлоатация и консултанти“. Тя ще контролира дейността на лицата, упражняващи строителен надзор, ще подпомага началника на ДНСК при издаване на удостоверения или отказ от издаване на удостоверения за вписване в регистъра за упражняване на дейността консултант съгласно ЗУТ, както и при изпълнение на неговите правомощия за предсрочно прекратяване действието на издадените удостоверения. Промените в Устройствения правилник на ДНСК предвиждат още откриването на Регионални дирекции за национален строителен контрол във всеки областен град за подобряване контрола по места в страната и за облекчаване на инвеститорите и гражданите. По този начин хората, живеещи на територията на дадена област, ще имат непосредствен контакт със структурите на ДНСК.", "date": "2019.03.04", "title": "Над 5000 проверки за безопасност на строежите извършил ДНСК през 2018 г."}
{"url": "https://www.24chasa.bg/novini/article/7327872", "text": "30-годишен молдовски гражданин е пострадал при пожар край Велико Търново тази сутрин, съобщи полицията. В 08,45 ч. на тел. 112 е получен сигнал за възпламенила се гума на товарен автомобил на паркинг край Килифарево. Изпратеният на мястото екип от пожарникари е установил, че пожарът е тръгнал от спукана по време на движение гума. Докато водачът търсел подходящо място да отбие, тя се запалила. Огънят е унищожил две от гумите. С леки обгаряния във великотърновската болница е закаран водачът. Той е пострадал, докато се е опитвал сам да се справи с огъня. Молдовският товарен автомобил се е движел в посока към Русе.", "date": "2019.03.04", "title": "Молдовски шофьор обгоря, опитвал се сам да гаси пламнала гума на камиона си"}
{"url": "https://www.24chasa.bg/novini/article/7327880", "text": "Пернишкият окръжен съд потвърди присъда на Районен съд - Радомир, с която футболист от селски отбор е осъден условно заради побой на съдия. Наказанието е три месеца лишаване от свобода с 3-годишен изпитателен срок, съобщи БТА. С.И. е признат за виновен в това, че на 18 септември 2016г., около 18.45 часа, в село Ковачевци, на стадион \"Димитровец\" по време на футболна среща между отборите на ФК \"Буря\" и ФК \"Партизан\" нанесъл удар с юмрук в дясната поясна област на главния съдия. На потърпевшия Б.Н. е причинена лека телесна повреда, изразяваща се в контузия на десен бъбрек. В 87-та минута топката излязла в ъглов удар в полза на ФК \"Буря\" , като след изпълнението му бил отбелязан гол и резултатът станал 2:1 за отбора на същия отбор. След регистрирането на гола обаче съдията бил наобиколен от футболисти на губещия тим, които били недоволни от съдийството. В този момент С.В.И. затичал към съдията и започнал да го псува, да го обижда и да му се заканва. Той дори го изритал с \"бутонките\" в областта на дясното коляно,заради което последвал червен картон. Ядосаният играч изритал отново съдията,този път в лявото коляно. Нанесъл му удар с юмрук в областта на бъбреците, от който съдията приклекнал от болка. След края на срещата като се прибрал в Перник Б.Н. отишъл на преглед в МБАЛ \"Рахила Ангелова\". На следващия ден съдебен лекар му издал съдебномедицинско удостоверение. Агресивният футболист трябва да заплати и разноските по делото. Присъдата не подлежи на обжалване и протест.", "date": "2019.03.04", "title": "Футболист от селски отбор осъден условно заради побой на съдия"}
{"url": "https://www.24chasa.bg/novini/article/7327404", "text": "Днес от 14 до 20 часа ще бъде ограничено движението на камиони над 12 тона по автомагистралите и най-натоваренитe пътища, съобщи Агенция “Пътна инфраструктура”. Очаква се през последния от трите почивни дни стотици хиляди автомобили да се придвижват към столицата и големите градове. Ограничението за камионите е, за да се повиши безопасността, както и да се увеличи пропускателната способност на инфраструктурата в края на дългия уикенд. Съвместната заповед на АПИ, КАТ и ДАИ важи за всички автомагистрали, както и за целия път от Благоевград до Кулата, от пътен възел “Коритна” до Шумен през Велико Търново, пътя Русе-Велико Търново, от ГКПП Калотина до София, Варна-Бургас, за целия околовръстен път на столицата и за пътя Бургас-Царево. Тя не засяга единствено камионите, превозващи бързо развалящи се продукти, както и живи животни или опасни товари. Ако камион, който е обхванат от забраната за движение, бъде заварен в 14 часа на пътя, водачът му трябва да отбие в най-близката отбивка и да остане там в продължение на 6 часа. Въпреки забраните в пиковите часове както винаги в такива дни придвижването ще е трудно в района на тунела “Витиня” на магистрала “Хемус”, където движението все още е двупосочно в тръбата в посока Варна, както и в прохода “Витиня”, където движението е в една лента поради ремонт на подпорната стена. За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София. Временната организация е още от пътен възел “Даскалово”, където се свързват магистралите “Люлин” и “Струма”. В неделя имаше над 15-километрова опашка от тирове на Гранично-контролно пропускателния пункт “Капъкуле” и малко по-къса на другия пункт с Турция - “Хамзъбейли”. Причините за натрупването, което вероятно ще продължи и в понеделник, са две - засилен износ на стоки от Турция за страните от Западна Европа и по-малкото дежурни служители в българския митнически пункт по време на почивните празнични дни. Много водачи се оплакаха, че за да преминат краткото разстояние от 15 километра, им се налага да чакат по 4-5 дни, и то при липса на заведения и други удобства в тази отсечка.", "date": "2019.03.04", "title": "Камионите спират за 6 часа днес, две ленти за прибиращите се през Владая"}
{"url": "https://www.24chasa.bg/novini/article/7327743", "text": "Шофьори искат да се въведат видеорегистратори в такситата и паник бутоните в такситата им да бъдат свързани пряко с линията на тел.112. Причината са зачестилите нападения над таксиджиите, съобщи  . Преди дни 63-годишен шофьор бе убит при грабеж на пътя Разград-Дряново. Има обвинен за нападението, който е в ареста. Според основната версия той е извършил престъплението, за да вземе 20 лв, табрит и телефон. Част от шофьорите са готови сами да платят за видеорегистратори, а други се надяват регулация и финансиране от държавата. Видеорегистраторите няма да предотвратят престъпленията, с тях след това ще бъде по-лесно разкриването им, каза един от тях.", "date": "2019.03.04", "title": "Шофьори искат видеорегистратори в такситата"}
{"url": "https://www.24chasa.bg/novini/article/7327746", "text": "Двама младежи - Михаела и Антонио, са спасили 67-годишна жена от пожар в къщата й в кюстендилското с. Соволяно, съобщи . \"Ходих при животните. Като се върнах, гледам, че гори. Плискам вода, ходя до тоалетната и обратно, но съм трудно подвижна. Случайно минават тия дечица, прескочиха оградата и почнаха да ми помагат\", разказа пред Нова телевизия с благодарност баба Станка. Благодарение на младежите огънят бил загасен преди да дойде пожарната. \"Бяхме тръгнали към Кюстендил. Видяхме пламъците и спряхме колата\", разказа Михаела. Антонио се прехвърлил на терасата, а тя започнала да подава лейки и кофи с вода от двора. Горели и дърва на терасата. В къщата имало газова бутилка, която за късмет не е избухнала.", "date": "2019.03.04", "title": "Двама младежи спасили при пожар баба Станка в Соволяно"}
{"url": "https://www.24chasa.bg/novini/article/7327748", "text": "От изминалата година насам членовете и специалните комисии към Китайския народен политически консултативен съвет (КНПКС) са подали за разглеждане над 5500 предложения. 4567 от тях са предадени на 165 ведомства за преглед. До 20 февруари тази година 99.2% от предложенията са били уредени, съобщи  На вчерашното заседание към годишната сесия на КНПКС, зам.-председателят му Су Хуей представи ситуацията с миналогодишните предложения. Тя каза, че 41% от предложенията са свързани с новите идеи за развитието, реформата на предлагането и качественото икономическо развитие, демократичната политика и политическата реформа, както и борбата с бедността, осигуряване и подобряване на жизнения стандарт. За тази година, Су Хуей изтъкна, че органът ще се фокусира върху качеството на работата при разглеждането на предложенията, засилване изграждането на механизми и прилагане на предприетите мерки, с цел повишаване ефективността на КНПКС.", "date": "2019.03.04", "title": "Почти всички подадени за разглеждане от КНПКС предложения в Китай са били уредени"}
{"url": "https://www.24chasa.bg/novini/article/7327750", "text": "Близо половината от служителите на компании за куриерски услуги в Китай трябва да работят между 10 и 12 часа дневно, а 21,4% от тях казват, че работния им ден надвишава 12 часа. Това сочат резултатите от организирано от Централния комитет на Младежката комунистическа лига и китайските пощи проучване, в което са участвали 5279 куриери от цялата страна. То показва също, че близо 49% от куриерите имат само един почивен ден седмично, съобщава По отношение на натовареността, 31% от анкетираните са посочили, че доставят над 100 пакета дневно, като това количество се увеличава значително по време на дни, в които китайците пазаруват повече, като например 11 ноември. Данни на статистиката за 2017 г. показват, че китайските куриери са сравнително добре заплатени, печелейки средно по 4859 юана (726 долара) месечно, което е с 27% над средните заплати в частните компании. В същото време обаче размерът на заплащането при повечето – около 56%, е бил обвързан с броя на доставките, което от своя страна е и причина за това те да работят повече часове.", "date": "2019.03.04", "title": "Половината от куриерите в Китай работят между 10 и 12 часа дневно"}
{"url": "https://www.24chasa.bg/novini/article/7327756", "text": "Мън Ванчжоу, финансовата директорка на китайския технологичен гигант \"Хуавей\" заведе дело срещу канадските власти, които тя обвинява в нарушение на нейните конституционни права при ареста й във Ванкувър в началото на декември, предадоха световните агенции, цитирани от БТА. Адвокатите на Мън са внесли в петък иск пред Върховния съд на канадската провинция Британска Колумбия. Искът е насочен срещу членове на канадското правителство, митническите служби и федералната полиция с цел получаване на обезщетение за нанесени вреди. Мън твърди, че е жертва на сериозни нарушения на конституционните й права при ареста й и разпита й при спиране на летището във Ванкувър на 1 декември миналата година. Арестът беше извършен по искане на САЩ, които настояват за екстрадицията на Мън заради измами относно бизнес с Иран в нарушение на американските търговски санкции срещу тази страна. Случаят породи безпрецедентна дипломатическа криза между Канада и Китай. Адвокатите на Мън оспорват условията, при които е била разпитвана клиентката им в продължение на три часа от митничари. Официално разпитът е бил част от рутинна проверка и едва на накрая на Мън е било заявено, че тя е арестувана заради издадена заповед за арест. През трите часа митничарите преглеждали телефона й, компютъра й и багажа й, нарушавайки правата й, казват адвокатите. Мън е дъщеря на основателя на \"Хуавей\". Тя беше пусната под гаранция от ареста и сега живее във ванкувърското жилище на съпруга си. 'В сряда Мън ще се яви в съд във Ванкувър, когато ще бъде установена дата на съдебното заседание, посветено на нейната екстрадиция, припомнят Асошиейтед прес и Ройтерс. В петък канадското правителство одобри да се пристъпи към процедура по екстрадиция. Случаят може да отнеме месеци или дори години, преди да бъде разрешен, отбелязва Асошиейтед прес.", "date": "2019.03.04", "title": "Финансовата директорка на \"Хуавей\" заведе дело срещу канадските власти"}
{"url": "https://www.24chasa.bg/novini/article/7327759", "text": "Неотдавна Китайската централна банка публикува данни за валутния резерв на страната, от които се вижда, че в края на януари той е бил около 3,09 трилиона долара, което представлява увеличение с 15,2 милиарда долара в сравнение с предходния месец. Това означава, че за трети пореден месец китайският валутен резерв нараства и според икономисти тенденцията е пряко свързана с представянето на реалната икономика и показва, че Пекин ще продължи да поддържа финансова стабилност в бъдеще, съобщава  Говорителката и главен икономист в Националното управление за чуждестранни валути Уан Чун'ин коментира, че през януари търсенето и предлагането на валута в страната е било като цяло балансирано, стабилен е бил и капиталовият поток от чужбина. В същото време при основните валути се е наблюдавало увеличение в курса им спрямо долара, съответно има покачване и цената на капитала. Отчитайки обръщането при обменния курс и промените в цената на капитала, обемът на китайския валутен резерв е нараснал с 0,5% в сравнения с декември 2018 г. Директорът на Китайския институт за проучване на валутните инвестиции Тан Ялин посочи, че увеличението на резерва в три поредни месеца е тясно свързано с реалната икономика. От края на миналата година, особено през последните три месеца, тенденцията в курса на юана е довела до увеличаване на поръчките и печалбите на китайските компании за износ, което от своя страна има важна роля за увеличаване на валутния резерв. Стабилната парична политика вътре в страната също е засилила увереността в нарастването на валутните резерви. По думите на Уан Чун'ин, световният икономически растеж продължава да е изправен пред натиск от забавяне, съществуват множество фактори за нестабилност и несигурност, но китайската икономика продължава да се развива стабилно, а валутните приходи и разходи са балансирани, което е условие за стабилизиране на резерва. В бъдеще икономическите и финансови условия в глобален план няма да се променят значително, но въпреки това китайската икономика има добри перспективи, особено на фона на разширяващото се отваряне и оптимизиране на финансовата система, които спомогнат за запазване на устойчивия трансграничен капиталов поток на капитали и баланса между предлагането и търсенето на валута, подчерта Уан Чун'ин. Директорът на Китайския институт за проучване на валутните инвестиции Тан Ялин също очаква страната за поддържа стабилен валутен резерв, независимо от възможните колебания. Основните показатели на китайската икономика за миналата година отговарят на прогнозите, а някои от тях дори ги надвишат. Общият обем например се е повишил в сравнение с този от 2017 г. и е достигнал 90 трилиона юана. Приносът на Китай за световната икономика бе признат и от Международния валутен фонд, а експертите не са на мнение, че е нормално в условията на реформи и промяна в начина на икономическо развитие, да се наблюдават известни колебания във валутния резерв.", "date": "2019.03.04", "title": "Китайският валутен резерв продължава да нараства"}
{"url": "https://www.24chasa.bg/novini/article/7327771", "text": "Държавната руска корпорация \"Росатом\" е готова наравно с други претенденти да участва в конкурса за възобновяване на строителството на атомната централа \"Белене\" в България и е способна да завърши изграждането на този обект в кратки срокове. Това заяви пред журналисти първият заместник-ръководител на руската правителствена администрация (така наречения Апарат на правителството) Сергей Приходко преди визитата на руския премиер Дмитрий Медведев в София, предаде ТАСС, цитирана от БТА. \"Сега ние виждаме конструктивната нагласа на настоящото българско правителство, което има намерение да даде рестарт на съоръжението АЕЦ \"Белене\". Руската компания е готова наравно с други компании да участва в конкурсните процедури\", каза Приходко. По думите му Русия притежава най-добрите реактори в света, отговарящи на най-висшите изисквания за безопасност, а Росатом е лидер в изграждането на атомни блокове. Приходко също така припомни, че основното технологично оборудване на централата вече е произведено и се намира в България. Руските специалисти са изпълнили голям обем от работа по проектирането и лизенцирането, допълни той. \"Всичко това говори в полза на това, че Росатом е способен да осигури доизграждането на централата в кратки срокове и да участва в качеството на партньор във всички жизнени цикли на АЕЦ-а\", добави той. Приходко заключи, че веднага щом в София бъдат взети необходимите решения, може да се пристъпи към предметни консултации, в това число и относно финансово-икономическия модел на проекта и възможните форми на неговата поддръжка.", "date": "2019.03.04", "title": "\"Росатом\" готова да дострои АЕЦ \"Белене\" в България в кратки срокове"}
{"url": "https://www.24chasa.bg/novini/article/7327764", "text": "Процентът на изпълняваните навреме полети в Китай през 2018 г. е бил 80%, като това е на-доброто постижение по този показател за изминалите десет години, съобщи Фан Джънлин, директор на Управлението за гражданска авиация, цитиран от  . В същото време цивилният въздушен флот на страната е имал рекордните за света над 70 милиона часа безопасни полети. По думите на Фън, Управлението за гражданска авиация ще продължи да работи за подобряване точността на полетите от и към китайски летища, ще разширява електронните услуги за пасажерите и безжичния достъп до интернет по време на полет. В момента Китай е вторият най-голям пазар за граждански авиационни услуги в света. През 2018 г. броят на пътувания със самолети е бил 610 милиона, а за тази се очаква да надхвърли 680 милиона. Според прогнози на Асоциацията за международен въздушен транспорт, през 2024-2025 г. Китай ще стане най-големият пазар.", "date": "2019.03.04", "title": "Китайските авиолинии с най-висок процент изпълнявани навреме полети за последните 10 години"}
{"url": "https://www.24chasa.bg/novini/article/7327883", "text": "В Министерството на туризма се получават снимки и видеа от страната и чужбина за честването на националния празник Трети март, съобщиха от пресцентъра на държавното ведомство. Те пристигат в отговор на инициативата на ведомството българите да снимат себе си и семействата си на тази скъпа за всеки от нас дата. Първи дойдоха кадри от празника в Рим, Бачковския манастир, Исперих, крепостта Траянови врата, Карлсруе, Доминиканската република и др. В снимките и видеата присъстват много от символите на свободата, сред които и българското знаме. За Трети март в министерството получили дори и стихове.", "date": "2019.03.04", "title": "Виж как българите по света и у нас посрещнаха Трети март"}
{"url": "https://www.24chasa.bg/novini/article/7327901", "text": "По повод настъпването на сезона на цъфтеж на пролетните цветя в следващите дни Регионалните инспекции по околната среда и водите (РИОСВ) започват проверки на пазари и търговски обекти за търговия на цветя, които са защитени по Закона за биологичното разнообразие, съобщиха от пресцентъра на екоминистерството. Редица пролетни растения като някои видове кокичета, минзухари, иглики, перуники, синчец са защитени от Закона за биологичното разнообразие. Те са забранени за бране, изкореняване и продажба, тъй като това води до загуба на естествените им местообитания. Други растения, като пролетната циклама и салепите (които често са наричани с международното им име орхидеи), са под защита и на Вашингтонската конвенция (CITES). Тя опазва видовете, които са световно застрашени от изчезване и са под контрол в международната търговията. Тези растения често се опазват в защитени територии, където са в сила ограничения за брането им. Експертите по биологично разнообразие напомнят, че е незаконно да се продават малки букетчета или части от защитени растения за украса на букети, направени с видове от дивата природа. При констатирани наршения се налагат глоби – на физически лица от 100 до 5000 лева, а на юридически – от 500 до 10 000 лева. Въпреки че брането на видове извън защитените находища е разрешено за лични нужди, експертите напомнят, че пролетните цветя са много нетрайни. Често те увяхват и ги изхвърляме още преди да сме ги занесли у дома. Затова е по-добре при разходка сред природата да полагаме усилия за опазването на дивите растения и да не допринасяме за унищожаването на някоя популация на защитено цвете, за да можем да му се наслаждаваме на същото място и през следващата година. От 30 януари 2019 г. е в сила заповедта на министъра на околната среда и водите, с която се определя специален режим на опазване и ползване на лечебните растения през 2019 г. Той се прилага за видове с трайна тенденция за намаляване и заплаха за естественото им разпространение в природата. Със заповедта се забранява събирането на билки от 24 вида лечебни растения от естествените им находища в цялата страна. Сред тях са лечебната дилянка (валериана), бодлив залист, мечо грозде, бял риган, исландски лишей, различни видове салеп, жълт мак, бял риган, момина сълза, лечебна ружа и др. Някои от тях лесно се култивират и могат да бъдат отглеждани за търговски цели, но е забранено да се събират от находищата им в дивата природа. Тези забрани не включват количествата, събирани за лични нужди. През тази година са определени допустими за събиране определени количества от 11 билки (кг сухо тегло) от естествените им находища извън територията на трите национални парка. Към тях спадат лечебна иглика, червен божур, бял пелин, лазаркиня, лудо биле и др. Тези количества се разпределят от директорите на съответните РИОСВ на фирмите, подали заявления за ползване. Изключение и тази година е наричаният с различни имена чай – мурсалски, пирински или алиботушки (Sideritis scardica Grisb.), който е забранен за бране дори за лични нужди на територията на цялата страна. Забраната за бране на лечебното растение за стопански и за лични нужди е с цел да се възстановят находищата му в природата. Мурсалският чай се култивира лесно и е разпространен почти във всички частни дворове на селищата около неговото естествено разпространение. Има много научни доказателства, че лечебните качества на култивираните екземпляри от това растение са еднакви с тези на растящите в дивата природа.", "date": "2019.03.04", "title": "Започват проверки за търговия със защитени видове пролетни цветя"}
{"url": "https://www.24chasa.bg/novini/article/7327912", "text": "Парковете в Париж днес са затворени за посещения заради силни ветрове, съобщи в профила си в Туитър кметството на френската столица, цитирано от ТАСС, предаде БТА. \"Парковете, градините и гробищата са затворени заради неблагоприятните метеорологични условия\", се казва в съобщението. Националната метеорологична служба \"Метео Франс\" обяви, че заради бурния вятър въвежда предпоследната, \"оранжева\" степен на тревога в 44 департамента във Франция, включително в района на Париж - Ил дьо Франс. По данни на службата във вътрешността на страната се очакват ветрове с пориви със скорост до 110 км/ч, а в департаментите на атлантическото крайбрежие - до 130 км/ч. \"Метео Франс\" предупреди, че лошото време може да се отрази на работата на въздушния, морския и железопътния транспорт и да причини прекъсване в електроснабдяването и телефонните връзки. Синоптиците приканиха жителите по възможност да не пътуват и да приберат на закрито всички предмети, които може да бъдат отнесени от вятъра. Силни ветрове създават проблеми и на организаторите на годишните карнавални шествия в цяла Западна Германия, а едно от тях дори беше отменено, предаде Асошиейтед прес. Организаторите на традиционно големи карнавални шествия в градове като Майнц, Кьолн и Дюселдорф се отказаха от участието на коне в днешните прояви. Кьолн се отказа и от знамената и транспарантите, а шествията в Дюселдорф и Мюнстер бяха отложени с два часа. Град Ботроп в района на Рур направо отмени парада си. Очаква се по-късно днес ветровете да утихнат.", "date": "2019.03.04", "title": "Затвориха парковете в Париж заради силни ветрове"}
{"url": "https://www.24chasa.bg/novini/article/7327916", "text": "Заради силен вятър десетки полети от летище Схипхол днес имаха закъснение или бяха отменени, съобщи Ройтерс. Според сайта на летището са отменени около 70 европейски полета. Националният метеорологичен център предупреди за ветрове със скорост до 90 км/ч по холандскотокрайбрежие.                                                                                                                                                                                                                                                                                                                       ", "date": "2019.03.04", "title": "Десетки са отменените полети в Амстердам заради бурния вятър"}
{"url": "https://www.24chasa.bg/novini/article/7327509", "text": "След 3 години в страните в ЕС автомобилите най-вероятно ще бъдат снабдени със системи, които сами да спазват ограничителните знаци по пътя. Това планира европейският съвет за безопасност на транспорта, като сложи ограничители на скоростта във всички нови автомобили. Това все още е проект, който обаче е получил одобрение на “група влиятелни членове на Европейския парламент”, съобщава Ройтерс. С други думи, целта на Европейската комисия е автомобилът да спазва правилата на движение, ако те се пренебрегват от шофьора. Системата се нарича Intelligent Speed Assistance (ISA) и ограничителят на скоростта ще използва GPS данни и функцията за разпознаване на пътните знаци, за да определя ограничението на скоростта във всеки участък. След това ограничителят автоматично ще намалява скоростта на колата до позволеното от ограничението. Тези, които стоят зад законопроекта, предвиждат да има възможност за преодоляване на това ограничение с по-рязко подаване на газ, въпреки че системата ще се активира всеки път, когато водачът запали двигателя. “Ако водачът продължава да кара със скорост, по-висока от разрешеното, в продължение на няколко секунди, системата ще започне да излъчва предупредителни сигнали, докато скоростта не се върне в рамките на разрешеното”, се казва в проекта. Предупреждението ще е като да се опитате да карате без предпазен колан. Според вносителите на законопроекта новите ограничители на скоростта ще намалят катастрофите с 30%, което означава 25 000 по-малко загинали в Европа за 15 години. Европейската комисия вече обяви, че от 2021 година стават задължителни 11 системи за сигурност и екстри при производството на нови автомобили и камиони. Така базовото оборудване на колите, което се предлага сега, ще остане в историята, както и сегашните по-ниски цени. Според Европейската комисия въвеждането на тези екстри ще спаси 7300 живота и ще предотврати 38 900 сериозни наранявания между 2020 и 2030 г. Сред задължителните асистенти при вграждане в новите автомобили след 3 години са системата за автоматично спиране, камера за заден ход (или парктроник), система за разпознаване на умората у водача, подобрени предпазни колани и повишена защита при страничен удар. Освен това в ЕК замислят в автомобилите да бъде вграден задължителено алкохолен тестер, който ще проверява състоянието на шофьора и ако е пил, автоматично ще блокира двигателя. Предвижда се задължителни да са и системата за защита на пешеходците и велосипедистите при удар, функцията за оставане в лентата на движение и предупреждение за превишение на скоростта, както и специален регистратор на повредите. Това ще са специални устройства за записване на данни за произшествия, като след всеки сблъсък ще се получава информация за това как е станал той, т.е. нещо като “черна кутия”, но за коли, а не за самолети. Автономното аварийно спиране (AEB) също се очаква да стане задължително за новите автомобили. Системата, която автоматично натиска спирачките на автомобила, ако водачът не успее да реагира, се смята, че намалява ударите с 38%. Камерите за задно виждане пък наскоро станаха задължителни за новите автомобили, продавани в Америка, и се очаква да спасят 95 живота годишно в Щатите. Приемането на новите стандарти със сигурност ще доведе до повишаване на цената на автомобилите. Ако се запазят сегашните цени на асистиращите системи и екстрите, базовата цена на новите коли ще скочи с поне 3000 евро, пресмятат експертите. За 10 години цените на най-евтините автомобили - тези до 20 хиляди лева, са скочили с 30%.  Ново поскъпване ще има и когато станат задължителни все повечето системи за сигурност в страните от ЕС. Ако преди 20-ина години на родния ни пазар е можело да се купи автомобил и за 9000 лева, като мъника Daewoo Tico, днес няма нова кола под 14 290 лева, колкото струва Dacia Sandero. Преди 8 години Fiat Panda в базовото си оборудване е струвал малко над 15 000 лева, докато сега е с почти 5 хиляди лева отгоре. Подобна е и ситуацията с Toyota Aygo. Японският градски автомобил, който се прави в Чехия заедно със Citroen C1 и Peugeot 108, преди 8 години е струвал 15 200 лева, сега тойотата е от 18 990 лева. Най-евтин нов автомобил продължава да е Dacia Logan - 14 490 лева, както и хечбек вариантът на модела - Sandero. За 8 години румънската кола с базовото си оборудване е поскъпнала с 1500 лева, т.е. с около 10 процента. Трябва да се отбележи обаче, че за тази цена нямате почти никакви екстри (страничните огледала се местят ръчно, а електрически са само предните стъкла. За версията с климатик цената скача на 21 390 лв. Двигателят е бензинов еднолитров с мощност 73 к.с. В колите до 20 000 лева най-добро съотношение между цена и оборудване предлага Citroen C3. С данъчен кредит колата струва 17 190 лв., като в серийния вариант влизат и въздушни възглавници тип завеса.", "date": "2019.03.04", "title": "Колите сами ще спазват знаците за скорост - пищят като коланите"}
{"url": "https://www.24chasa.bg/novini/article/7327924", "text": "Председателят на Народното събрание Цвета Караянчева ще се срещне с министър-председателя на Руската федерация Дмитрий Медведев, съобщиха от пресцентъра на парламента. Разговорът ще се състои на 5 март от 9.45 часа в парламента. Дмитрий Медведев ще направи официално посещение в България на 4 и 5 март по покана на българския премиер Бойко Борисов.", "date": "2019.03.04", "title": "И Караянчева ще се срещне с Медведев"}
{"url": "https://www.24chasa.bg/novini/article/7327766", "text": "В края на миналата седмица влязоха в сила правилата за пазара на научни и технологични иновации на Шанхайската фондова борса, съобщи   Според анализатори, това е знак, че сегментът може да стартира още този месец. Новата платформа за търговия с акции ще бъде пионер на реформата на капиталовия пазар, както се казва в правилата, основаващи се на зрели чуждестранни пазари и осезаемото приобщаване за технологичните компании. Китайската регулаторна комисия по ценни книжа и Шанхайската борса публикуваха подробните правила за новия сегмент на интернет страниците си в петък вечер. Регламентите влязоха в сила незабавно, което означава, че технологичните компании могат да започнат да подават заявления за регистрация. Според правилата, новият пазар ще експериментира с основана на регистрация система за първично публично предлагане, в която допустимите предприятия стават публични чрез подаване на необходимите документи. Другите сегменти за търговия на китайския пазар на А-акциите използват система за одобрение, при която регулаторите решават дали дадена компания може да бъде регистрирана или не. Компаниите, които възнамеряват да станат публични на новия пазар, трябва да се стремят да бъдат водещи в света в областта на науката и технологиите и да обслужват основните нужди на Китай и най-важните насоки за икономическо развитие в съответствие с разпоредбите. Системата за регистрация включва стандарти за първоначално публично предлагане, пригодени за такива компании, като например да се позволи на нерентабилните компании да бъдат регистрирани, ако отговарят на един от петте набора от финансови показатели. Структурите на акциите с двоен клас – популярна структура на управление, използвана от технологичните компании, за да се гарантира контролът на основателите, въпреки мащабното финансиране с акции, също се допуска в новия съвет, се казва в регламента. Дунг Дънсин, директор на Института по финанси и ценни книжа към Университета за наука и технологии в Ухан, казва, че допускането на нерентабилни компании и структурата на акциите с двоен клас са \"безпрецедентни\" в историята на пазара на А-акциите в Китай. Освен подкрепа за технологични компании, добавя той, новият борсов сегмент ще помогне за реализирането на пробив в разширяване ролята на пазара. „Заедно с регистрационната система, която делегира на пазара вместо регулаторните органи идентифицирането на добрите компании, по-разхлабените граници в дневните колебания на цените и по-строгите правила за разкриване на информация също ще подобрят ефективността на ценообразуването на активите\", посочва Дун. Дневният лимит на ценовите колебания е 20%, отвъд 10-те процента за другите подпазари. Изискванията за оповестяване на информация за индустрията и операционните рискове също са подобрени при новия пазар, според регулатора на ценни книжа. „Скоростта на Китай във въвеждането на новия пазар изпревари пазарните очаквания\", казва Дун и добавя: „Първата група от регистрирани на борсата фирми може да започне да търгува най-рано в края на март\". „Новият сегмент направи фундаменталните иновации в пазарните правила прелюдия за реформи на целия капиталов пазар, като същевременно съдържа известни рискове заради малкия си обхват\", се казва в коментар на Сю Бяо, главен анализатор в TF Securities. Уан Дзиендзюн, главен мениджър на фондовата борса в Шънджън, другата основна борса в континенталната част на Китай, заяви в събота, че са „напълно готови\" за осъществяване на реформи на капиталовия пазар, като приоритизира системата за регистрация, след като опитът от Шанхай дадат плодове. Сюе И, доцент по финанси в Университета за международен бизнес и икономика в Пекин, заяви, че проектирането на новия сегмент е съчетало напредналия опит на чуждите пазари с нуждите на Китай. По-нататъшните реформи биха могли по-ефективно да стимулират иновациите. „Китай би могъл да развие първичния пазар на новия сегмент в национална платформа, улесняваща инвестирането на частни фондове в технологични компании, преди те да станат публични\", казва Сюе.", "date": "2019.03.04", "title": "Шанхайската борса публикува правилата за търговия в новия сегмент за научни-технологични иновации"}
{"url": "https://www.24chasa.bg/novini/article/7327927", "text": "„Днес мастилото на антисемитизма не е изсъхнало. Вирусът на ненавистта и отчуждението върлуват сред нас. В тях се крие съвременният фашизъм, както ни посочи Умберто Еко.“ Това заяви вицепрезидентът Илияна Йотова в Музея на Холокоста в Лос Анджелис, където откри възпоменателна плоча за спасяването на българските евреи, съобщиха от прессекретариата на президента. По думите на Илияна Йотова имунитетът ни е отслабен, а пред риск са човешки права, воювани десетилетия наред. „Пред риск е човешкото достойнство“, изтъкна вицепрезидентът. Илияна Йотова посочи, че неравенството, липсата на справедливост, обезверяването, различните зависимости подхранват крайни настроения, а страховете превръщат хората в лесна плячка на ксенофобията и национализма, които шестват в речите на политици от цял свят. „Историята за спасяването на българските евреи носи послание към всички нас неуморно да преследваме мира – между държавите, между народите, между отделните личности“, заяви вицепрезидентът. „В най-мракобесните времена в съвременна Европа, в разгара на масовото изтребление на евреи моята страна България написа едни от най-светлите страници от българската история. Като никоя друга европейска държава тя съумя да защити своето еврейско население“, изтъкна Илияна Йотова. Вицепрезидентът подчерта, че благодарение на съвместните усилия на Българската православна църква, на водещи политици и интелектуалци, на смелостта на обикновените хора, България извърши хуманен подвиг и успя да спаси своите над 48 хил. евреи. „Българската земя ражда човеци – в тези думи на спасени български евреи се крие силата на това дело“, заяви Илияна Йотова. Вицепрезидентът посочи, че страданията на българския народ в неговата над 1300-годишна история изградиха моралните му сили и го направиха по-чувствителен и съпричастен към болката на другия. „Толерантността и взаимното уважение са вродени качества на българина“, отбеляза Илияна Йотова. „76 години след античовешкото и позорно деяние Холокоста не са забравени лицата на 6-те милиона, чиито живот безмилостно бе погубен на огнения олтар на нацистката машина на смъртта“, посочи вицепрезидентът. Илияна Йотова заяви, че тяхната памет ни задължава да не допускаме злоупотреба с миналото. Вицепрезидентът определи като тревожна статистиката, според която 50% от световното население не знае за съществуването на Холокоста. В края на словото си Илияна Йотова цитира думите на Ели Визел, които изрича при получаването на Нобеловата награда за мир: „Действието е единственият лек за равнодушието – най-коварната заплаха от всички.“ „Най-тежкият урок, който ни даде Холокостът, е никога повече да не стоим безмълвни пред деяния срещу човешките права, основно и неизменно от които е правото на живот, на достоен живот“, подчерта вицепрезидентът. Бих искала моята България да беше спасила и теб – тези думи Илияна Йотова написа в своето послание в Детския мемориал. Зловещата идеология погуби 1,5 млн. невинни детски живота. Възпоменателна плоча за спасяването на българските евреи вицепрезидентът откри и в Музея на толерантността. Илияна Йотова благодари на българската общност, на генералния консул на България в Лос Анджелис Веселин Вълчев и на всички, съпричастни към поставянето на възпоменателните плочи. „С тези плочи изразяваме и своята скръб за 11 343 евреи от територии, по това време управлявани от българските власти, които не успяхме да защитим по същия начин“, заяви вицепрезидентът. Откриването на плочите се състоя в присъствието на представители на българската общност и наследници на оцелели от Холокоста.", "date": "2019.03.04", "title": "Йотова: Вирусът на ненавистта върлува сред нас, а имунитетът ни е отслабен"}
{"url": "https://www.24chasa.bg/novini/article/7327932", "text": "Двадесет и две са жертвите на торнадото, опустошило окръг Лий в американския щат Алабама, предаде Асошиейтед прес, като се позова на местния шериф, съобщи БТА. Властите са преустановили издирвателните операции през нощта, защото условията са много опасни. Има ранени, но точна бройка засега не се съобщава. Възможно е изпод отломките на разрушените от стихията жилища да бъдат открити още трупове.", "date": "2019.03.04", "title": "22 жертви взе торнадо в Алабама"}
{"url": "https://www.24chasa.bg/novini/article/7327935", "text": "Голям пожар избухна тази сутрин в Западната промишлена зона във Варна. Горя складово хале с площ 1 декар. Огънят е тръгнал малко преди 8.00 ч. тази сутрин. На мястото са изпратени общо пет противопожарни автомобила, които изгасиха огъня, съобщи . В една част от халето са били складирани дървени палети. Изгорели са също няколко превозни средства, сред които автобус, микробус, три леки коли, лодка и джет. При пожара няма пострадали хора. Причините се изясняват.", "date": "2019.03.04", "title": "Голям пожар горя в промишлената зона на Варна"}
{"url": "https://www.24chasa.bg/novini/article/7327940", "text": "Министър-председателят Бойко Борисов изпрати съболезнователна телеграма до американския президент Доналд Тръмп по повод бедствието в щата Алабама, отнело живота на десетки жители, съобщиха от пресслужбата на Министерския съвет. „С огромно прискърбие научих тъжната новина за опустошителната буря, връхлетяла щата Алабама, която нанесе огромни материални щети и причини смъртта на десетки жители“, пише премиерът Борисов до президента на САЩ Доналд Тръмп. „Бих искал от мое име и от името на българския народ да изкажа най-искрени и дълбоки съболезнования към Вас и към семействата на загиналите и ранените. В този тъжен за цялата Ви страна ден нашите мисли и молитви са с Вас“, обръща се премиерът Борисов към американския президент.", "date": "2019.03.04", "title": "Борисов изпрати съболезнователна телеграма до Тръмп заради жертвите в Алабама"}
{"url": "https://www.24chasa.bg/novini/article/7328192", "text": "Основателят и член на британската група \"Продиджи\" Лиъм Хаулет съобщи, че вокалистът на бандата Кийт Флинт се е самоубил, се казва в Инстаграм акаунта на състава, съобщава БТА. \"Новината съответства на действителността. Не мога да повярвам, че го изричам, но нашият брат Кийт е отнел живота си през уикенда. Аз съм шокиран и дяволски съкрушен, сърцето ми е разбито. Почивай в мир, твоят брат Лиъм\", написа Хаулет под снимката на Флинт. Тялото на Флинт беше открито по-рано в понеделник в дома му в графство Есекс в югоизточната част на Англия. Музикантът беше на 49 години. Електронната група \"Продиджи\" беше основана през 1990 година. Първата песен на Флинт със състава \"Продижди\" беше \"Firestarter\" от 1996 година. След излизането на сингъла той се задържа три седмици в челната позиция на британската класация. Бандата е издала 7 студийни албума, последният от които бе \"No Tourists\". От основаването си \"Продиджи\" продават над 25 милиона плочи по целия свят и са носители на множество награди, между които две награди \"БРИТ\" и пет на MTV. Номинирани са и за две награди \"Грами\".", "date": "2019.03.04", "title": "Вокалистът на \"Продиджи\" Кийт Флинт\nсе е самоубил"}
{"url": "https://www.24chasa.bg/novini/article/7328205", "text": "Мнозинството граждани на Северна Македония /48,7 на сто/ подкрепят договора за добросъседство с България и смятат, че това ще развие отношенията с България /55,4 на сто/, показват резултатите от проучване на общественото мнение, извършено за ТВ Сител, предаде агенция МИА. Според проучването 42,7 на сто от анкетираните смятат, че македонската страна е водила добре преговорите с България за договора за добросъседство, с който бе затворен този въпрос, предава БТА. Бившият премиер Владо Бучковски, който присъстваше в предаването на ТВ Сител, изрази задоволство, че още в началото на първата година от мандата си премиерът Зоран Заев и външният министър Никола Димитров затварят отворените въпроси с България и Гърция. \"Въпросът с България беше по-лесен за затваряне. Това е вятър в платната на бъдещето\", каза Бучковски. Историчката професор Наташа Котлар, също гост в студиото на Сител, каза, че договорът за добросъседство е асиметричен и според нея е щяло да бъде много по-добре, \"ако бяхме останали на първата точка от член 8 и първо се бяха развивали добросъседските отношения на двата народа, които имат отделни езици\". Що се отнася до компромисите, направени за постигането на договора за добросъседство с България, за по-голямата част от гражданите /49,1 процента/ е неприемливо, че македонската страна е преговаряла без да се обявява в подкрепа на правата на \"македонското малцинство\" в България, за друга част /46,1 на сто/ е неприемливо прераглеждането на съдържанието на учебниците, а съвместното честване на исторически събития и личности е неприемливо за 41,3 на сто и приемливо за 36,1 на сто от гражданите. \"Не е цел нито на политиците, нито на историците да променят историята. Това е необратим процес и вярвам, че България може да бъде нашият най-голям съюзник и че това ще стане\", е уверен Бучковски, макар да очаква проблем със съгласуването на фактите, когато се стигне до периода на 20 век и периода на създаване на македонска независима държава. Мнението на македонските граждани за съседите им е различно. Преобладаващо е позитивното мнение за Сърбия /78,6 на сто/, за България /58,8 на сто/ и за Гърция /55,7 на сто/. Преобладава негативното мнение за Албания /46,9 на сто/ и за Косово/ 49,1 на сто/. Позициите на анкетираните по отношение на Гърция и България са почти непроменени в сравнение със становищата на анкетирани през 2017 г. граждани. Проучването на тема договора за добросъседство с България беше извършено от Интститута за политически проучвания в Скопие в периода от 31 януари до 4 февруари върху извадка от 1102 пълнолетни лица, пнодбрани на случаен принцип.", "date": "2019.03.04", "title": "Проучване: Повечето македонци подкрепят договора за добросъседство с България"}
{"url": "https://www.24chasa.bg/novini/article/7328233", "text": "Бившият губернатор на Колорадо Джон Хикънлупър се присъедини днес към растящия брой кандидати от Демократическата партия за участие в президентските избори, предаде Ройтерс. 67-годишният Хикънлупър се надява да се позиционира като центрист и опитен служител, който най-уверено може да победи президента Доналд Тръмп през 2020 г., предаде БТА. В изявление в ЮТюб, с което обявява кампанията си, той изтъква своя бизнес опит като кмет и губернатор, през чиито мандати икономиката на Колорадо отбеляза ръст, а щатът разшири здравните грижи и одобри закон за контрол на оръжията. Хикънлупър е сред демократите, които вярват, че утвърдена фигура с влияние, която може да привлече центристки гласоподаватели, е начинът, по който демократите ще си върнат Белия дом. Други вярват, че трябва ново лице, евентуално представител на малцинство, за да мобилизира клонящата все по-наляво електорална база на партията. Кандидатът често говори за личната си биография. След като престава да се занимава с геология през 80-те години, той отваря пивоварна и бирария. Хикънлупър говори и за риска да започнеш собствен бизнес, като обвързва това с нуждите на икономиката. Докато е губернатор на Колорадо, през 2012 г. жителите на щата гласуваха за легализиране на марихуаната. Преди Хикънлупър в надпреварата за кандидатурата на демократите се включиха конгресменката от щата Хавай Тулси Габард, сенаторът от Ню Джърси Кори Букър, сенаторката от Ню Йорк Кирстен Джилибранд, сенаторката от Минесота Ейми Клобучар, кметът на Саут Бенд в Индиана Пийт Батигиг, бившият кмет на Сан Антонио в Тексас Джулиън Кастро, губернаторът на Вашингтон Джей Инсли, припомня ТАСС. Първите събрания на партийни активисти по време на следващата президентска кампания ще са в щата Айова в началото на февруари 2020 г. Конгресът на Демократическата партия, на който ще бъде издигнат кандидатът за президент, ще е от 13 до 16 юли. Изборите ще са на 3 ноември 2020 г.", "date": "2019.03.04", "title": "Бившият губернатор на Колорадо се присъединява към кандидатите на демократите за президент"}
{"url": "https://www.24chasa.bg/novini/article/7328282", "text": "Германия е върнала на Гърция и Испания 11 мигранти, влезли неправомерно във федералната република, след като вече са се регистрирали в други страни-членки. Това става ясно от доклад, който описва резултатите от билатералните споразумения, които канцлерът Ангела Меркел сключи миналата година.  Двама от бежанците са предадени на Испания и 9 – на Гърция. С Италия също има такова споразумение, но поради политическата обстановка там, бежанци не са приети обратно. Това е резултатът от мъчително постигнатия компромис между германските християндемократи и баварския Християнсоциален съюз миналата година. Заради наплива на бежанци баварските консерватори настояха за спазване на Дъблинските споразумения. Те предвиждат мигранти и бежанци да остават в онази страна, от която са влезли в ЕС. Много държави в ЕС обаче продължават да не ги спазват, уплашени от евентуален прираст на мигранти. Изправена пред избори, Бавария настоя федералното правителство в Берлин в лицето на Ангела Меркел да намери начин границата на Германия да е непропусклива за бежанци без право на статут. Преговорите между двете партии бяха толкова мъчителни, че се заговори дори за предсрочни избори във федералната република. В крайна сметка Меркел обеща да сключи нови билатерални споразумения с другите страни-членки, за да се уреди този въпрос. 9 месеца по-късно се оказва, че дългите опашки по австрийско-баварската граница са били заради тези 11 души. В същото време трафикът през нея отнемаше часове за всички останали пътуващи.", "date": "2019.03.04", "title": "Само 11 бежанци върнати от границата на Германия"}
{"url": "https://www.24chasa.bg/novini/article/7328267", "text": "Популацията на гърбатите китове край бреговете на Австралия отбелязва ръст, след като почти изчезна, но в скоро време отново ще е застрашена, установи изследване, цитирано от ДПА. Броят на тези морски бозайници беше достигнал критичните няколкостотин през 60-те години на миналия век. В наши дни се наброяват около 25 хиляди екземпляра, установиха учени от университета в Куинсланд, предаде БТА. Специалистите изчислиха, че годишният ръст на популацията на гърбатите китове е 10,9 процента. Ако тенденцията се запази, ще бъде наблюдаван пик между 2021 и 2026 година, след което отново ще настъпи срив. Австралийското правителство забрани промишления улов на тези животни през 1962 година, след като броят им спадна до само 500 екземпляра. Китоловните станции на Австралия избиха около 95 процента от популацията между 1952 и 1962 година, като бяха уловени около 40 000 от тези морски бозайници. Те достигат на дължина около 16 метра и тегло до 45 тона.", "date": "2019.03.04", "title": "Ръст при популацията на австралийските гърбати китове"}
{"url": "https://www.24chasa.bg/novini/article/7328271", "text": "Вицепрезидентът Илияна Йотова бе домакин в Лос Анджелис заедно с българския генерален консул Веселин Вълчев на традиционния прием за националния празник на Република България 3 март. Това съобщиха от прессекретариата на президента. „Свободата и мирът не са даденост. За тях трябва да се борим всеки ден, заедно“, заяви Илияна Йотова в приветствието си. На приема в Лос Анджелис присъстваха представители на американските институции, чуждестранни дипломати и представители на българската общност. Към сънародниците ни вицепрезидентът се обърна с думите: „Единение на енергията на всички българи за прогреса на България – това е мисията ни. Заедно трябва да пишем страниците на българската история. Заедно да градим бъдещето на България.“", "date": "2019.03.04", "title": "Илияна Йотова в Лос Анджелис: Свободата и мирът не са даденост"}
{"url": "https://www.24chasa.bg/novini/article/7328283", "text": "Холандия отзова посланика си в Иран за консултации, след като Техеран експулсира двама дипломати от холандското посолство, предадоха Франс прес и Асошиейтед прес. През януари холандското правителство обвини Иран, че е замесен в убийствата в Холандия на двама ирански опозиционери с холандско гражданство през 2015 и 2017 г., заради които Хага експулсира двама ирански дипломати през юни м.г., предаде БТА. През февруари Техеран обяви за персона нон грата двама холандски дипломати. Иранският посланик в Хага бе призован в холандското външно министерство, където му е било заявено, че експулсирането на двамата служители на холандското посолство е недопустимо и влияе отрицателно на двустранните отношения. Днес холандското правителство \"реши да отзове посланика на Холандия в Техеран за консултации\", се казва в изявление на външния министър Стеф Блок. \"Това решение се взема съобщението на иранското външно министерство, че двама холандски служители на посолството в Техеран са обявени за персона нон грата и трябва да напуснат страната\", се уточнява в изявлението.", "date": "2019.03.04", "title": "Холандия привика посланика си от Иран, след като Техеран изгони двама нейни дипломати"}
{"url": "https://www.24chasa.bg/novini/article/7328311", "text": "Митническите власти във Филипините конфискуваха над 1500 живи екзотични костенурки, скрити в багажа на пътник на летището в Манила, предаде Асошиейтед прес. Животните, 1529 на брой, са били открити в четири изоставени куфара, които са били притежание на пътник, пристигнал с полет от Хонконг на международното летище \"Ниной Акино\" в Манила, предаде БТА. Пасажерът явно е бил информиран за засилените проверки срещу нелегалния внос на екзотични животни и е изоставил товара си, изтъкнаха местните власти. Той не е потърсил куфарите си, след като са преминали през багажната лента. Нарушителят се издирва от полицията и може да получи ефективна присъда от две години затвор и 2000 долара гроба.", "date": "2019.03.04", "title": "Конфискуваха над 1500 костенурки, скрити в куфари, на летището в Манила (Снимки)"}
