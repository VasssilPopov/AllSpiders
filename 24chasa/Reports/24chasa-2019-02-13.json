{"url": "https://www.24chasa.bg/novini/article/7297308", "text": "Вицепрезидентът на САЩ Майк Пенс обвини днес Русия, че се опитва да раздели НАТО чрез енергийните си резерви, ядрени оръжия и \"усилията си да се меси в изборите в цяла Европа и по света\", предаде Асошиейтед прес. Пенс заяви това във Варшава, откъдето започна четиридневна обиколка в Европа. По-рано днес той се срещна със стотици полски военни и с американски войници, разположени в страната. Варшава, която се опасява от агресивната политика на Русия, иска САЩ да създадат своя постоянна база в Полша, отбелязва агенцията, предаде БТА. Говорейки пред репортери след срещата си с полския президент Анджей Дуда, Пенс потвърди полските страхове, като каза, че \"няма по-надвиснала заплаха над Полша от призрака на агресия от вашия съсед от изток\". \"Москва се опитва да раздели нашия съюз, с петролните и газовите си резерви, с новия си арсенал от ядрени оръжия, с усилията си да се меси в изборите в цяла Европа и по света\", каза Пенс. Той изтъкна още, че САЩ се стремят към сътрудничество с Полша в областта на ядрената енергетика. \"С нетърпение очакваме съвместната работа по мерки за развитие от вас на други източници на енергия, като ядрената енергия\", каза Пенс, предаде ТАСС. Пенс благодари на Варшава от името на Вашингтон, че се противопоставя на реализацията на проекта за строителство на газопровода \"Северен поток 2\" от Русия към Европа. Вицепрезидентът припомни, че Полша вече е подписала с американски енергийни компании три договора, които, както се очаква, ще й позволят след 4 години да получава от САЩ над 7 милиарда кубически метра природен газ годишно. Вицепрезидентът на САЩ каза още на пресконференцията си с Дуда, че САЩ приветстват решимостта на Полша да \"защитава телекомуникационния сектор от Китай\", предаде Ройтерс. През януари Полша арестува китайски служител на китайския технологичен гигант Хуавей и бивш служител на полските сили за сигурност по подозрения в шпионаж.", "date": "2019.02.13", "title": "Майк Пенс: Русия се опитва да раздели НАТО"}
{"url": "https://www.24chasa.bg/novini/article/7297254", "text": "Тенденцията за ниска безработица и повишаване на средната работна заплата ще се запазят. Това прогнозира председателят на Бюджетната комисия в Народното събрание Менда Стоянова пред  . Според нея икономическите реалности ще изискват от работодателите да увеличават доходите, за да преодолеят недостига на работна ръка и квалифицирани специалисти. Това ще стане възможно с увеличаването на дела на икономиката с висока добавена стойност. Председателят на Бюджетната комисия обясни, че инвестициите, които се правят в момента са в производството и те ще донесат устойчивост на икономиката и ръст на БВП. Стоянова коментира като добра новина доклада на Европейския парламент, който предлага увеличаване с 4 млрд. лв. на средствата за България през следващия бюджетен период, както и намаляване на националното съфинансиране от 30 на 15 процента. Според нея това ще позволи на повече общини да кандидатстват по европроекти след 2020 г.", "date": "2019.02.13", "title": "Менда Стоянова: Ниската безработица и ръста на средната заплата ще се запазят"}
{"url": "https://www.24chasa.bg/novini/article/7297272", "text": "Президентът на Майкрософт (Microsoft) Брад Смит се срещна днес с папа Франциск, за да обсъдят етичните проблеми при използването на изкуствен интелект и начините да се преодолее дигиталното разделение между бедните и богатите страни, предаде Ройтерс, позовавайки се на Ватикана. Шефът на технологичния гигант и 81-годишният глава на Римокатолическата църква, който беше заявил, че е истинска \"трагедия\" що се отнася до технологии, разговаряха около 30 минути в папската резиденция, предаде БТА. Двамата са обсъдили изкуствения интелект в служба на общото благо и дейности за преодоляване на дигиталното разделение, което все още съществува на глобално равнище, според съобщение. Смит коментира пред ватиканския вестник \"Осерваторе романо\", че са необходими силни етнични и нови закони, които да гарантират, че развитите технологии, като изкуствения интелект, няма да попаднат в грешни ръце. Ватикана съобщи, че неговата Академия за живота ще спонсорира заедно с Майкрософт награда за докторска дисертация през 2019 година на тема \"Изкуственият интелект в услуга на човешкия живот\".", "date": "2019.02.13", "title": "Папата обсъди етиката при изкуствения интелект с шефа на \"Майкрософт\""}
{"url": "https://www.24chasa.bg/novini/article/7297277", "text": "Чака ни година на ново начало и на промяна - на начина на мислене, на начина, по който живеем. Тези, които усетят и се включат в тази промяна, ще могат да минат отвъд, в бъдещето. Това заяви лидерът на БСП - София, Калоян Паргов в словото си по време на традиционната годишна среща с медиите по покана на групата на червените общински съветници в столичен ресторант, предлагащ прогресивна българска кухня. Чака ни година на избори. Със сигурност два, но в зависимост от резултатите от евроизборите - вероятно и три, каза Паргов. И пожела на колегите си и на БСП успехи. Да бъдем водени от истинност, честност и обективност. Надявам се, че свободата на словото няма да е проблем през тази година, коментира още Паргов. Разказа, че е избрал заведението, защото предлага традиционни български ястия, поднесени по модерен начин. Също, както ние се опитваме да преведем идеите на предшествениците ни отпреди 128 г. така, че да звучат модерно за съвременниците и младото поколение, обясни Паргов.", "date": "2019.02.13", "title": "Паргов: Тази година е на промяна и тези, които се включат, ще минат в бъдещето"}
{"url": "https://www.24chasa.bg/novini/article/7297235", "text": "Управляващата коалиция е стабилна, а концепцията на ВМРО за ромската интеграция принципно ще бъде приета. Това успокоиха партньорите на Красимир Каракачанов в парламента вчера, ден след като той заплащи с оставка, ако идеите мубъдат отхвърлени. Сред тях е ограничаване на раждаемостта, трудова повинност за младежи, напуснали училище, и спиране на помощите при отказана работа. “ГЕРБ подкрепя концепцията, но има текстове, които трябва да се коригират и да станат по-обрани, за да избегнем всякаква възможност за манипулация, както и да се използва тази тема в предизборния период по начин, по който няма да е от полза за обществото”, каза Цветан Цветанов. “Смятам, че няма политическа сила, която да не подкрепи предложение, свързано със спазване на закона от всички български граждани”, допълни той. Според Валери Симеонов концепцията тряба сериозно да се подобри и доизкусури, но иначе основните предложения в нея съвпадали изцяло със заложената от НФСБ програма. “Това не е свещена книга. Ние очакваме корекции и подобрения. Основното, което искаме, е да съчетаем множеството права, които се дават на ромския етнос, за да се интегрира, с определени отговорности и санкции, когато това не се случва”, обясни Искрен Веселинов от ВМРО.", "date": "2019.02.13", "title": "Коалицията остава цяла - приемат част от ромската стратегия на ВМРО (Обзор)"}
{"url": "https://www.24chasa.bg/novini/article/7297153", "text": "      Академичен елит, министри, кметове, медии, много известни българи - клуб 1 на НДК бе препълнен във вторник следобед. Там се състоя третата годишна церемония за отличаване на най-добрите университети, организирана от “24 часа”. Партньори бяха “Кауфланд-България”, “Геотрейдинг”, “Уникредит Булбанк”, “Каолин”, “Хидрострой” и “Дънди прешъс метълс”.  Сред хората, които връчваха отличията бяха ръководителят на представителството на ЕК у нас Огнян Златев, министрът на образованието Красимир Вълчев, земеделският министър Румен Порожанов, началникът на отбраната ген. Андрей Боцев, председателят на БАН акад. Юлиан Ревалски, директорът на Народния театър Мариус Донкин, бившият председател на Народното събрание Огнян Герджиков. Специални табели получиха ректорите на университетите, които са първи в различните професионални направления според новия рейтинг на висшите училища у нас. Георги Стойчев от консорциума, който изготвя рейтингите, обобщи, че има 4 добри тенденции в българското висше образование и 1 лоша. Лошата е, че намалява броят на студентите. Има обаче концентрация на по-голям дял студенти в направления, в които има по-добра реализация на пазара на труда. Има концентрация на по-голям дял студенти във висшите училища в съответното направление, при които има по-добра реализация на завършилите на пазара на труда. Постепено се подобрява и връзката на висшето образование с пазара на труда. Качеството и количеството на научните публикации на българските висши училища видимо се подобрява. Много е приятно, когато човек вижда в залата такъв букет от хора, и то от хора, които възпитават нашето общество. Благодаря на организаторите, че за пореден път правят това нещо, да благодаря на колегите, които правят рейтинга и едно все по-добро класиране и подреждане на нашите университети по достойнство. В началото ние, като ректори (голяма част от нас са почти от началото на рейтинговата система) не бяхме особено щастливи от начина, по който бяхме подреждани. Но с течение на времето и ние, и вие се научихме какво и как да правим. Много е приятно, когато се намираш като университет на едно от първите места. Но предизвикателството да се задържиш там или да отидеш малко по-нагоре е още по-голямо. Искам да изкажа своята благодарност към екипа на “24 часа”, на г-жа Гочева и на г-н Зюмбюлев. Да благодаря също и на бизнеса. Ние сме единствен специфичен университет, който подготвя кадри за добивната индустрия. Подготвяме кадри за там, но и те са с отворено сърце и души към нас. Разбрали сме отдавна и ние като университет, и те като ръководители, собственици и работещи в добивните компании, че взаимно сме си полезни и трябва да бъдем заедно. Преди всичко благодаря на организаторите - вестник “24 часа”, за добрата инициатива. Тя помага на министерството, на студентите, на висшите училища. Рейтинговата система е добър пример за последователна политика. Разработването на проекта стартира още през 2008 г. През 2011 г. започнахме диференциране на финансирането въз основата на данните от рейтинговата система. През 2015 г. започнахме преструктуриране на приема. Днес той е както инструмент за политика, така и инструмент за подпомагане на рационалния избор на студентите. През това време рейтинговата система се усъвършенства, но се подобриха резултатите на висшите училища, което е доказателство, че самата рейтингова система стимулира висшите училища. Не е важно само да наградим първите. Важно е всяко едно висше училище да подобрява резултатите си. Тази година виждаме, че има конкуренция за първото място. И тези, които са на първо място, трябва да полагат множество усилия, за да останат на първо място. От друга страна, за тези, които са на второ и следващо място, рейтинговата система е важен стимул за подобряване, защото днес в условията на конкуренция голяма част от търсенето е в резултат на добрата репутация, в това число на оценката по рейтинговата система. Благодаря на “24 часа”, че с тази инициатива популяризира българските висши училища и българското висше образование. Днес виждаме, че по редица професионални направления ние имаме конкурентно висше образование. Виждаме, че чуждестранни студенти, и то от европейски страни са записани в системата на българското висше образование. Още веднъж поздравления за консорциума, който изпълнява рейтинговата система, и на “24 часа” за добрата инициатива. Първо ми позволете да поздравя ректора на Университета по архитектура, строителство и геодезия в София. Това е университетът, който подготвя архитектите и инженерите, от които ние имаме толкова нужда. Не само ние в общината, цялото общество. Когато говорим за инвестиции, за инфраструктура, няма как да не кажа, че хората, които работят на терен, от които зависи и качеството, което е на дневен ред днес, това са архитектите и инженерите. Затова ви пожелавам да продължавате да пазите тази позиция, да се изкачвате и нагоре, защото това означава, че ние ще имаме добри, добре подготвени инженери и архитекти за нашия град. Бих искала да поздравя г-жа Гочева, г-н Зюмбюлев за инициативата, за наградите - нещо повече, да ги поздравя и да им благодаря, че те бяха от самото начало инициатори. Заедно с “Отворено общество” започнаха тази истинска реформа в системата на висшето образование, за която, както каза и проф. Тотев, не всички бяха първоначално много щастливи и доволни, но времето показа, че това е начинът да се повишава качеството на нашето образование. Поздравления за министъра на образованието и за целия екип и заедно с всички ректори за това, че ни правят оптимисти за развитието на българското висше образование. Само с образованите млади хора можем да привличаме инвеститорите, заедно, разбира се, с подобряването на инфраструктурата, а това означава и развитието на нашия град. “В речта си при получаването на Нобеловата награда за литература Орхан Памук каза, че пише, защото иска да бъде щастлив. И аз искам да пожелая на всички вас не само да създавате бъдещето на България, но и да учите младите хора да бъдат щастливи. Защото мисля, че освен образовани и умни, на нас ни трябват щастливи хора, които да остават в тази страна.” Това каза Силва Зурлева, член на Борда на директорите на Нова броудкастинг груп, която награди д-р Владимир Димитров, заместник-ректор на Нов български университет, и предизвика бурни аплодисменти. Министърът на земеделието Румен Порожанов връчи отличие на проф. Христина Янчева, ректор на Аграрен университет - Пловдив, който е първенец в три направления. Ректорът на Тракийския университет - Стара Загора, проф. Иван Въшин получи отличието си от Румен Порожанов. Началникът на отбраната ген. Андрей Боцев награди полк. доц. д-р Димитър Ташков, заместник-началник на Военна академия “Георги Стойков Раковски”. Председателят на БАН акад. Юлиан Ревалски връчи наградата на ректора на Лесотехническия университет проф. Иван Илиев. Заместник-министърът на вътрешните работи Милко Бернер връчи наградата на ректора на Академията на МВР доц. Неделчо Стойчев. Директорът на Народния театър Мариус Донкин връчи наградата на ректора на Националната академия за театрално и филмово изкуство проф. Станислав Семерджиев. Мариус Донкин награди и ректора на Националната музикална академия проф. Димитър Цанев. Огнян Герджиков, бивш председател на Народното събрание и бивш служебен министър-председател, връчи отличието на ректора на Националната художествена академия проф. Николай Драчев. Ректорът на Националната спортна академия проф. Пенчо Гешев получи наградата си от легендарния волейболист и вицепрезидент на Българския олимпийски комитет Любомир Ганев. Проф. Николай Менков, заместник-ректор на Университета по хранителни технологии - Пловдив, получи отличието си от Георги Стойчев от консорциума по създаване на рейтинга. Виктор Фачев, директор “Човешки ресурси” в “Кауфланд-България”, връчи на ректора на УНСС проф. Стати Статев специално отличие за най-висока програмна акредитация в България за професионално направление “Икономика”. Цветанка Минчева, директор “Глобално банково обслужване” и член на УС на Уникредит Булбанк, връчи награда на Стивън Съливан, президент на Американския университет в България, който е пръв в 4 направления. Волф Харлфингер, главен изпълнителен директор на “Каолин”, награди проф. Георги Михов, ректор на Техническия университет - София, първенец в 6 направления. Живко Недев, изпълнителен директор на “Хидрострой” връчи отличие на проф. Митко Георгиев, ректор на ХТМУ – София, който е с първи места в 3 направления. Петър Николов, зам.-министър на образованието и науката, връчи награда на проф. Христо Белоев, ректор на Русенския университет “Ангел Кънчев”. Главният редактор на “24 часа” Борислав Зюмбюлев връчи специална награда на проф. Христо Бонджолов, ректор на Великотърновския университет “Св. св. Кирил и Методий”. Тя е за първо място в професионално направление “Филология” за висше училище извън София. Господин Йовчев, директор “Правни и бизнес отношения” и член на Борда на директорите на “Би Ти Ви Медия груп” връчи отличие на доц. Албена Александрова, директор на докторантското училище в Педагогическия факултет и на магистърската програма “Образователен мениджмънт” в Пловдивския университет “Паисий Хилендарски”. Бойко Пенков, зам.-министър на здравеопазването, връчи отличие на проф. Тихомира Златанова, зам.-ректор на Медицинския университет – София. Доц. Александър Вълков, декан на факултет “Здравни грижи” на Медицинския университет - Плевен, получи отличие от Бойко Пенков. Бойко Пенков връчи специална награда на проф.Тодорка Костадинова, зам.-ректор на Медицинския университет “Проф. д-р Параскев Стоянов” – Варна. Отличието е за най-много цитирания на научните публикации в направления “Медицина” и “Обществено здраве”. Председателят на Националната агенция за оценяване и акредитация проф. Петя Кабакчиева връчи отличието на проф. Стефан Сивков, заместник-ректор на Медицинския университет в Пловдив.", "date": "2019.02.13", "title": "Академичните оскари (Обзор)"}
{"url": "https://www.24chasa.bg/novini/article/7297139", "text": "Забраната за публикуване на социологически проучвания и допитвания в изборния ден, и деня за размисъл да отпадне. Това решиха депутатите на правна комисия с 9 гласа “за”, 4 “против” и 3 “въздържали се” на второ четене на Изборния кодекс. Депутати от БСП и “Обединени патриоти” гласуваха “въздържали се” и “против”, а от ДСП само “против”. “С тези промени ще се увеличи пространството на официалната информация и ще се ограничи възможността да излиза сива и непроверена информация”, мотивира предложението депутатът от ГЕРБ Диана Саватева, която е сред вносителите на промените. Тя обясни, че такава забрана няма и в страни от ЕС като Финландия, Холандия, Словения и др. “Това е неравнопоставеност между традиционните и социалните медии. С това предложение ще се елиминира тази неравнопоставеност”, допълни още тя. “Според мен се дава възможност за манипулация на вота и то в изборния ден”, коментира обаче депутатът от НФСБ Християн Митев. “Няма да подкрепим това предложение. Не смятам, че това, че забраната се нарушава, означава, че текстът трябва да се премахне”, заяви пък Хамид Хамид от ДПС. Изказването му подкрепи и соцдепутатът Крум Зарков и допълни, че вместо текстът да се премахва, трябва да се намери начин той да работи. Депутатите отхвърлиха пък предложението на ДПС да отпадне забраната за агитация по време на избори на чужд език. От движението предложиха възможност да се осигурява превод на български, но депутатите от правна комисия не бяха съгласни с предложението. Отхвърлена бе и идеята членовете на Секционните избирателни комисии да притежават средно образование, като задължително изискване за членство, както предложиха социалистите.", "date": "2019.02.13", "title": "Предложението на “24 часа” да се публикува социология в изборния ден  мина в правна комисия"}
{"url": "https://www.24chasa.bg/novini/article/7297147", "text": "Вашингтон, Париж и Рим обсъждат с Анкара алтернативи на покупката на руски зенитно-ракетни комплекси С-400, заяви днес генералният секретар на НАТО Йенс Столтенберг на пресконференция в кулоарите на срещата на министрите на отбраната на членките на алианса в Брюксел, предаде ТАСС. \"В момента се води диалог между Турция и САЩ по въпросите за противоракетната и противовъздушната отбрана, а също така се провеждат контакти между Турция и други страни от НАТО, по-конкретно Франция и Италия, за покупка на алтернативната френска противовъздушна система САМП/Т\", заяви Столтенберг, предава БТА. Същевременно той напомни, че \"всяка страна от НАТО може самостоятелно да взема решения за това какъв вид оръжия да придобива\". Той напомни, че в Турция продължават да се намират два дивизиона противовъздушни системи САМП/Т (Италия) и Пейтриът (Испания), които са изпратени в страната през 2012 г. в рамките на мисия на НАТО за засилване на противовъздушната отбрана на Турция за защита срещу евентуални ракетни удари от територията на Сирия.", "date": "2019.02.13", "title": "САЩ, Франция и Италия обсъждат с Турция алтернативи на покупката на руски ракети"}
{"url": "https://www.24chasa.bg/novini/article/7297156", "text": "Парламентът изрази загрижеността си във връзка с нарушенията на правата на жените и равенството на половете в някои държави членки, в резолюция приета в сряда. Това съобщиха от пресцентъра на Европейския парламент. В настоящото десетилетие сме свидетели на видими и организирани нарушения срещу равенството на половете и правата на жените, включително в ЕС и особено в някои държави членки, гласи незаконодателната резолюция приета с 395 гласа „за“ срещу 157 гласа „против“ и 62 „въздържал се“. Евродепутатите отбелязват, че по своето естество, интензивност и въздействие враждебните реакции срещу правата на жените се различават сред държавите членки като в някои случаи остават на равнището на реториката, а в други се изразяват в конкретни мерки. Евродепутатите изразяват загриженост по отношение на много области като: - Насилие, основано на пола, и домашно насилие: евродепутатите подчертават нарастващия брой на жените жертви на домашно насилие в ЕС и призовават Съвета изцяло да приложи Истанбулската конвенция и да подкрепи нейното ратифициране от държавите членки; - Достъп до правосъдие: евродепутатите отбелязват, че жертвите на насилие, основано на пола, често имат органичен достъп до правосъдие и подходяща защита. Те призовават държавите членки да гарантират, че всички жертви ще получат правна помощ, отчитаща аспектите на пола, с цел да се сложи край на безнаказаността и да се подобри сигнализирането на подобни престъпления; - Здраве и репродуктивни права на жените: евродепутатите изразяват загриженост от това, че противниците на репродуктивните права и самостоятелността на жените имат значително влияние върху националното законодателство и политики, като се стремят да налагат ограничения върху правата на жените и достъпа им до контрацепция и аборт. Те призовават Комисията да включи насърчаването и подобряването на сексуалното и репродуктивно здраве и права в следващата Стратегия за обществено здраве; - Достъп до финансиране: Евродепутатите изразяват безпокойство относно намаляването на ресурсите, с които разполагат организациите за правата на жените и приютите за жени в много от държавите членки. Те призовават държавите членки да предоставят достатъчни финансови ресурси и настояват достъпът до тези средства да включва по-малко бюрокрация и да не бъде дискриминационен по отношение на целите и дейностите на организациите; - НПО: Евродепутатите посочват тенденцията в някои държави членки паралелно да се създават неправителствени организации, състоящи се от проправителствени лица. Те подчертават важността на наличието на критична, разнообразна и неправителствена среда за организациите за правата на жените и равенството между половете; - Реч на омразата: Парламентът изразява загриженост, че в последно време се засилва тази форма на насилие и особено сексистката и ЛГБТИ-фобската реч. Призовава членовете си да дадат пример като демонстрират политика на нетърпимост към подбуждащи към омраза сексистки изказвания по време на пленарните сесии, посредством изменение на Правилника за дейност на ЕП, който трябва да съдържа забрана за подобни изказвания. В заключение, по време на дебата във вторник евродепутатите отправиха въпрос към Комисията с искане за устен отговор и призоваха за развитието на кохерентен и всеобхватен план за постигането на равенство на половете и защита на равните права за жените, включително премахването на всички форми на насилие срещу жените.", "date": "2019.02.13", "title": "EП загрижен за нарушенията на правата на жените в някои държави членки"}
{"url": "https://www.24chasa.bg/novini/article/7297172", "text": "Родителите на босненския студент Давид Драгичевич, чиято подозрителна смърт предизвика антиправителствени протести през последните месеци, заявиха, че искат да ексхумират тялото му и да го погребат извън страната, предаде Асошиейтед прес, цитирана от БТА.  Давор Драгичевич и Сузана Раданович казаха днес, че са подали официално искане за ексхумация в Баня Лука. Давид Драгичевич загина при подозрителни обстоятелства през март миналата година в Баня Лука. Първоначално полицията обяви смъртта му за самоубийство, но семейството отхвърли това твърдение и заяви, че 21-годишният младеж е бил убит. По-късно прокуратурата започна разследване за предполагаемо убийство, което все още не е приключило. Родителите на Драгичевич застанаха начело на многомесечни протести с искане за разкриване на истината за смъртта на сина им. Те твърдят, че има опит за прикриване на убийството от страна на властите. Протестите са свързани и с по-широко недоволство от предполагаемата широка корупция и от ниския жизнен стандарт в Босна и Херцеговина, отбелязва АП.", "date": "2019.02.13", "title": "Родителите на босненския студент Давид Драгичевич искат ексхумация на тялото му"}
{"url": "https://www.24chasa.bg/novini/article/7297158", "text": "На извънредно заседание на Комисията по граждански свободи, правосъдие и вътрешни работи на Европейския парламент приет регламент за подсилване на Европейската гранична и брегова охрана. Агенцията, която получи нови правомощия, ще подпомага държавите членки в борбата срещу нелегалната миграция и трансграничната престъпност. Евродепутатите подкрепиха ключови законодателни изменения, предложени от евродепутата от ГЕРБ/ЕНП Емил Радев. До 2025 г. агенцията ще разполага с до 10 000 служители, в зависимост от нуждите за оказване на помощ на държавите-членки. Сред тях ще има и екип за бързо реагиране, който да бъде разположение в случай на внезапна криза. Ще бъдат подсилени още правомощията за връщане на нелегални мигранти от ЕС към техните страни на произход. За първи път агенцията ще може да купува собствено оборудване и техника, което ще й позволи да реагира бързо, вместо да координира понякога със седмици предоставянето на такава от една към друга държава - членка. Друго ново правомощие на Агенцията е да следи за вторичните движения на мигранти в рамките на ЕС, което ще спомогне за изграждането на цялостна картина за местоположението на мигрантите в ЕС. Предложение на Европейската комисия при голяма заплаха по външните граници, ако която дадена държава не предприеме мерки, агенцията да се намесва без съгласието на тази членка, бе отхвърлено по искане на Емил Радев, който се аргументира, че това е нарушаване на суверенитета на държавите-членки на ЕС. В същото време обаче Групата на европейските социалисти и демократи отхвърли друго негово ключов предложение - агенцията да връща нелегални мигранти от съседни на ЕС държави в страните им на произход, но без това правомощие да намалява възможностите за оказване на помощ на държавите - членки. Въпреки че законодателното изменение бе подкрепено от групата на ЕНП, то бе категорично отхвърлено от евродепутатите от групата на Европейските социалисти и демократи и на Европейските либерали и демократи.", "date": "2019.02.13", "title": "Европарламентът засилва охраната на границите"}
{"url": "https://www.24chasa.bg/novini/article/7297120", "text": "В момента, в сметката на български адвокат има 60 млн. евро, преведени от Венецуела. Това заяви пред   председателят на Комисията за контрол над службите за сигурност Димитър Лазаров. Той коментира последната информация по случая, минути след края на закритото заседание на управляваната от него комисия, на която са били изслушани ръководителите на ДАНС, МВР, прокуратурата, разузнаването и военна информация. „В момента, в наличност са около 60 млн. евро, постъпили са в доверителна сметка на адвокат. Името не е споменато, не е необходимо. Не сме се интересували за името, защото разследването е в начален етап”, каза Лазаров и допълни, че лицето, което е получило парите има освен българско и чуждо гражданство. По думите на Лазаров, банката е българска, оказано е съдействие от БНБ. „От Нова година насам няма движение. Доверителните сметки на адвокати и адвокатски дружества, обикновено са пари на клиенти, които стоят там и при необходимост се превеждат. Тепърва ДАНС ще установява какво е било движението на тези пари”, посочи председателят на Комисията за контрол над службите за сигурност. „Смущаващо е, че сумата е голяма. Като казваме постъпили са тук, това не означава, че са били предназначени да бъдат похарчени тук. Вероятно е било предназначено по някакъв начин да бъдат връщани обратно във Венецуела. Сигналът е дошъл по дипломатически път от партньорските служби”, заяви Лазаров. Той посочи, че основанието за превод е било закупуване на храна за хуманитарни нужди. „Вероятно тази сметка е една пощенска кутия, откъдето тези пари са били превеждани извън България”, допълни председателят на комисията. Димитър Лазаров коментира фактите и връзката между случаите „Гебрев” и „Скрипал”. „Април месец беше изяснено, че при вечеря на г-н Гебрев с негови чуждестранни партньори – поляци, беларуси, се почувствал недобре, започнал е да повръща и е закаран във ВМА. Първите съмнения са били за сърдечен проблем, след което е установено, че се касае за отравяне. Веднага е образувано дело, разпитан е г-н Гебрев, още докато е бил на легло. Разследващите са направили претърсване на мястото на вечерята, домът и офисът му. От експертизата стана ясно, че това вещество се разгражда много бързо – няколко часа, то не е с бавно действие, но ако не се установи до няколко дни, би имало летален край с признаци на сърдечен проблем”, каза Лазаров. Председателят на Комисията за контрол над службите за сигурност каза още, че в кафето, намерено в жилището на Емилян Гебрев, са намерени проби от същото вещество, с което е бил отровен бизнесменът. Той допълни обаче, че количеството, което е било открито не би трябвало да предизвика тази реакция. „Публично известно е, че синът му след няколко дни има същите признаци с повръщане, управителят на фирмата също постъпва във ВМА. Когато изписват сина му и г-н Гебрев отива да го вземе дрехите от ВМА, той отново се е почувствал зле”, допълни Лазаров. Експертизата, назначена във Финландия и платена от Емилиян Гебрев, потвърждава химичния състав на едното вещество, другото е неидентифицирано. Това е и причината да има европейска заповед за разследване. „Новичок е изолиран в Англия заради случая „Скрипал”. Заключението на финландската лаборатория е, че откритото от тях вещество не попада в забранителния списък на силно отровни вещества”, допълни Лазаров.", "date": "2019.02.13", "title": "Димитър Лазаров: 60 млн. евро има в сметката на български адвокат, преведени от Венецуела"}
{"url": "https://www.24chasa.bg/novini/article/7297119", "text": "Противоречивият проект \"Марс уан\", в рамките на който ще се изпращат хора на Марс без опция за връщане, среща финансови затруднения, предаде ДПА. Дружеството \"Марс уан венчърс\", регистрирано в швейцарския град Базел, съобщи, че е обявено в несъстоятелност, а кредиторите се умоляват да подадат жалби в базелската служба за фирмен фалит, предава БТА. Свързаната с \"Марс уан\" холандска фондация, която се предполага, че ще организира и изпълнява самото пътуване до Марс, не е засегната от финансовите проблеми на дружеството, което осигурява финансирането. \"Марс уан венчърс\" съобщи, че води преговори с нов инвеститор, но отказа да даде допълнителна информация. Според действащия план, първата безпилотна мисия до Марс ще се проведе през 2022 г. , за да се провери до колко е осъществим проектът. Тя ще излъчва на живо видеокадри от Червената планета. През 2031 г. ще отлетят първите хора, които ще се заселят на Марс. Те ще пътуват седем месеца до крайната дестинация. Проектът, ръководен от холандския инженер Бас Лансдорп, е противоречив. Космическите инженери се съмняват дали необходимата технология е напълно разработена, а финансовите експерти се питат дали предвиденият бюджет от шест милиарда долара (около 5,31 милиарда евро) е реалистичен. Още повече, че изпращането на хора до Марс без възможност за връщане повдига етични въпроси.", "date": "2019.02.13", "title": "Проектът за пътуване с еднопосочен билет до Марс среща финансови затруднения"}
{"url": "https://www.24chasa.bg/novini/article/7297131", "text": "И двамата пациенти с морбили в София са неимунизирани. Това каза прeд   д-р Атанас Мангъров, шеф на детското отделение на инфекциозната болница в София. Той уточни, че единият пациент е жена на 37 години, а другият – дете на 3-годишна възраст. „Заболяването е вирусна инфекция, вид шарка, силно заразно, което се предава по въздуха чрез аерозоли, продължава около седмица – 10 дни, като протича с температура, общо неразположение, специфичен обрив, който се разпространява отгоре надолу, силно зачервени очи, течащ нос. Особеното е, че това е заболяване, което засяга имунната система и в някои случаи може да доведе до тежки усложнения от страна на дихателната или на нервната система. Смъртността е 1 на 1000, т.е. на 1000 заболели от морбили средностатистически един загива”. В някои случаи може да се получи късно засягане на мозъка, след 15 20 години, допълни специалистът. По думите на д-р Мангъров майката на детето, прието с морбили в болницата, на въпроса защо не е имунизирано, е отговорила, че така е преценила. Тя твърди, че има друго дете, което е ваксинирано, но за това дете, чела, недоразбрала, и не го ваксинирала. „Майката просто я е страх, няма кой да я успокои. Няма кой да й покаже, че това което прави е по-неразумно, от това, което би трябвало да направи. В коментар на аргументите на хората, които не си ваксинират децата заради различни случаи на заболели след ваксини деца, д-р Мангъров отговори, че най-често, когато тези случаи се разнищят се оказва, че нямат общо с ваксините. „Най-често проблемите са или при раждането, получило кръвоизлив или се задушило бебето, или нещо вродено, генетично заболяване, т.е. тези случаи нямат връзка с ваксините”. В Македония, където епидемията започна преди месец, до момента има три деца, които са умрели, допълни докторът. „Това е нещо, от което се умира. Трудно е да се каже колко деца са неимунизирани, но по документи са над 95%. Има лекари, които лъжат, че са имунизирали дете, и го правят с едва ли не най-благородни подбуди”, каза д-р Мангъров. Нещата се развихриха през последните 20 години, когато това стана заплаха за човечеството. Тези, които не са имунизирани, ще се разболеят рано или късно. Единственият начин е да се ваксинират. Т.е. изборът е да се ваксинира и да не се разболее или да се разболееш, категоричен беше д-р Мангъров.", "date": "2019.02.13", "title": "Д-р Атанас Мангъров: И двамата пациенти с морбили в София са неимунизирани"}
{"url": "https://www.24chasa.bg/novini/article/7297133", "text": "Силни снеговалежи парализират днес Източна Канада - от Торонто през Монреал до атлантическото крайбрежие. Десетки училища останаха затворени и бяха отменени стотици полети, предаде Франс прес. Според метеоролозите и градските служби вали без прекъсване от вчера следобед и тази сутрин Монреал е осъмнал със 30-сантиметрова снежна покривка. До довечера се очаква в най-големия град в провинция Квебек да натрупа между 35 и 40 см сняг. Това е най-силната снежна буря в източните части на Канада от началото на зимата, предава БТА. Тъй като бурята се придвижва към крайбрежието, видимостта в Източен Квебек и в крайбрежната провинция Ню Брансуик е почти нулева. До момента обаче не се съобщава за нито един сериозен инцидент. В Монреал, където живеят около 4 милиона души, са затворени училищата и всички университети, което се случва много рядко. Подобни решения са взели властите в канадската столица Отава, в едноименната регионална столица Квебек, а също в градовете Монктън и Халифакс. Бурята мина през Торонто вчера и днес училищата там вече са отворени. Заради лошото време бяха отменени няколкостотин полета в Торонто, Монреал, Отава, Квебек и Монктън.", "date": "2019.02.13", "title": "Източна Канада - парализирана от силна снежна буря (Снимки)"}
{"url": "https://www.24chasa.bg/novini/article/7297141", "text": "За 10 г. одобрението на гражданите на ЕС към съюза се е увеличило с 10 процента. Това заявява в обръщението си председателят на Европейския парламент Антонио Таяни. Днес в ЕП в Страсбург бе представен графикът на последните 100 дни до евровота. 68% от гражданите на ЕС вярват, че членството в общността е полезно за страната им, а 2/3 са убедени, че родината им е спечелила от членството си в съюза. Това е най-високото ниво на оптимизъм от 1983 г., сочат изследванията на Европарламента. 373 милиона граждани на ЕС ще гласуват от 23 до 26 май, 23,4 милиона от тях - за първи път. Резултатите от всяка страна - членка ще се качват на сайта на Европейския парламент веднага след приключването на изборния ден. Още на 18 февруари ще се завърти за първи път прогноза кои партии могат да влязат в следващия ЕП, който ще се закълне на 2 юли, както и коя от тях към коя политическа група би се присъединила. Приложението за евроизборите и уебсайтът euelections2019 ще имат графики и данни за общественото мнение. Целта е всеки да почувства Европа близо до себе си, изтъкна Таяни. Подготвен е и емоционален видео клип.", "date": "2019.02.13", "title": "За 10 г. доверието в ЕС се е увеличило с 10%"}
{"url": "https://www.24chasa.bg/novini/article/7297031", "text": "От 4 до 17 февруари в страната се провежда специализирана полицейска операция с акцент спазване на правилата за движение от страна на пешеходците. Според обобщените междинни данни, за времето от 4 до 10 февруари 1325 пешеходци са наказани от патрулите на Пътна полиция за неспазване на правилата за движение, съобщиха от МВР. Според Закона за движение по пътищата, пешеходците също са участници в движението по пътищата и към тях има разписани редица задължения, като пресичане само на обозначените за целта места, забрана да прескачат ограничителните пътни съоръжения и да се движат само по тротоара или банкета на пътното платно, ако няма тротоар. Специален акцент в операцията бе поставен върху възрастните, съпровождащи деца. Наказаните възрастни с деца са 25. Освен на пешеходците, специално внимание бе обърнато и на водачите, които са длъжни да дават предимство на придвижващите се пеш. Общо 248 водачи са наказани, защото са отнели предимството на пешеходец. Операции като тази ще има през всеки месец от годината.", "date": "2019.02.13", "title": "1325 пешеходци глобени за седмица"}
{"url": "https://www.24chasa.bg/novini/article/7297049", "text": "Окръжната прокуратура в Кюстендил е издала европейска заповед за арест спрямо български гражданин, осъден за използване на данни от чужд платежен инструмент, без съгласието на титуляра. Това съобщиха от прокуратурата. През 2015 г. мъжът 67 пъти извършил онлайн разплащания в интернет сайт до търговец, като използвал данни на чужда банкова кредитна карта. Общата сума на трансакциите е 1031,49 лева. През м. ноември 2018 г. спрямо подсъдимия е влязла в сила осъдителна присъда на Окръжния съд в Кюстендил, с която му е било наложено наказание от две години \"лишаване от свобода\". Той не е бил открит на територията на страната, поради което е бил обявен за общодържавно издирване. От проведените издирвателни мероприятия местонахождението на осъдения, както в страната, така и в чужбина, не е установено.", "date": "2019.02.13", "title": "Издирват с европейска заповед за арест българин, източил над 1000 лв. от чужда карта"}
{"url": "https://www.24chasa.bg/novini/article/7297057", "text": "Испанският премиер Педро Санчес ще съобщи в петък решението си за свикване на евентуални предсрочни избори, след като депутатите днес отхвърлиха първия му проектобюджет, предаде Франс прес, като се позова на правителството. Решението на Санчес ще бъде оповестено след петъчното правителствено заседание, уточни правителствен източник. Мнозинство от 191 от общо 350 депутати гласува днес в подкрепа на поправки, предложени от дясната Народна партия, либералната \"Сиудаданос\" и двете каталунски сепаратистки партии в парламента, чиято цел бе блокиране на бюджета. В резултат на това текстът беше обречен още преди да бъде подложен на гласуване, предаде БТА.  Санчес напусна Конгреса на депутатите (долната камара в парламента) минути след вота, без да направи изявление. Опозицията призова премиера да свика избори възможно най-скоро. \"Искаме избори сега, за да се спре сепаратизмът и испанците да се обединят\", заяви председателят на Народната партия Пабло Касадо, цитиран от Асошиейтед прес. Касадо отбеляза, че днешното поражение за управляващите социалисти бележи края на Санчес като премиер и на практика е вот на недоверие срещу него. При идването си на власт през юни миналата година Санчес, който ръководи правителство на малцинството с едва 84 депутати социалисти, обеща скоро да свика избори, на след това промени виждането си и да реши да представи бюджет в опит да се задържи на власт до края на мандата на сегашното законодателно събрание през 2020 г. След днешния обрат обаче свикването на предсрочни избори е повече от вероятно, въпреки че теоретично премиерът би могъл да удължи срока на действие на сегашния бюджет и да остане на власт. Испанският печат споменава като възможни дати за произвеждане на парламентарни избори 28 април, както и 26 май, за когато са насрочени изборите за Европейски парламент, както и регионални и местни избори. Единственият друг случай, когато правителството в Испания е губило гласуване на бюджет, беше през 1995 г. Тогава социалистите бяха принудени да разпуснат парламента и да насрочат избори, припомня АП.", "date": "2019.02.13", "title": "Испанският премиер ще обяви в петък решението си за евентуални предсрочни избори"}
{"url": "https://www.24chasa.bg/novini/article/7297064", "text": "\"Не мога да бъде убеден, че ще намерим нефт или газ, но съм убеден, че ще постигнем най-доброто. Шансовете са 1 към 5 да се получи нещо, което си струва\". Това обяви в Бургас шефът на петролния гигант \"Шел\" за Европа Макс Брауърс. Преди това разведе вицепремиера Томислав Дончев, министъра на енергетиката Теменужка Петкова и кмета на Бургас Димитър Николов да разгледат сондажния кораб \"Нобъл Глоуб Тротър\". \"Проучвателните операции са скъпо нещо и самият факт, че съоръжението е тук, е добра новина\", заяви Дончев. И шеговито добави, че българската държава няма претенции какво ще бъде открито нефт или газ или комбинация от двете. \"Стискам палци\", каза вицепремиерът. Геоложките проучвания в квадрант \"Хан Кубрат\" приключили и били обнадеждаващи. Сондата ще бъде пусната на дълбочина 3000 метра до морското дъно и оттам ще го пробие на още 1,5 км. Такива дълбоководни сонди се правели за залежи с индустриални количества, а според експерти геологията на плочата, която ще се дупчи, била като на Каспийско море, където има големи залежи от неф и газ. Шефката на \"Шел\" за България Камеля Славейкова добави, че годишно компанията прави 50 проучвания в цял свят, 8-10 от които са дълбоководни и едно от тях ще е в България. Такива са били извършвани в Бразилия, Мексиканския залив и Малайзия. И успокои, че сондажът ще се извърши при спазване на всички екологични изисквания и норми за безопасност. \"Диверсификацията е основен приоритет на правителството, а каква по-голяма от това да имаме местен добив\", заяви Министър Петкова.", "date": "2019.02.13", "title": "\"Шел\": 1 на 5 са шансовете да бликне нефт или газ в Черно море"}
{"url": "https://www.24chasa.bg/novini/article/7297013", "text": "Обвинената като член на престъпна група за данъчни престъпления, присвояване и пране на пари Евгения Банева остава в следствената килия. Няколко часа бизнесдамата пледираше пред специализирания съд заедно с 2-ма адвокати, че няма общо с вменените й престъпления. \"Омръзна ми да ме лепят като гербова марка за съпруга ми. Преди брака ми с Николай Банев се казвах Евгения Златева Генчева\", каза Банева, разграничавайки се от мъжа си. Едно от обвиненията на съпрузите е, че са присвоили над 90 млн. лв. от \"Полимери\", \"Химически завод Панайот Волов\", \"Елма\" и Топлофикация Казанлък\". \"Какво разбирам аз от ТЕЦ-Казанлък. Знам само, че тецът подава топлина\", оправда се Банева. И продължи: \"Не фигурирам в нито едно дружество, нямам сметки и имущество\". Спецпрокурор Мария Дойчева каза друго. \"Личната сметка на Банева била захранвана от секретарка на \"Елма\" АД, без бизнесдамата да е стъпвала в дружеството. Назначена била на трудов договор\", обяви обвинителката. Заради ваканционното селище \"Русалка\" Банева взела заем от \"Полимери\", който не върнала. Решението на спецсъда може да се оспори пред втората инстанция.", "date": "2019.02.13", "title": "Банева остава в следствената килия, въпреки че се разграничи от мъжа си"}
{"url": "https://www.24chasa.bg/novini/article/7297066", "text": "Полицията в Солун арестува трима българи – мъж и две жени, за продажба на новородено бебе. Двамата, семейство български граждани, са организирали престъпния канал. Срещу тях има и заповед за арест в още два района на Гърция. Българско семейство е арестувано за продажба на новородено в Солун. Двойката е обвинена в организиране на престъпна група, предаде  .  В ареста е и майката на детето, която се е съгласила на продажба срещу 5000 евро. Семейството български граждани намирало потенциалните клиенти, както и българки, съгласни да продадат децата си. Жената се представяла за преводач пред официалните власти и помагала на родилката да уреди бързо документите по раждането. При ареста по пръстовите отпечатъци е установено, че същото лице се издирва за участие в незаконно осиновяване от прокуратурата в град Игуменица, както и в град Трикала. В тези случаи е използвала лична карта с друго име. Прокуратурата в Солун повдигна обвинение за рецидив на престъплението. Бебето е предадено на Отдела за закрила на децата и е настанено в болница, съобщиха властите. Продължава разследването. Издирват се и други участници в престъпната група.", "date": "2019.02.13", "title": "Арестуваха трима българи в Гърция за продажба на новородено"}
{"url": "https://www.24chasa.bg/novini/article/7297091", "text": "Задълбочаването на сътрудничеството между България и Грузия в областта на отбраната беше акцент в разговорите на срещата на заместник министър-председателя по обществения ред и сигурността и министър на отбраната Красимир Каракачанов и министъра на отбраната на Грузия Леван Изория. Тя се проведе днес, 13 февруари, в Главната квартира на НАТО в Брюксел, Белгия, в рамките на срещата на министрите на отбраната на страните-членки на НАТО. Това съобщиха от пресцентъра на Министерството на отбраната. Министър Леван Изория благодари на България за последователната подкрепа за суверенитета на страната му, както и за оказваната помощ по линия на НАТО, включително за ангажимента, който изпълняваме като посолство за контакт на Алианса. Той изрази убеденост, че отличното двустранно сътрудничество между България и Грузия ще продължи и занапред. Министър Изория сподели, че има съвпадение на интересите между двете страни по отношение на сигурността в регионален аспект. Министър Красимир Каракачанов потвърди пълната подкрепа на Република България към Грузия като подчерта, че страната ни винаги е била последователна в своята политика. Той изрази убеждението си, че тази политика ще остане неизменна и в бъдеще. Обърна внимание и на факта, че между България и Грузия винаги са съществували топли и приятелски отношения и наблегна на близостта между двата народа. На срещата бяха обсъдени въпроси, свързани с възможностите за по-активно и задълбочено сътрудничество в областта на отбраната. Беше изразена готовност за провеждането на съвместни учения и споделянето на информация по редица въпроси от взаимен интерес, включително по отношение на региона на Черно море. Двамата министри на отбраната се договориха за взаимни посещения във възможно най-кратък срок.", "date": "2019.02.13", "title": "Грузия: Благодарим на България за подкрепата за страната ни"}
{"url": "https://www.24chasa.bg/novini/article/7297100", "text": "Организацията на обединените нации е получила от Скопие официално известие за новото име Северна Македония, предаде АФП, като се позовава на отговорен представител на ООН. \"Ние получихме известие\" за това ново име и Съветът за сигурност и Общото събрание ще бъдат информирани веднага след това, посочи източникът, пожелал анонимност, предаде БТА. Новото име Северна Македония бе одобрено през 2018 г. от Гърция и Македония и влезе в сила във вторник, обяви Скопие.", "date": "2019.02.13", "title": "ООН официално известена за новото име на Македония"}
{"url": "https://www.24chasa.bg/novini/article/7297082", "text": "НАТО няма да бърза с отговора на руските действия, предприети в нарушение на договора със САЩ за ракетите със среден обсег в Европа. Това заяви генералният секретар на пакта Йенс Столтенберг след първия ден от заседанието на министрите на отбраната от алианса в Брюксел, предаде БТА.  Всички 29 страни от НАТО подкрепят виждането, че новите руски ракети създават голяма заплаха за нашата сигурност. От години разговаряме с Москва по този въпрос, той бе поставен още при управлението на президента Барак Обама. Русия все още има възможност да се върне към спазването на договора и я призоваваме да я използва, тя знае какво да направи, добави Столтенберг. Отговорността за запазването на договора е на руската страна. Проблемът не са обявените намерения на САЩ да се оттеглят от документа, а поведението на Русия, допълни той. Разполагането на руските ракети не е самостоятелно действие. Отдавна Русия повишава разходите за ново военно оборудване, включително за ядрено оръжие. Това бе причината НАТО да предприеме най-голямото укрепване на силите си от края на Студената война, посочи генералният секретар. Той поясни, че силите на НАТО за бързо реагиране имат целта да предотвратят, а не да предизвикат сблъсък. По неговите думи днес министрите на отбраната от пакта са се запознали с подготовката на тези сили, които ще включват 30 военни кораба, 30 сухопътни батальона и 30 военновъздушни ескадрили, готови да бъдат изпратени на задача в срок до 30 дни. Генералният секретар отбеляза, че днес няколко държави от алианса са представили готовността си за включване в силите за бърза намеса. Столтенберг съобщи, че повечето държави от НАТО имат планове как ще достигнат разходи за отбрана, равни на два процента от техния брутен вътрешен продукт, до 2024 година. Не всички все още са предали такива национални планове, отбеляза той. В отговор на въпрос за възможността Турция да купи от Русия военно оборудване генералният секретар посочи, че НАТО не решава откъде съюзниците да се сдобиват с отбранителни способности.", "date": "2019.02.13", "title": "НАТО: Новите руски ракети създават голяма заплаха за нашата сигурност"}
{"url": "https://www.24chasa.bg/novini/article/7297112", "text": "Гръцката полиция задържа седем души и конфискува фалшиви доларови банкноти на стойност десетки хиляди долари при операция срещу престъпна група за производство и разпространение на фалшиви пари в Северна Гърция, съобщава АНА-МПА, цитирана от БТА.  Фалшивите долари са били произвеждани в склад в западната част на Солун, а извършителите са имали намерение да разпространят продукцията си както в Гърция, така и в чужбина. За участие в групата са арестувани седем гръцки граждани на възраст от 40 до 64 години. Идентифицирани са още трима членове на престъпната група, а неизвестен брой заподозрени се проверяват в момента. У задържаните са открити фалшиви банкноти с номинална стойност от 200 хиляди долара. Източници от полицията определиха качеството на банкнотите като \"високо\". Според информациите от полицията през последните месеци престъпната група е разпространила фалшиви банкноти на стойност 10 хиляди долара в префектурите Килкис, Солун и Халкидики, като изглежда, че е имала намерение да разшири дейността си и извън страната - в България, САЩ и Кипър. Извършителите са разпространявали фалшивите банкноти, като са ги продавали на купувачи срещу евро за една четвърт от номиналната им стойност.", "date": "2019.02.13", "title": "Гръцката полиция разкри печатница за фалшиви долари в Солун"}
{"url": "https://www.24chasa.bg/novini/article/7297111", "text": "Полша подписа със САЩ договор за доставка на американски реактивни системи за залпов огън - Хаймарс (HIMARS). Церемонията се състоя днес в присъствието на полския президент Анджей Дуда и американския вицепрезидент Майк Пенс в Първа база на транспортната авиация във Варшава, предаде ТАСС. \"Радвам се, че посещението на вицепрезидента на САЩ започва с такова важно и символично събитие - подписването на споразумение, позволяващо на Полша да се сдобие със система Хаймарс, съвременна американска система, която ще засили бойния потенциал на полската армия и нашата част на Европа - източния фланг на НАТО\", каза Дуда, предаде БТА. \"Вярвам, че ще купуваме нови въоръжения за модернизиране на армията\", заяви той, като посочи, че има предвид хеликоптери и самолети. \"Ние се стремим да разполагаме със съвременни въоръжения\", каза полският министър на отбраната Мариуш Блашчак. \"Това оръжие (Хаймарс) ще гарантира сигурност на Полша и ще послужи за това източният фланг да бъде защитен\", заяви той. По-рано беше съобщено, че Полша купува от САЩ 20 пускови установки заедно с боеприпаси за 414 милиона долара. Доставката ще бъде извършена до 2023 г. Според Пенс в момента в Полша има почти 5000 американски военнослужещи. \"Искам да благодаря на почти 5-те хиляди американски войници, които служат тук, в Полша\", каза той след церемонията по подписването на договора. Пенс изрази признателност за сътрудничеството и увеличаването на бюджета за отбрана на Полша. \"Ние винаги ще сме с вас, за да защитаваме свободата и демокрацията\", заяви той. Полският външен министър Яцек Чапутович каза, че Полша възнамерява да разширява своите отбранителни възможности в тясно сътрудничество с НАТО. \"Ние сме решени да повишим отбранителните си възможности\", заяви Чапутович, който заедно с американския държавен секретар Майк Помпейо посети многонационалния батальон на НАТО в Полша. Помпейо заяви, че ръководството на Русия се опитва да разруши единството на НАТО. \"Русия използва своята позиция на световната сцена\", каза той. По думите му руският президент \"Владимир Путин се опитва да разбие нашия съюз\". \"Някога се страхувахме от съветско нахлуване, сега нашите лидери отново са съсредоточени върху агресията на Русия\", заяви Помпейо. Затова според него САЩ се отнасят сериозно към укрепването на източния фланг на НАТО.", "date": "2019.02.13", "title": "САЩ доставят на Полша нови оръжия"}
{"url": "https://www.24chasa.bg/novini/article/7297117", "text": "Стратегията за цифровизация на земеделието и селските райони ще е един от инструментите, който ще повиши производството и качеството на българската продукция. Цифровизацията е свързана с вземането на правилните решения, както и с контролирането на производството. Това е казал министърът на земеделието, храните и горите Румен Порожанов, цитиран от пресцентъра на министерството, при представяне на Стратегия за цифровизация на земеделието и селските райони на България. Стратегията е част от пакета важни документи, свързани с Общата селскостопанска политика след 2020 г. и подготовката на стратегическите планове. Основната цел на проекта е да се постигне по-добра конкурентоспособност в земеделието и увеличаване на доходите на хората в сектора. Развитието на този вид услуги ще бъде в полза на производителите, те ще могат да излизат на международния пазар не само в Европейския съюз, но и извън него, е казала ръководителят на Института за агростратегии и иновации Светлана Боянова. Цифровизацията на селското стопанство има потенциала значително да подобри живота в селските райони и с това да увеличи тяхната атрактивност сред по-широка част от населението, което на местно ниво да разработва, внедрява и използва високи технологии. Посредством цифровите технологии и датчици за влага в почвата би могъл да се намали значително разходът на воден ресурс. Датчици биха могли и да откриват навреме заболявания по животните и да ги предотвратяват. Данните за предишни добиви могат да помогнат на земеделските стопани да планират и да прогнозират бъдещите добиви от посевите, както и стойността на земята си, е каза председателят на УС на Националната асоциация на зърнопроизводителите Костадин Костадинов. По думите му, Стратегията за цифровизация на земеделието ще допринесе и за опазването на околната среда и климата. България е сред първите страни в ЕС, които вървят в правилната посока - цифровизацията и ползите от това се виждат, университетите, IT компании и институти обединяват усилията си, за да се създаде нещо, което да е в помощ на всички земеделски производители. Предвижда се стратегията да бъде одобрена от Министерския съвет, за да може в идните години да се работи за цифровизирането на българското земеделие и селските райони, се посочва в съобщението.", "date": "2019.02.13", "title": "Цифровизация на земеделието ще помогне на българските производители"}
{"url": "https://www.24chasa.bg/novini/article/7296954", "text": "Министърът на околната среда и водите Нено Димов и управителят на смолянското \"ВиК\" ЕООД инж. Мариян Николов подписаха договор за интегрирания воден проект на агломерация Смолян. Това е първият проект с бенефициент ВиК оператор, финансиран по Оперативна програма \"Околна среда 2014-2020 г.\" /ОПОС/, съобщиха от пресцентъра на Министерството на околната среда и водите /МОСВ/. Дейностите включват рехабилитация на пречиствателната станция за отпадъчни води в Смолян и изграждане и реконструкция на 14 км водопроводна и 19 км канализационна мрежа. Изпълнението на проекта ще подобри пречистването на отпадъчните води във водните обекти и ще намали чувствително загубите във водопреносната мрежа. Със завършването на проекта от подобрено пречистване на отпадъчните води ще се ползват допълнително 30 000 жители. Общият размер на инвестицията е 91,3 млн. лв. ОПОС 2014-2020 г. осигурява безвъзмездна финансова помощ в размер на 68,2 млн. лв. Срокът за изпълнение на дейностите е 48 месеца. През програмен период 2014-2020 г. ОПОС финансира ВиК проекти чрез прилагане на регионалния подход \"една обособена територия - един оператор - един проект\". Очаква се още 14 ВиК оператора да подадат своите проектни предложения.", "date": "2019.02.13", "title": "Министър Нено Димов подписа първия договор с ВиК оператор по ОПОС"}
{"url": "https://www.24chasa.bg/novini/article/7296968", "text": "Европейската комисията прие своя нов списък на 23 трети държави със стратегически слабости в техните национални уредби за борба с изпирането на пари и финансирането на тероризма. Това съобщиха от пресцентъра на Европейската комисия. Целта на този списък е да се защити финансовата система на ЕС чрез по-ефективно предотвратяване на рисковете от изпиране на пари и финансиране на тероризма. В резултат на списъка банките и други субекти, обхванати от правилата на ЕС за борба с изпирането на пари, ще трябва да осъществяват по-голям набор от проверки („ комплексна проверка“) по отношение на финансовите операции с участието на потребители и финансови институции от тези високорискови трети държави, за да може да се идентифицират по-добре съмнителните парични потоци. Списъкът е съставен след задълбочен анализ въз основа на нова методика, която отразява по-строгите критерии на Петата директива относно борбата с изпирането на пари, влязла в сила от юли 2018 г. Вера Йоурова, комисар по въпросите на правосъдието, потребителите и равнопоставеността между половете, заяви: Установили сме най-високите стандарти за борба с изпирането на пари в света, но трябва да направим така, че мръсните пари от други държави да не стигат до нашата финансова система. Мръсните пари захранват организираната престъпност и тероризма. Приканвам включените в списъка държави да преодолеят бързо своите слабости. Комисията е готова да работи в тясно сътрудничество с тях за справяне с тези проблеми, което е от взаимен интерес. Комисията е оправомощена да извършва самостоятелна оценка и да идентифицира високорисковите трети държави по силата на Четвъртата и Петата директива относно борбата с изпирането на пари. Списъкът е съставен въз основа на анализ на 54 приоритетни юрисдикции, който беше изготвен от Комисията в консултация с държавите членки и беше оповестен на 13 ноември 2018 г. Подложените на оценка държави отговарят на поне един от следните критерии: - оказват системно въздействие върху целостта на финансовата система на ЕС, - подложени са на преглед от Международния валутен фонд като международни офшорни финансови центрове, - имат икономическо значение и силни икономически връзки с ЕС. За всяка държава Комисията е оценила степента на съществуващата заплаха, нормативната уредба и проверките, въведени за предотвратяване на изпирането на пари и финансирането на тероризма, както и ефективното им прилагане. Освен това тя е взела предвид работата на Специалната група за финансови действия (FATF), която определя международните стандарти в тази област. Комисията е стигнала до заключението, че в 23 държави са налице стратегически слабости в националната им уредба за борба с изпирането на пари/финансирането на тероризма. Това са 12 държави от списъка на Специалната група за финансови действия и 11 допълнителни юрисдикции. Някои от включените в днешния списък държави вече фигурират в действащия списък на ЕС от 16 държави. Комисията прие списъка под формата на делегиран регламент. Той ще бъде представен на Европейския парламент и Съвета за одобрение в срок от един месец (с възможност за едномесечно удължаване). След като бъде одобрен, делегираният регламент ще бъде публикуван в Официален вестник на ЕС и ще влезе в сила 20 дни след публикуването му. Комисията ще продължи да работи с държавите, идентифицирани като държави със стратегически слабости в този делегиран регламент, и ще предприеме допълнителни действия по-специално във връзка с критериите за изваждане от списъка. Този списък позволява на засегнатите държави да определят по-добре областите за подобрение, за да може да подготвят евентуалното си изваждане от списъка, след като стратегическите слабости бъдат преодолени. Комисията ще следи напредъка, постигнат от включените в списъка държави, ще продължи да наблюдава тези, които са били подложени на преглед, и ще започне да оценява допълнителни държави в съответствие с публикуваната си методика. Комисията ще актуализира този списък съобразно с резултатите. Тя също така ще обмисли как да подобри методиката си, когато това е нужно с оглед на придобития опит, с цел да се гарантират ефективното идентифициране на високорискови трети държави и предприемането на необходимите последващи действия. Борбата с изпирането на пари и финансирането на тероризма е приоритет на Комисията „Юнкер“. Приемането на Четвъртата (в сила от юни 2015 г.) и Петата директива относно борбата с изпирането на пари (в сила от 9 юли 2018 г.) укрепи съществено регулаторната уредба на ЕС. След влизането в сила на Четвъртата директива относно борбата с изпирането на пари през 2015 г. Комисията публикува за първи път списък на ЕС на високорисковите трети държави въз основа на оценката на Специалната група за финансови действия. С Петата директива относно борбата с изпирането на пари бяха разширени критериите за идентифициране на високорискови трети държави, по-специално с включването на наличието на информация относно действителните собственици на дружества и правни форми. Това ще помогне за по-добро справяне с рисковете, произтичащи от създаването на фиктивни дружества и непрозрачни структури, които могат да бъдат използвани от престъпници и терористи за прикриване на действителните бенефициери на дадена трансакция (включително с цел отклонение от данъчно облагане). Комисията разработи собствена методика за идентифициране на високорискови трети държави, която се основава на информация от Специалната група за финансови действия, допълнена от собственото ѝ експертно мнение и от информация от други източници, като Европол. Резултатът е по-амбициозен подход за идентифициране на държави със слабости, които пораждат рискове за финансовата система на ЕС. Решението в списъка да се включи държава, която преди това не е фигурирала в него, отразява текущата оценка на рисковете в съответствие с новата методика. Това не означава, че положението се е влошило след последната актуализация на списъка. Публикуваният днес нов списък замества досегашния списък, който е в сила от юли 2018 г. 23-те юрисдикции са следните: (1) Афганистан, (2) Американска Самоа, (3) Бахамски острови, (4) Ботсуана, (5) Корейска народнодемократична република, (6) Етиопия, (7) Гана, (8) Гуам, (9) Иран, (10) Ирак, (11) Либия, (12) Нигерия, (13) Пакистан, (14) Панама, (15) Пуерто Рико, (16) Самоа, (17) Саудитска Арабия, (18) Шри Ланка, (19) Сирия, (20) Тринидад и Тобаго, (21) Тунис, (22) Американски Вирджински острови, (23) Йемен.", "date": "2019.02.13", "title": "ЕС с нов списък на държавите със слабости в борбата с изпирането на пари и тероризма"}
{"url": "https://www.24chasa.bg/novini/article/7296961", "text": "До соломоновско решение са стигнали президентът Румен Радев и външната министърка Екатерина Захариева за спора си кой да бъде новият посланик на България в Париж. В продължение на повече от година това блокираше въртележката на посланиците. Правителството предлагаше зам.-министъра на външните работи Юрий Щерк, а държавният глава - дипломата Петко Драганов. Финално нито един от двамата няма да замине за столицата на Франция. Там ще бъде удължен мандатът на посланик Ангел Чолаков, докато бъде намерен трети компромисен кандидат. И Щерк, и Драганов обаче получават посланически постове, макар и не в Париж. В сряда на закрито заседание правителството одобри решения, с които вече официално предлага на президента Радев да издаде укази за новите назначения. Официално обаче Министерският съвет не обяви имената на новоназначените посланици. Зам.-министърът на външните работи ще замине посланик в Мароко, където от 2012 г. постът се заема от бившата шефка на правителствения протокол Боряна Симеонова. Петко Драганов пък ще заеме посланическото място в столицата на Южна Корея Сеул. Оттам в България ще се завърне Петър Андонов, който не е професионален дипломат, а бивш журналист и програмен директор в Конфедерацията на индустриалците в България. Сеул бе първоначалната дестинация, за която правителството предлагаше Драганов преди Радев да го определи като свой фаворит за посланическото място в Париж. След приключилото дълго съгласуване правителството направи официално предложение и за смяна на посланика ни в Израел. За там ще замине шефката на политическия кабинет на премиера Бойко Борисов Румяна Бъчварова. Тя ще замени в Тел Авив специалиста по хебраистика Димитър Михайлов. Бъчварова също бе сред назначенията, които президентът Радев спъваше. След като преди седмица обаче външната министърка Екатерина Захариева публично му направи забележка, че бави безпричинно рокадата на посланиците, въпреки че правителството бързо е одобрило президентската кандидатура за Москва Атанас Кръстин, президентът отстъпи. За Лондон ще замине завърналият се наскоро от Рим бивш служебен премиер Марин Райков. Това за него ще е трети последователен мандат, след като преди да стане министър-председател за три месеца през 2013 г. оглавяваше мисията в Париж. Райков сам като външен министър и премиер се предложи на президента Плевнелиев да стане посланик в Рим през 2013 г. Посланическото място в Лондон бе най-кризисното, след като досегашният ни първи дипломат Константин Димитров се прибра в България заради изтекъл мандат. Това стана по-малко от два месеца преди излизането на Великобритания от ЕС и въпреки опасността Лондон да излезе без споразумение, което ще наложи спешното преподписване на 300 договора между Великобритания и България. С новите 16 назначения правителството и президентът Радев договориха ротация на 26 места. От първата вълна от 10 души своите места вече заеха Меглена Плугчиева в Черна гора и Елена Шекерлетова в Берлин.", "date": "2019.02.13", "title": "Човек на Радев вместо в Париж отива посланик в Южна Корея, а този на МС - в Мароко"}
{"url": "https://www.24chasa.bg/novini/article/7297006", "text": "Заместник министър-председателят по обществения ред и сигурността и министър на отбраната Красимир Каракачанов и министърът на отбраната на Република Северна Македония Радмила Шекеринска проведоха среща днес в Главната квартира на НАТО в Брюксел, Белгия, съобщиха от Министерството на отбраната. В началото на разговорите министър Шекеринска благодари на България за подкрепата и отбеляза, че първата двустранна среща, която провежда в рамките на форума на НАТО в Брюксел, е с нашата страна. Тя заяви, че Договорът за приятелство, добросъседство и сътрудничество с България е послужил като основа за постигането и на договора от Преспа и изрази убеждението си, че доброто сътрудничество между двете страни и министерствата на отбраната ще продължи и ще се задълбочава. В отговор министър Каракачанов отбеляза, че България винаги е гледала позитивно на членството на Македония в НАТО и Европейския съюз. Той заяви, че политиката на България спрямо Македония остава непроменена и запозна македонската страна с факта, че днес сутринта Министерският съвет е одобрил Протокола към Северноатлантическия договор относно присъединяване на Република Северна Македония към НАТО и очаква той да бъде ратифициран скоро и от Народното събрание. Министър Каракачанов посочи, че договорът за сътрудничество между двете страни е добра основа, но трябва да бъдат предприети практически стъпки за интензифицирането на неговото изпълнение. В тази връзка той отбеляза, че очаква да не окажат влияние някои негативни въпроси от миналото. Двамата министри обсъдиха задълбочаването на сътрудничеството в областта на отбраната, включително обучението на македонски офицери във военно- образователните институции в България, повишаване на квалификацията на македонски специалисти в областта на военната медицина, както и възможностите за провеждането на двустранни учения и тренировки и по-активно съвместно участие в учения на Алианса. Министър Каракачанов отчете постигнатия напредък по реформите и усилията за постигане на добросъседски отношения и засилване на сътрудничеството в рамките на Западните Балкани.", "date": "2019.02.13", "title": "Каракачанов се срещна с македонския министър на отбраната в Брюксел"}
{"url": "https://www.24chasa.bg/novini/article/7296828", "text": "САЩ доставиха днес ракети с лазерно насочване за над 16 милиона долара на ливанската армия като израз, както се изрази самият Вашингтон, на \"твърд и устойчив\" ангажимент към нея, предаде Ройтерс. В разпространено от американското посолство в Бейрут изявление се посочва, че ракетите, които били доставени с военнотранспортен самолет на САЩ, са изключително важен компонент за доставената преди това партида щурмови самолети А-29 \"Супер тукано\", предава БТА. При посещение тази седмица в Ливан иранският министър на външните работи Мохамад Джавад Зариф повтори отдавна отправеното предложение от страната му да окаже помощ на ливанската армия, но добави, че първо Бейрут трябва да покаже желание да я приеме. От 2005 г. САЩ са предоставили на ливанската армия помощ за над 2,3 милиарда долара с цел да я подпомогнат като \"единствен легитимен защитник\" на Ливан, където сериозни позиции има подкрепяната от Иран шиитска групировка Хизбула, отбелязва Ройтерс. Миналата седмица шейх Хасан Насралла, лидерът на Хизбула, която е обявена за терористична организация от Вашингтон, заяви, че е готов да осигури системи за противовъздушна отбрана за ливанската армия от Иран, както и \"всичко, което тя пожелае, за да бъде най-силната армия в региона\". Пряката роля на Хизбула в управлението се засили при новия ливански кабинет на подкрепяния от Запада премиер Саад Харири, след като пое три министерски кресла в него, включително здравното министерство, което разполага със значителен бюджет, отбелязва Ройтерс.", "date": "2019.02.13", "title": "САЩ доставиха ракети на ливанската \nармия за над 16 млн. долара"}
{"url": "https://www.24chasa.bg/novini/article/7296827", "text": ", папата е отговорил на посланието, съобщават италианските медии. Според в. \"Кориере дела сера\" адресът от главата на Римокатолическата църква е бил написан на 7 февруари, като обръщението, което понтификът използвал в него е било \"дълбокоуважаеми господин Мадуро\", но не и \"президент Мадуро\", предаде  . Изданието казва, че тонът на самото писмо е предпазлив, което е било мотивирано от желанието на Светия престол да заеме неутрална позиция спрямо венецуелската криза. Въпреки това обаче, се допълва, че \"отвъд границите на дипломатическата предпазливост, мнението на Франциск и неговите съветници относно Мадуро е, меко казано, отрицателно\". Папа Франциск отбелязва в писмото си, че е \"дълбоко разтревожен от създалото се положение\" и се безпокои за \"страданията на славния венецуелски народ, които изглежда нямат край\". Той е подчертал, че през последните години многократно са се правили опити за \"намиране на изход от венецуелската криза\", но те са се провалили. \"За съжаление, всички опити бяха прекъснати, защото това, което беше договорено по време на срещите, не беше продължено в конкретни жестове за изпълнение на договореностите\", пише папата. Той също така изтъква, че винаги се е застъпвал за диалог за разрешаване на кризата, но \"въпреки това диалогът започва, когато различните страни, въвлечени в конфликта, поставят общото благо над всички други интереси и работят за целите на единството и мира.\" Главата на римокатолическата църква припомнил опитите на Светия престол и епископите на Венецуела, предприети преди две години, да разрешат кризата между Мадуро и представителите на опозицията, както и писмото на държавния секретар на Ватикана кардинал Пиетро Паролин, в което са \"формулирани предпоставките за това, че диалогът е бил възможен\". На 4 февруари Мадуро заяви за италианската телевизия Sky TG24, че се е обърнал към папата с молба да помогне за \"улесняването на диалога\" във Венецуела. На следващия ден понтификът потвърди, че е получил посланието на Мадуро. В същото време той подчерта, че посредничеството на Светия престол във Венецуела е възможно, само ако двете страни пожелаят това. От своя страна председателят на парламента и лидер на опозицията Хуан Гуайдо призова Ватикана \"да допринесе за създаването на преходно правителство и за провеждането на свободни избори във Венецуела възможно най-скоро\".", "date": "2019.02.13", "title": "Папата отговори на писмото на Мадуро, но без да го нарича \"президент\""}
{"url": "https://www.24chasa.bg/novini/article/7296821", "text": "Близо девет часа е продължил  в спецсъда на 12 февруари разпит на свидетел по делото за организирана престъпна група с лидер Митьо Очите, който \"заковал\" несебърския бос в повдигнатите му обвинения за рекет и изнудване, научи 24 часа от свои източници. С белезници в съда е бил докаран бургазлията Георги Илиев, самият той разследван като лидер на престъпна група за наркоразпространение. Съименникът на покойния висаджийски бос твърдял, че е виждал на няколко пъти как Митьо прибира отчисленията от бизнеса с кафе автомати в Слънчев бряг и от наркотици. Освен това Илиев разкрил пред съда, че лично той е отговарял за тази дейност известно време, а зетят на Димитър Желязков Велислав прибирал рекета от такситата в курорта, твърдят осведомени. Запознати със ситуацията предполагат, че най-вероятно Георги Илиев ще стане защитен свидетел по делото.Илиев бе задържан в началото на септември, м.г. при спецакция на полицията в Бургас. Тогава в ареста бяха прибрани десетина души, но на четирима бяха повдигнати обвинения за участие в ОПГ. В Бургас се говори, че преди доста години Георги Илиев имал личен конфликт с Димитър Желязков заради дъщеря му Станислава. Инцидентът бил през далечната 2005 г., когато тогавашната голяма дъщеря на боса, още тийнейджърка, опитала да се снима пред изключително луксозна кола в Несебър. Тя обаче се оказала на известен несебърски бизнесмен, за който Георги Илиев работел като охрана. Илиев направил груба забележка на момичето без да подозира чия дъщеря е. Не минало много време и гардът получил няколко шамара лично от Митьо Очите, разказват хора от морския ъндърграунд. ", "date": "2019.02.13", "title": "Разследван за наркотици става свидетел срещу Очите, босът му ударил шамар"}
{"url": "https://www.24chasa.bg/novini/article/7296835", "text": "Главният прокурор Сотир Цацаров посети президента Румен Радев в ранния следобяд, видя репортер на \"24 часа. С него бяха председателят на ДАНС Димитър Георгиев и вътрешният министър Младен Маринов.  и разследването за отравянето на бизнесмена Емилиян Гебрев са били акцент на разговорите им, научи \"24 часа\". По-рано главният прокурор участва в среща с американския посланик Ерик Рубин и с премиера Бойко Борисов в Министерския съвет по темата с парите от Венецуела, а следобяд е в парламента, където има комисия за контрол над службите. Темата отново е случаят с Емилиян Гебрев. Заседанието е закрито.", "date": "2019.02.13", "title": "Сотир Цацаров обсъди сигнала на САЩ за преводите от Венецуела и с президента (Снимки)"}
{"url": "https://www.24chasa.bg/novini/article/7296848", "text": "От днес по книжарниците е „ ” на проф. д-р Александър Стойнов с анализ и коментар на измененията в законодателството и на съдебната практика след 1999 г. Книгата е актуализиран и допълнен вариант на вече утвърдения учебен курс по наказателно право обща част, като в новото издание са разгледани задълбочено всички институти от Общата част на Наказателния кодекс. Анализирани и коментирани са също тенденциите в съдебната практика и тълкувателните решения на Върховния касационен съд?.  е роден на 8 юни 1949 г. в София. Завършва средно образование през 1968 г. в лицей „Декарт“ при Френската културна мисия – гр. Алжир и висше образование през 1974 г. в Юридическия факултет на СУ „Св. Климент Охридски“. Започва преподавателска дейност в СУ като асистент по наказателно право през 1977 г., а през 2004 г. получава званието професор. Доктор по право е в същия университет. Специализирал е в Париж, в Института за сравнителноправни изследвания и в Юридическия факултет на Сорбоната по въпросите, свързани с жертвата на престъплението. Наред с това е специализирал и в областта на основните права на човека в Юридическия факултет на Университета в Монпелие, Франция. Носител на почетен знак на СУ „Св. Климент Охридски“ с огърлица. Автор е на множество монографии, учебници (включително и на брайлови издания), статии и студии на български, руски, френски и немски език. Десетки статии и студии по широк кръг въпроси на наказателното право, включително по проблемите на защита на банковата тайна, за жертвата на престъплението, престъпленията против личността, престъпленията против правата на гражданите, престъпленията против собствеността и т.н. Правната система на всяка държава задължително включва като основен неин клон наказателното право. И това е така, защото именно то осигурява универсална закрила срещу престъпни посегателства на обществените отношения, които съществуват в дадено общество. От друга страна наказателното право е белег за държавност, то е безспорен израз на суверенитета на всяка държава. Възникването на държавата като форма на обществена организация прави възможно регулирането на всички видове обществени отношения с методите и средствата на правото, но и тяхната закрила от държавата. Като основна характерна черта на наказателното право се откроява изключителното богатство и разнообразие на материята, до която то се отнася. И наистина, няма област от обществения живот, която да не се нуждае от наказателноправна закрила. Следователно разнообразието на наказателноправната проблематика е предопределено от разнообразието на обществените отношения, закриляни от този клон на правото. Наред с това трябва да се отбележи още една съществена особеност на разглеждания правен отрасъл. Развитието на наказателното право се предопределя от развитието на обществото, но потребността от наказателноправна закрила обикновено се осъзнава от законодателите известно време след установяването или изменението на дадени обществени отношения. С възникването на съвременните либерални общества след Великата френска революция започва и развитието на континенталните наказателноправни системи. Наказателното право винаги е отразявало най-съществените събития в историята на дадена държава. В това отношение българското наказателно право не прави изключение. Но докато западноевропейските наказателноправни системи от създаването им са се придържали към класическите възгледи в тази област на правото, то за българското наказателно право е характерно и много силното влияние, което са оказали върху него през втората половина на ХХ век възгледите, господствали в бившия СССР. Още с френския Наказателен кодекс от 1810 г. се проявяват две основни тенденции, които по-късно характеризират наказателното право на всички европейски държави. На първо място за този правен отрасъл е характерен стремежът към пълна кодификация. Това обяснява защо в кодексите се включват разнородни материи от гледна точка предмета и съдържанието на закриляните обществени отношения. Втората особеност намира израз в обстоятелството, че от самото начало както законодателно, така и теоретично, се обособяват две основни части на наказателното право – обща част и особена или специална част. Българското наказателно право не прави изключение, като за него е характерна и тенденцията на непрекъснато развитие и усъвършенстване на общата му част. В този учебник ще разгледам именно общата част на българското наказателно право.", "date": "2019.02.13", "title": "Второ издание на „Наказателно право. Обща част” от проф. д-р Александър Стойнов е по книжарниците"}
{"url": "https://www.24chasa.bg/novini/article/7296860", "text": "След месец и половина петролният гигант \"Шел\" ще направи първа дълбоководна сонда за нефт и газ в блок \"Хан Кубрат\" в Черно море. Това обяви в Бургас шефът на компанията за Европа Макс Брауърс в присъствието на вицепремиера Томислав Дончев, енергийния министър Теменужка Петрова и кмета на града Димитър Николов. Сондата ще прободе морското дъно на дълбочина 3 км и оттам още километър и половина под него. Това означава, че ще се проучва за индустриални количества природни богатства.", "date": "2019.02.13", "title": "\"Шел\" пуска сонда за нефт и газ в Черно море"}
{"url": "https://www.24chasa.bg/novini/article/7296871", "text": "Четирима министри са участвали в дискусионния форум , организиран от Националното сдружение на общините в република България успоредно с провеждането на общото събрание на организацията, съобщи кметът на Монтана Златко Живков. Това са министърът на регионалното развитие Петя Аврамова, министърът на земеделието Румен Порожанов, министърът на околната среда Нено Димов и министърът на труда и социалната политика Бисер Петков. Кметове и министри са обсъдили по-важните теми, по които ще си взаимодействат през 2019 година като усвояването на европейски средства и промените в законодателството, свързано с местните власти. С министър Аврамова кметовете са разисквали финансовите корекции, наложени им по проекти по програмата за „Региони в растеж” Близо 1000 възражения и сигнали са подадени до управляващия орган. Друга гореща тема е финансирането и поддръжката на общинската пътна мрежа. Само шест кметове на общини са поискали да получат участъци от републикански пътища и да ги поддържат, уточни кмета Живков. Сред тях са Варна, Челопеч и Белица. В сферата на земеделието министър Порожаанов съобщил, че намаляването на европейското финансиране по програмата за развитие на селските райони ще бъде компенсирано с държавен ресурс. Най-вероятно ще бъде променен начина на подбор на проекти. Една от хубавите новини е, че по оперативна програма „Околна среда” няма загуба на средства. Това е една от най-важните програми за общините, заедно с „ Региони в растеж”. Пред министър Нено Димов кметовете са изразили решимостта си да обжалват всички глоби за замърсяване на въздуха, които ще им бъдат налагани след промените в нормативната база.Общинските власти не носят пряка отговорност за това, че хората се отопляват с твърдо гориво и карат стари автомобили, коментира Живков Друг важен въпрос е как ще продължи програмата, чрез която общините осигуряват лични асистенти за стари хора и хора с ТЕЛК. Тя приключва през септември. Пред министър Бисер Петков кметовете са настояли държавната власт по-скоро да уточни нормативната уредба за тази социална дейност. В разговора със зам.министъра на здравеопазването Жени Начева е станало ясно, че ще има допълнително пари за болниците. Министерството ще осигури още 18 милиона лева за общинските и още 30 милиона лева за държавните лечебни заведения.", "date": "2019.02.13", "title": "Министри обещаха още пари на общините"}
{"url": "https://www.24chasa.bg/novini/article/7296869", "text": "Общо 2740 метра съществуващи временни пътища в държавни горски територии в районите на Кресна и Симитли са почистени с булдозер, а новоизградените отсечки са 3800 метра, съобщи преслужбата на Югозападното държавно предприятие /ЮЗДП/ - Благоевград. От направените общо 13 сондажа, три са в земеделски земи. Нов път с дължина 650 метра е прокаран в земеделски имоти на територията на \"ДГС Кресна\". Това са констатациите от проверката, разпоредена от директора на Югозападното държавно предприятие инж. Дамян Дамянов във връзка с медийни публикации за неправомерни дейности в държавни горски територии. Проверката на ЮЗДП е потвърдила, че са извършени неправомерни дейности в района на Кресна и Симитли. Добрата новина е, че няма сериозни поражения на гората, тъй като засегнатите площи са или нелесопригодни, или са насаждения с ниска пълнота, информират от ръководството горското ведомство. Почистването и изграждането на временните пътища е извършено през втората половина на 2018 г., без да има постъпили искания в деловодствата на \"ДГС Кресна\" и \"ДГС Симитли\" и издадени разрешения за това. Няма предоставени рапорти и доклади от служители на двете стопанства, в които да се съобщава за действия, свързани с изграждането на нови и разчистване на съществуващи горски пътища, потвърждава проверката. В тази връзка директорът на ЮЗДП вече е изискал писмени обяснения от ръководителите на двете стопанства и другите отговорни длъжностни лица, след което предстои да бъдат наложени наказания съгласно договорите за управление и Кодекса на труда. На извършителя ще бъдат съставени актове за административни нарушения по Закона за горите. ЮЗДП подготвя сигнал до Районна прокуратура в Благоевград за предприемане на всички необходими действия за извършване на проверка, касаеща установяване на спазването на законите в Република България.", "date": "2019.02.13", "title": "Проверка: Извършени са неправомерни дейности в района на Кресна и Симитли"}
{"url": "https://www.24chasa.bg/novini/article/7296892", "text": "Десетки полети бяха отменени след рекордни снеговалежи през изминалата нощ в Москва, образували 36-сантиметрова снежна покривка, предаде Франс прес. Цитирайки московските метеорологически служби, руската агенция РИА Новости съобщи, че е регистриран нов рекорд на валежите за денонощие в 140-годишната история на тези наблюдения. Предишният е бил от зимата на 1995 г., предава БТА. Според метеорологичния център \"Фобос\" тази вечер валежите се очаква да отслабнат, а през нощта - да спрат. Обилният снеговалеж не предизвика значителни проблеми в пътното движение. Градският транспорт работи нормално, а големите пътни артерии не са много по-натоварени от обикновено. Засегнати бяха единствено полетите: националната авиокомпания \"Аерофлот\" е отменила от снощи около 70 полета от и до летище \"Шереметиево\". Днес няколко полета имаха закъснения. \"Валежите от сняг счупиха 20-годишен рекорд, освен това са регистрирани и екстремни температури. Всички общински служби работят с пълен капацитет. Бъдете внимателни по пътищата и тротоарите\", предупреди столичният кмет Сергей Собянин в акаунта си в Туитър. Московската служба за поддръжка на пътищата е мобилизирала 60 000 служители и 14 000 машини за разчистване на снега, като това не включва работниците от други служби и частни компании. Има опасност в края на седмицата натрупаният сняг да се превърне в гигантски локви, тъй като се очакват необичайни за сезона високи температури.", "date": "2019.02.13", "title": "Рекордни снеговалежи в Москва анулираха полети"}
{"url": "https://www.24chasa.bg/novini/article/7296902", "text": "Генералният секретар на НАТО Йенс Столтенберг предупреди днес, че алиансът проучва различни варианти как да подходи към нарушенията, които смята, че е извършила Русия на важен ракетен договор, но иска да избегне надпревара във въоръженията, предаде Асошиейтед прес. На 2 февруари САЩ започнаха шестмесечен процес на излизане от договора за ракетите със среден обсег от 1987 г., настоявайки, че Русия нарушава споразумението с нова ракетна система. Москва отрича въоръжението да противоречи на договора и казва, че също ще напусне споразумението, предаде БТА. \"Това е много сериозно. Ние няма да бързаме\", каза Столтенберг в централата на НАТО в Брюксел, където министрите на отбраната от алианса обсъждат какво да правят, ако страните излязат от договора. \"Нашият отговор ще бъде единен\", заяви генералният секретар. \"Той ще бъде премерен и отбранителен, защото не искаме нова оръжейна надпревара. И нямаме никакво намерение да разполагаме нови ядрени оръжейни системи с наземно базиране в Европа\" каза Столтенберг. Той заяви, че НАТО има \"широк кръг от варианти, конвенционални и други\", но отказа да ги посочи, предупреждавайки, че всякакви спекулации само биха засилили несигурността. Германският министър на отбраната Урсула фон дер Лайен не изключва възможността за разполагане на нови ядрени оръжия в Европа в отговор на заплахата от руски ракети, отбелязва ДПА. \"Тъй като сме в началото на обсъждането, е важно да не започваме да създаваме йерархии или да излизаме с индивидуални становища, а наистина да оставим всички възможности на масата\", каза тя преди министерската среща в Брюксел. Попитана дали изключва варианта за разполагане на ядрени оръжия, Фон дер Лайен отговори: \"Говоря за широк кръг от мерки. Това означава да няма изключване, нито създаване на йерархии, нито включване, а наистина да използваме това време за обсъждане, за да можем да имаме разумно, интелигентно предложение на масата.\"", "date": "2019.02.13", "title": "Столтенберг: НАТО иска да избегне оръжейна надпревара с Русия"}
{"url": "https://www.24chasa.bg/novini/article/7296887", "text": "Оръжейният бизнесмен Емилиян Гебрев е вечерял с руски и полски бизнес партньори вечерта преди да му се появят симптомите на отравяне. Това стана ясно от думите на главния прокурор Сотир Цацаров. Той бе изслушан на закрито заседание от Комисията за контрол на специалните служби по случая с опита за отравяне на Емилиян Гебрев през април 2015 г.  Преди дни британски сайт намери връзка между опита за отравяне на Гебрев през 2015 г. и това на Сергей Скрипал и дъщеря му Юлия през 2018 г. с \"Новичок\".  \"В никакъв случай не твърдим, че Гебрев е претърпял хранително отравяне\", обясни още главният прокурор. Разследването се води за опит за убийство, като двете линии на разследване са свързани с опита за отравяне и с пребиваването на руски граждани у нас. По думите на Цацаров това, което може да се заяви категорично, е само съвпадението на пребиваването на руския гражданин Сергей Федотов в деня, в който Гебрев е изпаднал в тежко здравословно състояние. Според Цацаров мотивът за опита за отравяне трябва да се търси към онзи момент. Самият Гебрев казал, че не може да открие такъв.  По време на заседанието на Комисията разследващите са уверили депутатите, че ще изискат всички лицензи, които засягат сделки по износ на оръжие към 2015 г. \"Дали това е \"Новичок\" - веществото, с което се опитаха да отровят Скрипал, могат да установят само британските власти. Затова сме им изпратили всички резултати от изследвания, направени у нас, включително и тези, направени във финландска лаборатория\". ", "date": "2019.02.13", "title": "Цацаров: Гебрев е вечерял с руски партньори преди отравянето"}
{"url": "https://www.24chasa.bg/novini/article/7296867", "text": "След Решение на Върховния касационен съд влезе в сила присъда, с която В. Ангелов е признат за виновен за извършено от него престъпление по чл. 116, ал. 1, т. 3, пр. 4, т.4, пр. 2, т.5 и т. 9, вр. чл. 115 от НК. Осъденият Ангелов (на 34 години) от 2009 г. живеел на съпружески начала със С. Ц. първоначално в с. Долни Цибър, а след това в с. Игнатово, област Монтана. От съжителството имали две деца – на 7 и 4 години. През пролетта на 2015 г. жената разбрала, че е бременна. С мъжа си решили на никого да не споделят този факт, като промените във външния й вид обяснявали на близките с бъбречни проблеми. Вечерта на 22.07.2015 г. Ангелов се прибрал в къщи и заварил жена му да ражда. Бебето се родило живо, плачещо и мърдащо крайниците си. Бащата изхвърлил пъпната връв, след което изнесъл новороденото момиченце в двора. Там го увил в дреха и го притиснал в областта на шията, след което усетил, че то спряло да се движи. Тогава В. Ангелов отишъл до външната тоалетна и го изхвърлил в нея. Когато се върнал в къщата осъденият заварил жена си да лежи на пода в неконтактно състояние. Той я залял с вода, опитал се да й помогне, след което потърсил медицинска помощ на телефон за спешни случаи 112. С.Ц. била приета в МБАЛ – Лом, където след проведени реанимационни мероприятия била стабилизирана. При извършения по-късно преглед, лекарите установили признаци на скорошно раждане. От заключението на съдебномедицинска експертиза на трупчето на новороденото е видно, че детето е било родено доносено и жизнеспособно, без външни и вътрешни аномалии. В.Ангелов е бил привлечен в качеството на обвиняем от Окръжна прокуратура – Монтана и в последствие е бил предаден на съд за убийство на новородената си дъщеря. С влязла в сила присъда му е наложено наказание от седемнадесет години „лишаване от свобода“, при първоначален „строг“ режим на изтърпяване. Присъдата е окончателна и не подлежи на обжалване.", "date": "2019.02.13", "title": "Окончателно: Бащата, убил и изхвърлил бебето си в тоалетната, влиза в затвора за 17 години"}
{"url": "https://www.24chasa.bg/novini/article/7296905", "text": "Еврокомисарят за регионалното развитие Корина Крецу одобри днес отпускането на над 517 милиона евро за проект за строежа на шестата линия на букурещкото метро, предаде Аджерпрес, цитирана от БТА.  Европейското съфинансиране е предназначено за строежа на шесткилометров участък от общо 14-километровата линия 6, която трябва да свърже централната гара в Букурещ с международното летище \"Хенри Коанда\". Проектът включва също изграждането на шест нови подземни метростанции и търговски комплекс, както и покупката на дванайсет метровлака, всеки с по шест вагона. Работите по този участък от магистрала 6 на метрото се планира да започнат през втората половина на настоящата година. \"Жителите на столицата на Румъния ще стигат много по-бързо до северната част на Букурещ благодарение на една инвестиция от половин милиард евро от Кохезионния фонд. Този проект ще подобри по конкретен начин всекидневния живот на 1,8-те милиона жители на Букурещ, които ще се възползват от по-добри услуги на градския транспорт\", заяви Корина Крецу. Тя изрази надежда, че до 2023 г., когато е срокът за изпълнение на одобрения днес проект, румънските власти ще намерят решения за финализиране на линия 6 на метрото, така че да може да се извършва движение по целия маршрут от жп гарата до летището.", "date": "2019.02.13", "title": "ЕK отпуска 517 милиона евро за строежа на една от линиите на букурещкото метро"}
{"url": "https://www.24chasa.bg/novini/article/7296512", "text": "Най-големият джакпот в момента в България може да бъде спечелен от играта „Тото 2 - 6 от 49“ на Български спортен тотализатор. За тиража в Деня на влюбените - 14 февруари, сумата ще достигне внушителните 8 300 000 лева. И ако подарим фиш с печеливша комбинация, може да направим най-невероятния и впечатляващ празничен дар на любимия си човек. Припомняме ви, че такава сума не е била печелена от един човек никога в тото историята на България. Освен седем цифрения джакпот, участниците ще имат възможност да се сдобият с нов лаптоп, LED телевизор или преносими колонки, a в неделя и с автомобил. За влюбените в „Тото 2 – 5 от 35“ от БСТ са приготвили 5 допълнителни парични печалби по 1 000 лв. Числата в пуснатите фишове участват и за тегленията на Втори тото шанс на двете игри. А там сумите, които могат да ги зарадват, са до атрактивните 300 000 лева. Справка в сайта на Български спортен тотализатор показва, че един от най-големите джакпоти на тотото, в размер на 7 071 231 лева, се е падал именно през месеца на любовта – февруари 2011 г., в Кубрат. А този февруари, буквално само преди дни, любимата тото игра „Тото 2 - 6 от 42“ донесе джакпот от 858 820 лева на късметлия от Ахелой. Рецепта кога и как да спечелим тото милионите няма, но любовта може да ни се притече на помощ и късметът да дойде при нас. Факт е, че именно любовта и постоянството към игрите на СПОРТ ТОТО носят много печалби на редица участници. Такава е историята и на семейство Маргарита и Продан Иванови от красивото морско градче Созопол, които в края на миналата година се сдобиха с чисто нов семеен автомобил от Втори тото шанс на „Тото 2 – 6 от 49“. Мъжът играе тото от 57 години, първоначално със свои числа, които никога не променя. След брака обаче нищо не остава същото, включително и тото комбинациите за любимата игра на Продан. След като вече официално са младо семейство, през 1969 година добавят две колони, които Маргарита избира, и до ден днешен двойката играе с общите си числа. Късметът им се усмихва в края на миналата година, когато те печелят прекрасен нов семеен автомобил, с който планират по-чести посещения на дъщеря им във Варна и още куп пътешествия. Тази седмица тотото пусна и нова моментна лотарийна игра „Ези или тура“, което пък увеличава шансовете ни за печалби през месеца на любовта. С малко повече късмет, познатите числа ще са повече, а сумите все по-големи! Ако трябва да сме обективни, учените са доказали, че за да сме здрави и щастливи, любовта трябва да е част от живота ни. Дали ще я има - зависи само от нас, но можем поне да си обещаем повече позитивни емоции, както и да се възползваме от възможностите за супер печалби от най-обичаните ни тото игри.", "date": "2019.02.13", "title": "Бум на печалбите от държавното ТОТО в месеца на любовта"}
{"url": "https://www.24chasa.bg/novini/article/7296925", "text": "Новата програма „Правосъдие” ще улеснява и подпомага съдебното сътрудничество по гражданскоправни и наказателноправни въпроси в ЕС и ще насърчава ефективността на националните правосъдни системи. С бюджет от 300 млн. евро за следващите седем години тя ще стимулира разработването и поддържането на специализирани технологични средства за електронно правосъдие. Това коментира българският евродепутат от ГЕРБ/ЕНП Емил Радев по повод приетата от Европейския парламент позиция относно новата програма „Правосъдие“ за периода 2021-2027 г. В качеството си на докладчик от страна на групата на Европейската народна партия по това досие Радев изтъкна ролята на програмата за взаимното разбиране на гражданското и наказателно право и на правните и съдебни системи на различните държави-членки. „Това със сигурност ще допринесе за взаимното доверие и признаването на съдебни решения”, акцентира българският евродепутат. Това съобщиха от пресцентъра на ПП ГЕРБ. Програма „Правосъдие” ще финансира и мерки за повишаване на осведомеността и подобряване на познанията на съдии и прокурори относно политиките и правото на ЕС, инструментите за съдебно сътрудничество, както и практиката на Съда на Европейския съюз. Програмата, освен това, има за цел да улесни ефективния достъп до правосъдие за всички лица, ефективната защита и подкрепа за жертвите на престъпление, както и зачитане на процесуалните права на заподозрените и обвиняемите в наказателните производства, особено на децата. Ще бъдат подпомагани още европейски съдебни мрежи и други възможности за сътрудничество и обмен на добри практики между съдебните системи на държавите-членки.", "date": "2019.02.13", "title": "Емил Радев: Новата програма „Правосъдие“  ще подпомага съдебното сътрудничество в ЕС"}
{"url": "https://www.24chasa.bg/novini/article/7296930", "text": "По всички въпроси, свързани с работата на шофьорите в градския транспорт, работим заедно със синдикатите, каза кметът на столицата Йорданка Фандъкова в отговор на репортерски въпрос. Тя отбеляза, че вече са заложени средствата за увеличаване на заплатите с 10 процента на всички водачи и на работещите в четирите транспортни дружества на града. Тя напомни, че има решение за увеличаване с 10 млн. лв. на бюджета за транспорт на столицата само и единствено за заплати. Подобрени са условията на труд, включително и със закупуването на нови превозни средства, а и в гаражите, отбеляза още кметът. Директорът на Столичния автотранспорт ме увери, че там, където няма изградени тоалетни на първа и на последна спирка има сключени договори със заведения, така че абсолютно по всички линии на първа и последна спирка има възможности за тоалетни на шофьорите, каза Фандъкова, цитирана от БТА.  По отношение на извънредния труд Фандъкова каза, че през януари заради грипната вълна и многото боледуващи е имало повече извънреден труд. Тя обаче посочи, че директорът на Столичния автотранспорт я е уверил, че зад волана шофьорите изкарват толкова време, колкото законодателството позволява заедно с почивките. По думите й част от извънредния труд е времето, прекарано в самите гаражи. Препоръчах на директора да се намали това време, в което вместо да са вкъщи и да почиват, хората са в гаражите. Кметът отбеляза, че извънредният труд се заплаща добре по думите на самите шофьори, с които е разговаряла преди седмици. Липсват кадри не само в транспортните дружества на София, но и като цяло в този бизнес и в България, и в Европа, посочи още Фандъкова. \"Сигурна съм, че БСП и Калоян Паргов се опитват да организират протест сред шофьорите. Темата е изключително сериозна, но се подхожда с политизиране, само с оглед на политически дивиденти\", каза Йорданка Фандъкова и допълни, че подобно действие, каквото БСП в момента извършва, означава София да бъде блокирана и хората да няма как да стигнат до работата си. Ако това е целта, нека хората да го знаят, посочи още тя.", "date": "2019.02.13", "title": "Фандъкова: Ще има увеличаване на заплатите с 10% в транспортни дружества"}
{"url": "https://www.24chasa.bg/novini/article/7296536", "text": "Продължава да нараства броят на смъртните случаи в резултат на грипния вирус в Румъния, като според данни на Националния институт за обществено здраве жертвите вече са 118 души, съобщават Медиафакс и БТА. Последният регистриран смъртен случай е на 81-годишна жена от южния окръг Олт, която е починала днес. Тя е имала и други съпътстващи заболявания и не е била ваксинирана с противогрипна ваксина. Според данни на института в последните дни от грип са починали и четирима мъже на възраст между 40 и 82 години от окръзите Тимиш, Арджеш и Прахова, които също са имали други заболявания. На 30 януари министърът на здравеопазването Сорина Пинтя обяви официално грипна епидемия в страната.", "date": "2019.02.13", "title": "118 станаха жертвите на грипа в Румъния"}
{"url": "https://www.24chasa.bg/novini/article/7296558", "text": "Испанският парламент отхвърли първия бюджет на правителството на премиера социалист Педро Санчес, който е на власт от осем месеца. Това засилва вероятността от предсрочни избори, предадоха Ройтерс и Франс прес. Общо 191 депутати гласуваха против бюджета, а 158 го подкрепиха и един се въздържа, посочва БТА. Източници от правителството и от Испанската социалистическа работническа партия на Санчес заявиха вчера за Ройтерс, че отхвърляне на бюджета може да предизвика обявяване на предсрочни избори, като две от възможните дати са 14 април или 28 април. Днес политически източници заявиха, че все още няма яснота кога ще се обявят предсрочни избори. Социалистите имат по-малко от една четвърт от местата в 350-членния парламент и се нуждаеха от подкрепата на малки регионални партии, включително на каталунците. Двете каталунски партии в парламента обаче са недоволни от отказа на правителството да обсъди референдум за независимост на Каталуния и гласуваха против бюджета. Същото направиха десноцентристите от Народната партия и либералите от \"Сиудаданос\".", "date": "2019.02.13", "title": "Испанският парламент отхвърли първия бюджет на правителството на Педро Санчес"}
{"url": "https://www.24chasa.bg/novini/article/7296490", "text": "Делото срещу акушерката Емилия Ковачева, която бе осъдена на 18 г. затвор и обжалва присъдата си, може да се гледа отначало от втората инстанция - Софийския апелативен съд (САС). Това ще стане, ако докладчикът по делото съдия Алексей Трифонов бъде сменен с друг след избора му за шеф на Софийския градски съд (СГС). Във вторник (12 февруари 2019 г.) той официално встъпи в длъжност. Съдийската колегия на Висшия съдебен съвет (ВСС) обаче не се е произнесла дали въпреки избора, Трифонов ще довърши делата, по които е бил съдия в САС. \"Изпратено е запитване за това, но още няма отговор. Към настоящия момент колегата Трифонов няма възможност да участва\", обясни съдия Камен Иванов, председател на състава по делото \"Ковачева\". Това бе причината делото днес да не се гледа по същество и да бъде отложено за март. Ковачева е подсъдима за побой над новородената Никол Димитрова по време на дежурство в столична болница в нощта на 18 април 2015 г., когато бебето е само на 4 дни. В момента акушерката е под домашен арест в Самоков. СГС я осъди по обвинение за опит за убийство, но тя оспорва и продължава да твърди, че е невинна. \"Моля да отбележите, че отлагането на заседанието е по вина на ВСС. Недопустимо е когато се решават кадрови въпроси да не се погледнат делата, по които работи съдията и да не е ясно какво ще стане с тях\", каза в залата адвокат Мария Даскалова, която представлява родителите на малката Никол. Бащата на детето - Румен, подкрепи защитника си и си тръгна видимо разочарован от отлагането на делото. По закон съдебният състав по едно дело трябва да е неизменен от началото до края, т.е. членовете му не могат да се сменят. Ако това се наложи по някаква причина, всичко, сторено от съда, се повтаря отначало. Според запознати Алексей Трифонов към момента има само няколко неприключени дела в САС и ако се наложи да бъде сменен, това няма да се отрази фатално на работата. В съда се разбра още, че новата адвокатка на Ковачева - Жанет Желязкова, е гледала на 2 пъти записи от камери, приложени като доказателство по делото. \"Това, което видях не съответства на написаното в обвинителния акт\", твърди тя. Становището на прокуратурата е обратното. Дали защитата ще има нови искания за събиране на доказателства, ще стане ясно през март.", "date": "2019.02.13", "title": "Делото срещу акушерката Ковачева може да почне отначало, чака се становище на ВСС"}
{"url": "https://www.24chasa.bg/novini/article/7296539", "text": "Скопие и Атина изпратиха съвместно писмо до генералния секретар на ООН Антониу Гутериш, в което го информират за датата на влизане в сила на Окончателната спогодба за решаване на разногласията, описани в резолюции 817 /от 1993 г./ и 845 /от 1993 г./ на Съвета за сигурност на ООН за прекратяване на действието на Временната спогодба от 1995 г. и за установянане на стратегическо партньорство между страните, предаде агенция МИА. От македонското външно министерство заявиха за МИА, че за промяната на името в най-кратък срок ще бъдат информирани секретариатът на ООН, страните членки, държавите наблюдателки на ООН, както и всички остатали международни организации, предава БТА. След получената вербална нота от Гърция, че е завършило ратифицирането на Преспанския договор и на протокола за членство в НАТО, македонското правителство съобщи снощи, че официално започва прилагането на новото конституционно име Република Северна Македония.", "date": "2019.02.13", "title": "Скопие и Атина съобщиха на Гутериш, че Преспанският договор влиза в сила"}
{"url": "https://www.24chasa.bg/novini/article/7296568", "text": "119 полета от московските летища са отменени заради лошото време в Русия, предаде БТА. Според информация от местното министерство на извънредните ситуации в следобедните часове се очаква снеговалеж и силен вятър с пориви между 12-15 м/с. Един полет е отменен на летище „Внуково”, а 118 самолета няма да излетят от „Домодедово“. Други 12 са излетели със закъснение. 4 от тя са от летище „Домодедово”, а останалите – от „Шереметиево”.", "date": "2019.02.13", "title": "Заради лошото време отмениха 119 полета от московски летища"}
{"url": "https://www.24chasa.bg/novini/article/7296592", "text": "Започващата днес конференция за Близкия Изток в Полша дава на израелския премиер Бенямин Нетаняху възможност да покаже публично това, за което дълго време се хвалеше, че се случва зад кулисите - подобрените отношения на страната му с някои от арабските страни от Персийския залив. Няколко високопоставени представители на страни от Залива се очаква да участват в потенциалната демонстрация на сила срещу Иран, който не е поканен на срещата. Палестинците обаче призовават конференцията да бъде бойкотирана и остава да се види дали арабските представители ще демонстрират публични прояви на приятелство с Нетаняху, без да правят големи отстъпки по отношение на палестинската кауза, която все още вълнува арабската общественост. Съединените щати и Полша спонсорират конференцията във Варшава и според тях тя има за цел подкрепа за мира и сигурността в региона, но изглежда, че фокусът и ще бъде главно върху изолирането на Иран. Техеран заклейми започващата днес конференция и я нарече американски \"цирк\", насочен срещу Иран. Русия заяви, че няма да участва, а ръководителката на европейската дипломация Федерика Могерини също ще пропусне събитието. За правителството на Тръмп това широко рекламирано събитие е повод да събере всичките си съюзници в Близкия Изток. За Полша то предоставя шанс да затвърди отношенията си с Вашингтон, за да получи по-голяма защита срещу Русия. Истинският победител обаче може да се окаже Нетаняху, който неведнъж заяви, че Израел тайно е развил добри отношения с няколко арабски държави въпреки липсата на официални връзки. Изваждането наяве на подобни контакти ще маркира едно голямо дипломатическо постижение и ще подкрепи усилията на Нетаняху да подобри реномето на Израел в света, а отразяването му в медиите ще има силно въздействие върху кампанията на премиера за преизбиране на парламентарните избори в Израел през април. Преди да замине вчера за Полша Нетаняху заяви пред журналисти, че фокусът на конференцията ще бъде върху Иран, въпрос, който според него \"обединява Израел, САЩ и още много страни по света\". Той посочи, че Израел има \"много добри отношения\" с всички страни в региона \"с изключение на Сирия\", където израелски военни нанесоха няколко въздушни удара по ирански мишени през последните месеци. Израелският посланик в ООН Дани Данон заяви, че личните му контакти с представители на арабски страни са доста по-топли, отколкото се съобщава публично. Той прогнозира, че щом една от арабските страни разкрие подобрените си отношения с Израел, и други бързо ще я последват. \"Сега те вече сътрудничат с нас. Ние ги призоваваме да признаят Израел и да не се срамуват от това, че използват нашите технологии или отбранителни системи\", каза неотдавна Данон пред журналисти в Ерусалим. Израел има подписани мирни договори с Египет и Йордания, но други арабски страни отказаха публично да подобрят отношенията си с еврейската държава преди да има значителен напредък по прекратяването на полувековната окупация от Израел на земите, набелязани за територия на палестинската държава. След като обаче споделените тревоги във връзка с Иран засенчиха палестинския въпрос през последните години, държани дълго време в тайна връзки започнаха да изплуват в общественото пространство. Нетаняху посети Оман през октомври и се срещна с дългогодишния лидер султан Кабус бин Саид. Няколко дни по-късно двама от министрите на Нетаняху отидоха в Обединените арабски емирства, за да участват в конференция по сигурността и за да подкрепят израелската делегация на турнир по джудо, където прозвуча израелският химн, след като израелски състезател спечели златен медал. Саудитска Арабия, за която отдавна има слухове, че поддържа тайни връзки с Израел, отмени миналата пролет продължилата десетилетия забрана въздушното и пространство да бъде използвано за полети до Израел и разреши на държавната авиокомпания на Индия да преминава през небето й. Лидерите на малката страна от Залива Бахрейн също изразиха готовност за нормализиране на отношенията. Арабските страни от Залива започнаха по-рядко да изразяват традиционната си антипатия към Израел, тъй като започнаха все повече да се страхуват от Иран заради участието му във войната в Сирия и в други регионални конфликти и заради подкрепата, която оказва на различни въоръжени групировки. Сближаването с Израел освен това им помага да спечелят благоразположението на Вашингтон. Тъй като обаче арабското обществено мнение все още е силно против нормализация на отношенията с Израел, вероятността конференцията във Варшава да доведе веднага до затопляне е малка, твърди Йоел Гузански, старши научен сътрудник в израелския Институт за изследване на националната сигурност. \"Тайни срещи вече има, а тайните отношения са най-зле пазената тайна на света, така че не виждам какво ще спечелят арабите от стискането на ръце. Важното е всички да са заедно в една стая като обединен фронт срещу Иран. Арабската улица обаче е много далеч от начина, по който арабските елити възприемат Израел, и твърде голямото сближаване може да доведе до противопоставяне\", посочва Гузански. Външните министри на Саудитска Арабия и Обединените арабски емирства ще участват в конференцията и ще се срещнат с американския държавен секретар Майк Помпейо, но не е ясно до каква степен ще общуват с израелската делегация. Нетаняху посети неотдавна африканската страна с мюсюлманско мнозинство Чад с цел възстановяване на отношенията след 50-годишна пауза и обеща, че скоро ще има още подобни визити и съобщения. Високопоставеният съветник на Тръмп за Близкия Изток, неговият зет Джаред Къшнър, работи върху план за мир между Израел и палестинците вече почти две години, но все още не е оповестил детайли. Американски служители казват, че се очаква Къшнър да коментира конфликта на конференцията във Варшава, но Нетаняху заяви, че не очаква дискусии за плана за мир. Палестинците предварително отхвърлиха плана с обвинението, че правителството на Тръмп фаворизира Израел. Те призоваха арабските страни да бойкотират конференцията в Полша или да изпратят там представители с по-нисък ранг. \"Според нас конференцията във Варшава е заговор срещу палестинската кауза\", заяви тази седмица палестинският външен министър Рияд Малки. Президентът Махмуд Абас се срещна вчера със саудитския крал Салман, който изрази \"неизменната си подкрепа\" за палестинска държава с Източен Ерусалим за столица, предаде държавната информационна агенция на Саудитска Арабия. За допълнителното снижаване на очакванията допринесе и получен от израелска телевизия таен доклад на външното министерство на Израел, според който е изключително малко вероятно Саудитска Арабия да нормализира отношенията си с Израел без големи отстъпки по отношение на палестинците. В доклада, за който съобщи израелската телевизия Канал 13, високопоставен служител посочва, че малкият прозорец за постигане на напредък със саудитците се е затворил. Израелското външно министерство отказа да коментира доклада. /БТА/", "date": "2019.02.13", "title": "Израелският премиер се надява, че срещата за Близкия изток ще извади наяве арабските му връзки"}
{"url": "https://www.24chasa.bg/novini/article/7296570", "text": "Жалба срещу България е подала в Комитета на ООН за премахване на всички форми на дискриминация срещу жените една майка на две малолетни деца от Пловдивско. Бизнесдамата твърди, че заради несправедлив съдебен процес у нас родителските права са дадени на бившия й съпруг, който бил бияч. \"Жената, която се занимава с дребна търговия, е била подложена на дълго и системно домашно насилие. Започнало се с обиди, че е некадърна и лоша майка, и се е стигнало до побоища с юмруци, ритници, скубане\", обясни адвокат Милена Кадиева от пловдивската организация за защита на жертви, която е ангажирана със случая. Хлапетата често били свидетели на инцидентите и се страхували от баща си. След развода те отказвали да го посещават. Първоначално майката получила попечителство над тях, но бившият съпруг не бил доволен от решението и продължил да я тормози. Бизнесдамата се принудила да се скрие в таен кризисен център, където останала 3 месеца. След излизането си оттам се запознала с друг и заживяла с него, а екссъпругът й подновил издевателствата. Преследвал двойката, а в един от случаите нападнал в парка новия партньор на жена си пред очите на децата. Завел дело за попечителство над хлапетата, като негов адвокат била майка му, бивша съдийка. \"В крайна сметка две инстанции и ВКС му присъждат родителските права, без да се вземат предвид доказателствата, че е упражнявал насилие над жена си и децата. Пренебрегнати са преписки в полицията и прокуратурата, медицински и психологични експертизи\", посочват от пловдивската организация. Очаква се в Комитета на ООН, където е внесена жалбата, да бъде образувано дело. През 2012-а същата институция е присъдила България да плати обезщетения на три жени от града на тепетата. Две от тях са получили по 5000 лева, тъй като родните магистрали не приели, че срещу тях е извършено домашно насилие. Компенсация от 15 000 лв. е била определена на жена, за която съдът не е признал, че е жертва на сексуално посегателство.", "date": "2019.02.13", "title": "Бизнесдама съди държавата, дали децата й на бившия съпруг бияч"}
{"url": "https://www.24chasa.bg/novini/article/7296634", "text": "Византийската църква \"Свети Яков\" в Никозия, която се намира в буферната зона, която разделя Кипър на северна (окупирана) и южна част, се е срутила, пише атинският \"Катимерини\", цитиран от БТА. За срутването е съобщило Кипърското византоложко дружество. Според кипърските учени храмът, определен като един от най-значимите византийски паметници на столицата, е рухнал \"под тежестта на времето, на атмосферните условия и на ненормалната политическа ситуация\". Отбелязва се, че турските окупационни власти не са разрешили или са възпрепятствали ремонта на храма, въпреки постоянните призиви от различни организации, и той е бил оставен на разрушителното въздействие на времето. Кипърското византоложко дружество призовава президента Никос Анастасиадис и лидера на кипърските турци Мустафа Акънджъ да обсъдят спешно въпроса за този храм и неотложната нужда от фотографиране, описване и защита на останалите от него руини, както и бъдещата му пълна реставрация. Отправя се и призив да бъдат взети политически решения за всички религиозни паметници в Кипър. В състояние на ръба на рухване или на постепенно разрушаване се намират множество паметници в окупираната северна част на острова, посочва дружеството. Няма достатъчно информация и за състоянието на манастирите, които са превърнати в казарми.", "date": "2019.02.13", "title": "Византийска църква се срути в Никозия"}
{"url": "https://www.24chasa.bg/novini/article/7296640", "text": "Министърът на околната среда и водите Нено Димов подписа договори с общините Габрово, Гълъбово и Свиленград за превенция и управление на риска от наводнения на язовирите „Синкевица“, „Хайдушко кладенче“ и „Келанджика“. Проектите ще се изпълняват по Оперативна програма „Околна среда 2014-2020 г.“. Проектът на община Габрово предвижда рехабилитация на яз. „Синкевица“ и съоръженията към него, така че язовирът да изпълнява функциите си на регулиращо съоръжение. С изпълнението на договора ще се подобри техническото състояние на критичната инфраструктура и ще се повиши готовността за реакция при наводнения. С подписването на договора с община Гълъбово се дава началото на дейностите по възстановяване и укрепване на язовирната стена на яз. „Хайдушко кладенче“ и съоръженията по нея. Язовирът е разположен в землището на община Гълъбово и подобряването на техническото и експлоатационно състояние на стената е от изключителна важност. Проектът на община Свиленград е за превенция и управление на риска от наводнения на населените места по поречието на реките Левченска и Марица, опазване живота на хората и защита на стратегически инфраструктурни обекти като Автомагистрала „Марица“ и ГКПП „Капитан Андреево“. Тази цел ще бъде постигната при изпълнението на мерки за изграждането на оповестителна система на територията на община Свиленград като част от Националната система за ранно предупреждение и оповестяване. С изпълнението на трите проекта близо 61 000 жители ще се ползват от мерките за защита от наводнения. Общият размер на инвестицията по трите договора е 2,35 млн. лв., осигурени изцяло от ОП „Околна среда 2014-2020 г.“. Срокът за изпълнение на дейностите е 24 месеца.", "date": "2019.02.13", "title": "Габрово, Гълъбово и Свиленград ще укрепват язовири по ОПОС"}
{"url": "https://www.24chasa.bg/novini/article/7296643", "text": "Над 500 таксиметрови шофьори паркираха автомобилите си тази сутрин в района на букурещкия Площад на победата, затруднявайки трафика в центъра на румънската столица, съобщава информационният сайт Зиаре. Оторизираните превозвачи протестират срещу нелоялната конкуренция чрез платформи като Юбер, Таксифай, Бла-Бла Кар или Клевър Гоу. Таксиметровите шофьори са недоволни от факта, че те са принудени да се снабдят с редица документи за дейността си и да плащат данъци, докато около 100 000 шофьори, предлагащи т.нар. \"споделено пътуване\", изкарват пари \"на черно\" и транспортират хора при несигурни условия, предава БТА. Превозвачите, които са планирали серия от протести през този месец, предупредиха, че ако правителството не издаде извънредно постановление, което да реши този проблем, в края на месеца ще блокират Букурещ с автомобилите си. \"Ако обещаното постановление не излезе следващата или по-следващата седмица, на 27 и 28 февруари всички автомобили от страната ще дойдат в Букурещ. Ако не излезе постановлението, това е ясен знак, че някой защитава незаконността в страната\", заяви Василе Щефанеску, председател на Конфедерацията на оторизираните оператори и превозвачи в Румъния.", "date": "2019.02.13", "title": "Таксиметровите шофьори в Румъния протестират срещу нелоялната конкуренция"}
{"url": "https://www.24chasa.bg/novini/article/7296624", "text": "Лекари са открили рак на гърлото на принц Ернст Август на Хановер, съобщи \"Бунте\". Диагнозата му е била поставена едва седмица, след като той е бил подложен на животоспасяваща операция след възпаления на панкреаса. Тъй като здравословното състояние на 64-годишния принц Август е много нестабилно, лекарите са третирали тумора му с щадяща криотерапия. Смята се, че лечението е било успешно и туморът е \"замразен\". Сватбата на принц Август с руската дизайнерка Екатерина Малишева през 2017 г. бе една от най-противоречивите сватби на годината Бащата на младоженеца Ернст Август не се появи на церемонията, защото не одобрява брака между двамата. Според него този съюз застрашава семейните имоти, част от културното и историческо наследство не само на фамилията, но и на Германия.", "date": "2019.02.13", "title": "Принц Ернст Август с рак на гърлото"}
{"url": "https://www.24chasa.bg/novini/article/7296654", "text": "Литовските власти иззеха тон и половина хашиш, струващ приблизително 20 милиона евро. Това е най-голямото конфискувано количество в балтийската страна, предаде Асошиейтед прес, цитирана от БТА. Представител на полицията каза, че наркотиците пристигнали от Мароко и били предназначени за Русия. Те били укрити в камион, превозващ минерална вода. По случая са задържани трима души - беларусин и двама литовци, за които се знае, че са част от престъпна група. Един от тях е управител на логистична фирма. Миналия месец властите в съседна Латвия иззеха два тона кокаин, струващ приблизително един милиард евро.", "date": "2019.02.13", "title": "Литва конфискува рекордно количество хашиш, предназначен за Русия"}
{"url": "https://www.24chasa.bg/novini/article/7296685", "text": "Огромни количества мъртва риба беше изхвърлена по бреговете на Чили, предаде NOVA. Явлението е напълно необичайно, твърдят експерти. Властите започнаха разследване дали става дума за замърсяване или някакъв друг проблем. Беше издадена заповед мъртвата риба да не се яде, докато не бъде открита причината за явлението. Местните жители изразиха притеснение и как това ще се отрази на бизнеса им. Този район северно от столицата е любима дестинация на хиляди туристи заради чистите си плажове. Риболовът също е сред основните сектори на местната икономика.", "date": "2019.02.13", "title": "Тонове мъртва риба по бреговете на Чили"}
{"url": "https://www.24chasa.bg/novini/article/7296694", "text": "Два случая на пациенти с морбили наблюдават лекарите в София. Това каза за   завеждащият Детската инфекциозна болница д-р Атанас Мангъров. В единия случай става въпрос за жена на 37 години. При нея изследванията са потвърдили наличието на заболяването. Тя е настанена в Инфекциозна болница, каза днес зам.-директорът на Националния център по заразни и паразитни заболявания д-р Тодор Кантарджиев. Вторият случай е на дете на 3-годишна възраст от Добринище. Неговите резултати все още не са готови, но според лекарите всички признаци за морбили са налице. Регионалните здравни институции са предприели необходимите мерки по местоживеене на заразените лица. Ваксинацията срещу морбили обичайно се прави до 13-ия месец след раждането с реимунизация на 12-годишна възраст. През последната година има бум на случаите на морбили в Европа, като само в Румъния десетки деца починаха от заразната болест. Подобна ситуация имаше и в съседна Сърбия. Нежеланието на родителите да ваксинират децата си поради разнообразни научни, псевдонаучни и религиозни причини беше посочено от специалистите като основна причина за епидемията.", "date": "2019.02.13", "title": "Втори случай на морбили в София - лекари смятат, че 3-годишно дете е заразено"}
{"url": "https://www.24chasa.bg/novini/article/7296712", "text": "Гръцкият министър на енергетиката и околната среда Йоргос Статакис предостави на междусистемната газова връзка Гърция-България инсталационно разрешение за започване на строителство на територията на Република Гърция, съобщи смесеното дружество Ай Си Джи Би, което изпълнява проекта. Решението ще бъде публикувано в гръцкия държавен вестник през идните няколко дни, като ще се счита влязло в сила от датата на публикуването, предаде БТА.  Ключовото разрешение бележи важен напредък и потвърждава вече издадения инсталационен акт на територията на Република Гърция и съответстващото разрешение за строеж на територията на Република България от септември 2017 година. Решението, както и придобиването на основните имоти в района на град Комотини, са предпоставка за успешното начало на строителството на интерконектора Гърция-България на територията на Република Гърция. Последната стъпка, свързана с получаване на разрешителни преди започване на строителните работи, е придобиване на лиценз за независим оператор на газопреносна мрежа, който се очаква да бъде издаден от гръцкия енергиен регулатор РАЕ (RAE) във втората половина на 2019 година. Проектът IGB (Междусистемна газова връзка Гърция-България) се изпълнява от смесеното инвестиционно дружество Ай Си Джи Би АД, регистрирано в България през 2011 г. с акционери БЕХ ЕАД с дял от 50 процента и Ай Джи Ай Посейдон (IGI Poseidon) с дял от също 50 процента. Ай Джи Ай Посейдон e дружество, регистрирано в Гърция, с акционери гръцката публична газова корпорация ДЕПА (DEPA S.A.) и италианската енергийна група Едисон (Edison SpA). Газопроводът IGB трябва да свърже гръцката и българската газопреносни системи. Планира се общата дължина на газопровода да е 182 км, диаметърът на тръбата - 32 инча, а проектният капацитет - до 3 млрд. куб метра годишно в посока Гърция-България. В зависимост от пазарния интерес към ползване на по-голям капацитет и възможностите на съседните газопреносни системи, капацитетът е проектиран да се увеличи до 5 млрд. куб метра годишно, като следва развитието на пазара и по този начин позволявайки обратно подаване (от България към Гърция) с допълнително изграждане на компресорна станция. Има подписан меморандум за разбирателство между Ай Си Джи Би АД и ТАП (TAP AG) за съвместни действия във връзка с бъдещо свързване на интерконекторния газопровод с Трансадриатическия газопровод (ТАР).", "date": "2019.02.13", "title": "Газовият интерконектор България-Гърция \nполучи разрешение за строеж на гръцка територия"}
{"url": "https://www.24chasa.bg/novini/article/7296713", "text": "Върховният лидер на Иран аятолах Али Хаменей заяви, че преговори със САЩ могат да донесат само материални и духовни вреди, предаде Асошиейтед прес. Изказването на Хаменей е част от дълго седем страници изявление, прочетено днес дума по дума по иранската държавна телевизия, предаде БТА. Напрежението между Иран и САЩ е високо, откакто американският президент Доналд Тръмп изтегли миналата година Съединените щати от иранското ядрено споразумение. Изявлението на Хаменей бе разпространено точно преди началото на започващата днес във Варшава конференция за Близкия Изток, чийто фокус ще бъде върху Иран.", "date": "2019.02.13", "title": "Иран: Преговори със САЩ ще донесат само вреди"}
{"url": "https://www.24chasa.bg/novini/article/7296204", "text": "Правителството одобри проектозакон за изменение и допълнение на Закона за чужденците в Република България. Документът цели прецизиране на отделни разпоредби на досега действащия закон с оглед тяхното практическо прилагане, както и недопускане на възможността за заобикаляне на закона. С новите промени се създава възможност, чужденец с валидно разрешение за продължително, дългосрочно или постоянно пребиваване у нас да може да влиза в страната без виза. Предвидено е допълнение с оглед въвеждането на нова структура, компетентна да издава разрешения за продължително пребиваване на чужденци. Предлаганите промени изчистват и досегашните административни тежести по отношение на пребиваването на висококвалифицирани и сезонни работници. Според досега действащия закон, при смяна на работодателя в периода на пребиваването им у нас, на тези хора им се налага да кандидатстват за нова виза за дългосрочно пребиваване. Урежда се и статутът за пребиваване на непридружени деца-чужденци чрез издаване на разрешение за продължително пребиваване в страната до навършване на пълнолетие. Прецизират се правомощията на компетентните държавни структури по отношение на грижите, които се полагат спрямо тях. Предвидени са редица допълнения и изменения в Закона за български документи за самоличност и в Закона за влизането, пребиваването и напускането на Република България на гражданите на ЕС, които не са български граждани, и членовете на техните семейства. В Закона за български документи за самоличност се въвежда нов вид документ, който ще се издава на децата-чужденци, предвиден е срок за издаването и за пребиваването на чужденци. В закона за пребиваването в България на граждани на ЕС е установена липса на правна уредба за издаване на удостоверения за пребиваване на членовете на семейството на български граждани, упражнили правото си на свободно движение, както и за възможността да се откаже право на пребиваване на територията на страната ни в случай на установено и доказано фиктивно съжителство и фиктивен брак. Приетият документ ще бъде предложен за разглеждане и приемане от Народното събрание.", "date": "2019.02.13", "title": "Променят закона за чужденците в България"}
{"url": "https://www.24chasa.bg/novini/article/7296225", "text": "Джаред Къшнър, зетят на Доналд Тръмп, ще представи на предстоящата близкоизточна конференция във Варшава първите елементи от \"споразумението на века\" за мир между Израел и палестинците, пише полският вестник \"Жечпосполита\". Засега с документа от 180 страници, върху който Къшнър е работил две години, са запознати само пет души, от които четирима ще участват в конференцията в полската столица. Освен Къшнър там ще бъдат държавният секретар Майк Помпейо, специалният пратеник на Белия дом за Близкия изток Джейсън Грийнблат и американският посланик в Израел Дейвид Фридман, предава БТА. Според телевизия \"Фокс нюз\" планът на Къшнър е бил одобрен в неделя от президента на САЩ, продължава варшавското издание и подчертава, че авторът ще разкрие само малко подробности за плана. Идеята била да се изчака пълното обнародване на документа до изборите в Израел на 9 април и съставянето на новото израелско правителство. Целта била да не се допусне някои елементи от плана, трудни за възприемане в Израел, да ограничат шансовете за преизбиране на Бенямин Нетаняху. След това обаче преговорите трябвало да започнат незабавно, защото правителството на Тръмп иска те да приключат преди разгара на президентската кампания в САЩ догодина. Президентът се опасява, че елементите от плана, трудни за възприемане от Нетаняху, биха били зле приети също от евангелистките и юдейските среди в Америка, което би затруднило преизбирането на Тръмп, пише \"Жечпосполита\". Изтекла информация в американски и израелски медии сочи, че планът на Къшнър се отличава от всички досегашни опити на Вашингтон да помири израелци и палестинци по своя регионален характер. Белият дом иска израелско-палестинското споразумение да бъде само част от по-широка стратегия за възпиране на влиянието на Иран в региона. Подобен подход би обединил Израел с арабски държави, защото израелците и саудитците в еднаква степен мразят режима в Техеран. Освен това Къшнър се надява богатите арабски монархии не само да подкрепят икономически палестинците, но и да признаят Израел. В частност президентският зет и съветник иска да убеди саудитския престолонаследник Мохамед бин Салман, че решаването на палестинския проблем ще лиши Иран от най-важния му инструмент в засилването на своето влияние из Близкия изток, твърди полският всекидневник. В статията е цитирана израелската телевизия \"Канал 13\", според която подаръкът за палестинците ще бъде САЩ да признаят тяхна държава, която обхваща ивицата Газа и 90 на сто от територията на окупирания Западен бряг (без най-големите еврейски селища, смятани от Израел за законни). А съгласно плана столицата на палестинската държава трябвало да бъде в Източен Йерусалим.", "date": "2019.02.13", "title": "Зетят на Тръмп ще представи във Варшава \nпървите елементи от плана си за израелско-палестински мир"}
{"url": "https://www.24chasa.bg/novini/article/7296196", "text": "След като победи човека в игра на шах, изкуственият интелект на Ай Би Ем се провали в опитите си да убеди аудиторията по време на дебат с човек по повод обществен проблем, предаде Франс прес. След публичен дебат в Сан Франциско, шампионът по дебати Хариш Натараджан бе обявен за победител в съревнованието с технологията \"Проджект Дибейтър\", съобщава БТА. Двамата съперници имаха на разположение по 15 минути, за да подготвят дебат за евентуално субсидиране на детски градини. Технологията на Ай Би Ем пледира в полза на субсидирането, преценявайки, че по този начин ще бъдат подпомогнати бедните, докато Натараджан увери, че това няма да реши проблеми, свързани с бедността, и че по-скоро става дума за \"политически подарък\" за средната класа. Победата в съревнованието зависеше от способността да се накара аудиторията да промени мнението си. Преди началото на дебата 79 на сто от зрителите смятаха, че детските градини трябва да получат субсидии, докато 13 на сто бяха против субсидирането им. След края на обсъждането обаче едва 62 на сто подкрепяха субсидирането, а 30 на сто бяха на обратното мнение. Според Ранит Ахаранов от екипа на \"Проджект Дибейтър\", изкуственият интелект може да помогне на хората при взимане на трудни решения, допринасяйки да се опознаят двете страни на един и същ проблем.", "date": "2019.02.13", "title": "Изкуствен интелект на Ай Би Ем не е достатъчно убедителен в дебати с хора"}
{"url": "https://www.24chasa.bg/novini/article/7296259", "text": "Мъж от Ботевград, прострелял домашни животни в с. Елов дол, е задържан в полицейския арест, съобщиха от пресцентъра на МВР. Около 9 часа вчера в РУ-Ботевград бил получил сигнал за извършеното престъпление. При огледа на местопроизшествието, в присъствието на ветеринарен лекар, в дворно място в селото били установени две простреляни кози. След незабавни оперативно- издирвателни действия полицейските служители разкрили и задържали автора на престъплението. От 61-годишния ботевградчанин е иззето оръжието, с което е извършено деянието - законно притежавана ловна пушка. По случая е образувано досъдебно производство. Разследването продължава под наблюдението на районната прокуратура.", "date": "2019.02.13", "title": "Арестуваха ботевградчанин, застрелял две кози"}
{"url": "https://www.24chasa.bg/novini/article/7296260", "text": "Народните представители от ПГ на \"БСП за България\" единодушно взеха решение да съберат сумата от 20 000 лв. за паричната гаранция, която наложи съдът на колегата им Елена Йончева, съобщават от пресцентъра на партията.  Според тях това е и начин да покажат твърдата си позиция в нейна подкрепа. Средставата са отделени от заплатите им на народни представители.", "date": "2019.02.13", "title": "Депутатите от БСП плащат гаранцията на Елена Йончева"}
{"url": "https://www.24chasa.bg/novini/article/7295661", "text": "На пресконференция високопоставен служител към китайското търговско министерство заяви, че стокообменът на Китай през януари поддържа стабилен ръст,  Тези дни се очаква Генералното митническо управление да публикува доклад с данните за външната търговия на Китай през януари. Относно това представителят заяви, че въпреки сложната ситуация с външната търговия, все още се наблюдават положителни аспекти. Същевременно Китай активно увеличава отварянето, а мерките за стабилизиране на външната търговия дават ефект. Той изтъкна още, че през 2019 г. Китай ще продължава да увеличава разнообразието на пазара и активно ще насърчава вноса, за да съдейства за качественото развитие на външната търговия.", "date": "2019.02.13", "title": "Китайското министерство на търговията: Стокообменът на Китай през януари поддържа стабилен ръст"}
{"url": "https://www.24chasa.bg/novini/article/7296267", "text": "Късно снощи е стреляно по кулата на активисти от Българското дружество за защита на птиците, паркирана в двора на полева станция \"Дуранкулак\", съобщиха от неправителствената организация. Орнитолозите предполагат, че стрелбата е дело на бракониери, които извършват незаконен риболов в езерата Шабла и Дуранкулак. Екип на БДЗП и Изпълнителната агенция по рибарство и аквакултури редовно организират проверки за бракониерство в езерата и явно това е провокирало стрелбата. Предишният ден отговорникът по опазване и мониторинг на червеногушата гъска на БДЗП е предотвратил навлизането на бракониерска лодка за поставяне на мрежи в защитена местност „Дуранкулашкото езеро“, съобщават още от БДЗП. В момента полицията извършва разследване на място и проверка по случая. Еколозите констатират, че инцидентът е в момент, в който екип на LIFE проекта на БДЗП „Сигурен прелетен път“, съвместно с колеги от Великобритания, прави опити за улавяне и маркиране със сателитни предаватели на червеногуши гъски. Бракониерството в езерата е една от основните заплахи за нощуващите представители на световно застрашения вид, който зимува всяка година у нас. Навлизащите с лодки да поставят мрежи бракониери, освен че нанасят щети на рибните популации, прогонват и нощуващите птици. Честото безпокоене изтощава гъските, повишава смъртността и намалява броя на размножаващите се птици.", "date": "2019.02.13", "title": "Стреляха по колата на природозащитници в\nДуранкулак"}
{"url": "https://www.24chasa.bg/novini/article/7296261", "text": "41-годишен, обявен за общодържавно издирване, е установен на ГКПП - Маказа, на влизане в България вчера от служители на РУ-Кирково. Мъжът е с мярка \"принудително довеждане\" по досъдебно производство на РУ-Първомай. Предаден е на конвойната служба и е уведомен инициаторът на издирването, съобщиха от пресцентъра на МВР.", "date": "2019.02.13", "title": "На ГКПП \"Маказа\" задържаха 41-годишен, обявен за общодържавно издирване"}
{"url": "https://www.24chasa.bg/novini/article/7296269", "text": "Дванайсетгодишно момче от село в южна в Сърбия се самоуби вчера, стреляйки в устата си с пистолета на баща си, съобщават сръбските медии. До безжизненото му тяло бе оставено писмо до родителите му, както и 15 евро. Детето написало, че се е решило на ужасяващата стъпка, защото вече не могло да понася критиките за лошите си оценки, предава БТА. \"Не мога повече да понасям критиките за лошите оценки. Вече няма да има кого да критикувате\", написало детето. \"Надявам се детето, което майка ми скоро ще роди, да ви направи щастливи и да бъде по-добро от мене. Нямам какво да ви оставя, освен спестяванията си от 15 евро.\" Лекарите могли само да констатират смъртта на детето. Според неофициална информация детето се е застреляло с пистолета на баща си. Той бил заключен в едно чекмедже, но момчето го разбило и взело оръжието. По време на трагедията бременната му майка била при съседите, а бащата бил за дърва. Момчето има и по-малка сестра.", "date": "2019.02.13", "title": "12-годишен се застреля с пистолета на баща си в Сърбия, остави писмо и 15 евро"}
{"url": "https://www.24chasa.bg/novini/article/7296281", "text": "Ирландският премиер Лио Варадкар изрази убеденост, че ЕС ще постигне споразумение за Брекзита с Великобритания, въпреки че Дъблин се подготвя за всички варианти, включително напускане на ЕС без споразумение, предаде Ройтерс, цитирана от БТА. \"Великобритания ще напусне ЕС на 29 март, след шест седмици, със или без споразумение. Смятам, че ще постигнем споразумение. Твърдо смятаме, че най-добрият и единствен начин за осигуряване на организирано напускане и защита на Споразумението от Разпети петък е да се ратифицира Споразумението за напускане, което е договорено между ЕС и британското правителство\", заяви Варадкар.", "date": "2019.02.13", "title": "Ирландският премиер: Вярвам, че ще се стигне до споразумение за Брекзит"}
{"url": "https://www.24chasa.bg/novini/article/7296339", "text": "Пакистанското външно министерство съобщи, че саудитският принц престолонаследник Мохамед бин Салман ще посети тази седмица Исламабад за подобряване на отношенията между двете мюсюлмански държави, предаде Асошиейтед прес, цитирана от БТА. Очаква се при започващото в неделя двудневно посещение да бъдат подписани договори за саудитски инвестиции в Пакистан за милиарди долари. Министерството заяви, че Бин Салман ще бъде придружен от делегация на високо равнище, включваща членове на саудитското кралско семейство, министри и водещи бизнесмени. Това ще е първата официална визита на Мохамед бин Салман в Пакистан откакто стана престолонаследник през 2017 г. Саудитска Арабия от десетилетия е основен дарител и инвеститор в Пакистан, но отношенията им се обтегнаха, след като Исламабад отказа да подкрепи водената от Рияд намеса във войната в Йемен, отбелязва АП.", "date": "2019.02.13", "title": "Мохамед бин Салман ще посети Пакистан тази седмица"}
{"url": "https://www.24chasa.bg/novini/article/7296346", "text": "Чешката енергийна компания CEZ (ЧЕЗ), която търси купувач за своите български активи, заяви, че India Power е понижила своята оферта за сделката, предаде  India Power беше класирана на второ място в търга за въпросните активи, но след като ръководената от Гинка Върбакова „Инерком“ не успя да получи зелена светлина за закупуването им от Комисията за защита на конкуренцията, ЧЕЗ се обърнаха към другата компания, съобщава чешката медиа Lidovky. Продажбата на „ЧЕЗ Разпределение България“ АД и „ЧЕЗ Електро България“ АД беше решена от Надзорния съвет на ЧЕЗ в края на януари. Доказателствата, представени от инспекционния орган, показват, че India Power предлага най-високата сума за българските компании: 355 млн. евро (около 9,2 млрд. крони), която ще се изплати в рамките на пет години. Възползвайки се от ситуацията, India Power е решила да понижи своята оферта, потвърждават от централата на ЧЕЗ, но подчертават, че все още не знаят стойността на новата оферта. Ръководството на ЧЕЗ и одиторите от Deloitte са изчислили, че сумата, предлагана от India Power ще се понижи до 317-333 млн. евро. Решението за стартиране на преговори за покупка на българските активи между ЧЕЗ и India Power дойде, след като КЗК за пореден път забрани сделката с „Инерком“ заради господстващо положение на вътрешния пазар на фотоволтаични централи.", "date": "2019.02.13", "title": "ЧЕЗ: India Power понижи офертата си за българските активи на компанията"}
{"url": "https://www.24chasa.bg/novini/article/7296348", "text": "През 2019 година Виетнам цели да изпрати 120 000 виетнамци на работа в чужбина, насочвайки се към пазари като Япония, Южна Корея, Тайван, Румъния и България. У нас може да дойдат около 50 хиляди души, които да работят в строителството, шивашката и текстилната промишленост, високотехнологичното селско стопанство и медицинското обслужване. Наред с традиционните пазари, стотици хиляди работни места са достъпни за виетнамците в Европа благодарение на споразумения за сътрудничество в областта на труда, подписани в края на 2018 година, предаде  . Икономистът Стоян Панчев коментира в студиото на \"България сутрин\", че след като българските работници заминават да работят в страни от Западна Европа, то е нормално да се наложи и у нас да се внася работна сила и то при ясния недостиг на кадри в много сфери на бизнеса. По думите му евентуалните виетнамски работници, ако им е изгодно и дойдат у нас, ще заемат работни места, които българи не желаят. \"Социалната държава донася този ефект. Когато имаш възможност да не работиш и все пак да оцеляваш, ти можеш да направиш избора - не на тази работа ми е твърде ниска заплатата и съответно мога да използвам социалната си държава, за да преживявам\", обясни Стоян Панчев пред Bulgaria ON AIR. Икономистът обаче се съгласи с експерта от КНСБ Любослав Костов, че евентуалната внесена работна ръка от Изтока ще бъде нискоквалифицирана и ще става въпрос по-скоро за сезонни работници. Костов обаче беше категоричен, че идването на виетнамците в България ще представлява социален дъмпинг спрямо българските работници. \"Българският бизнес, за него това е добре дошло. Ако ще идват тези хора, те трябва да са на същите заплати като българските или да не се подбива българският пазар на труда, защото постоянно казваме, че няма хора, но нищо не правим, за да задържим нашите хора тук\", категоричен беше представителят на КНСБ. Любослав Костов допълни, че страната ни трябва вместо да вкарва евтина работна ръка от различни страни, да работи за повишаването на доходите у нас, което така или иначе трябва да стане, за да приемем еврото и за да задържаме качествените специалисти у нас.", "date": "2019.02.13", "title": "50 000 виетнамци може да дойдат да работят в България"}
{"url": "https://www.24chasa.bg/novini/article/7295798", "text": "Младежи обвиняват жена-шофьор, че е одраскала автомобила им и я изнудват да им даде пари на ръка. Разказът на преподавателка в НСА обиколи социалните мрежи във вторник. Тя разказа как няколко младежи наобиколили колата й след паркиране и твърдели, че тя одраскала тяхната скъпа кола. Когато жената предложила да повикат КАТ и да направят двустранен протокол, те отказали и й поискали 300 лева. Дори предложили на мъжа й да отидат до близък банкомат. В последствие се е стигнало до заплахи и викане на полиция. „Бяхме на детски рожден ден в детски кът отсреща. Точно в 20.00 часа излязохме. Дойдохме до колата и ме наобиколиха няколко млади момчета с масивни тела. Те твърдят, че аз съм им разбила колата”, казва Боряна Ангелова - Игова пред Нова тв. По думите на Игова, момчетата твърдели, че спирачката и не е издържала, колата е тръгнала надолу и се е ударила в тяхната, но това не е било така. Когато е паркирала, около Игова не е имало коли. Момчетата обаче показват снимка, на която се вижда обратното и казват, че това често се случвало. Пред Bulgaria ON AIR Боряна посъветва всички жени и възрастни хора, които попаднат в тази ситуация, да не дават директно пари на измамниците. \"След като историята стана известна, с нас се свързаха много жени, които също имат подобни случки. От застрахователката ми разбрах, че за схемата за печелене на лесни пари се изнудват и възрастни хора\", сподели потърпевшата. Боряна посъветва всички хора, които попаднат в подобна ситуация, да влязат в автомобила, да се заключат и да позвънят на тел. 112, където да обяснят за ситуацията.", "date": "2019.02.13", "title": "Според преподавателка младежи я изнудват, че е одраскала колата им (Обновена)"}
{"url": "https://www.24chasa.bg/novini/article/7296368", "text": "Президентът Румен Радев ще присъства на честванията по случай деня на община Сухиндол и празника на лозарите и винопроизводителите, съобщиха от прессекретариата на държавния глава. На 14 февруари, четвъртък, Румен Радев ще вземе участие в отбелязването на деня на община Сухиндол и празника на лозарите и винопроизводителите. В 10.10 часа пред община Сухиндол държавният глава ще приеме строя на почетния караул, след което ще проведе среща с кмета инж. Пламен Чернев. В 11.00 часа на централния площад президентът ще поздрави гражданите по повод празника на града и празника на лозарите и винопроизводителите. По-късно през деня Румен Радев ще вземе участие и в традиционния ритуал по зарязване на лозята в местността „Димчански завой“.", "date": "2019.02.13", "title": "Радев на празника на Сухиндол и на празника на лозарите и винопроизводителите"}
{"url": "https://www.24chasa.bg/novini/article/7296370", "text": "Косовският премиер Рамуш Харадинай заяви, че поставя върховния представител на ЕС за външната политика и сигурността Федерика Могерини в списъка на \"неприятелите на Косово\" заради позицията й в диалога с Белград, съобщи Танюг. \"Успехът на Косово не е свързан с динамиката на Могерини, нито с агендата на диалога. Никой не може да бъде по-безполезен за Косово от Могерини. Тя обърна дискусията, защото вместо да говори за споразумение за признаване със Сърбия, тя говореше за териртории и граници. Тя е неприятел на моята страна\", каза Харадинай за албанския сайт \"Коха йон\", цитиран от БТА. Поставянето на въпроса за териториите и границите е агресия, заяви премиерът. Харадинай изрази задоволство от позицията на германския канцлер Ангела Меркел и представители на други страни, които са против разговори за /промяна на/ границата, а позицията на Могерини според него е ЕС да даде възможност за постигане на споразумение.", "date": "2019.02.13", "title": "Премиерът на Косово Рамуш Харадинай за Федерика Могерини: Неприятел на Косово"}
{"url": "https://www.24chasa.bg/novini/article/7296364", "text": "Къщата, от която тръгва пътят на Ал Капоне към гангстерския връх в Чикаго, е обявена за продажба. Двуетажната тухлена сграда струва 109 000 долара, което е почти без пари даже в сравнение с имотния пазар в София, предава  . За сравнение, първоначално мафиотският дом се е предлагал за значително по-солидните 450 000 долара. Семейство Капоне е закупило къщата на 8 август 1923 г, за 5500 тогавашни долара. В нея босът живял заедно с майка си Тереза, сестра си си Мафалда и съпругата Мае. Само две години след имотната придобивка, Алфонсо Капоне ще измести своя покровител Джони Торио и ще поеме управлението на подземния свят в Чикаго. От 30-те години на миналия век Ал Капоне не е живял в къщата, намираща се в южната част на Чикаго. След като излиза от затвора, той се премества във Флорида. В Чикаго остава майка му – Тереза. Тя е живяла в този дом до смъртта си през 1952 г на 84 години. След това сестрата на Ал Капоне – Мафалда, продава къщата.", "date": "2019.02.13", "title": "Къщата на Ал Капоне в Чикаго – по-евтина от мезонет в София"}
{"url": "https://www.24chasa.bg/novini/article/7296394", "text": "Да се организират хибридни войни в седмицата между Коледа и Нова година, е абсурдно. Съмнявам се тогава да има трезвен руснак на територията на Руската федерация. С тези думи обвинената за участие в престъпна група за пране на пари и данъчни престъпления Евгения Банева отговори на изявление на зам.-главния прокурор Иван Гешев от преди месец, с което той обяви, че мъжът й Николай Банев се е свързал по мобилен телефон с руски лобисти от килията и е поискал убежище там за себе си и семейството си. Коментарът на Банева направи днес преди заседанието в спецсъда, от който тя ще иска да излезе на свобода. \"Никой от килията не може да иска убежище от чужда държава. Аз съм юрист и знам това. Ако съм искала да изпратя децата си да учат в Русия, щях да го направя отдавна. Банева, както и други арестанти, се оплака от условията в следствения арест. Тя лежи в килия на булевард \"Г. М. Димитров\" в София. Банева посочи, че е била подложена на \"пълен тараш\", подчертавайки, че е усвоила арестанския жаргон. \"Нищо не бе открито. Няколко пъти нахълтваха в килията ми около 7-8 души с металдетектори и проверяваха дюшеци, дрехи, храни, всичко\", обясни Банева. В началото на новата година тя е била преместена в друга килия, която също била проверявана за забранени предмети.  Бизнесдамата каза, че ако води предизборна кампания за евроизборите от ареста, ще се види в колко лоши условия живеят арестантите. Дали съдът ще освободи Банева, ще се решава по-късно днес, , които ще се запознават с всички материали по делото в продължение на час.", "date": "2019.02.13", "title": "Банева: Хибридни войни между Коледа и Нова година? Абсурд! Тогава няма трезвен руснак"}
{"url": "https://www.24chasa.bg/novini/article/7296419", "text": "„Apple\" и \"Google\" са обвинени в подпомагането „налагане на половото разделение\" в Саудитска Арабия, предлагайки приложение, което позволява на мъжете да проследяват жените си и да им попречат да напуснат страната, съобщава Business Insider, цитиран от NOVA.  Едновременно “Google Play” и „iTunes” са хост на „Absher” - правителствена мрежова услуга, която позволява на мъжете да посочват кога и как жените могат пресичат саудитската граница. Мъжете също получават есемес обновления, близки до реално време, кога точно пътуват представителите на нежния пол. От Buisiness insider уточняват, че са поискали коментар от „Apple” и „Google”, но нито едната от двете компании не е отговорила. В статията присъства скрийншот на приложението с добавени банери на английски, които поясняват неговите функции.", "date": "2019.02.13", "title": "Мобилно приложение не позволява на жените да напускат Саудитска Арабия"}
{"url": "https://www.24chasa.bg/novini/article/7296428", "text": "Катедра „Електротехника и електротехнологии” спечели отличие по време на традиционния Месец на науката в Технически университет – Варна за проекта „Подобряване на характеристиките на тоководещи шини на комплектни комутационни устройства, чрез нанасяне на многослойни покрития“. Каква практическа същност и усилия на перподаватели и студенти се крият зад сложното наименование разказват доц. д-р инж. Бохос Апрахамян – ръководител на катедрата, и доц. д-р инж. Мария Маринова - преподавател. – Да, проектът е за тези най-съвременни покрития и е изцяло в научното ни направление „Електротехнологии и нанотехнологии в електротехниката”. Това е единственото подобно направление сред техническите университети в страната. Разработката ни беше продължение на наши досегашни изследвания за приложение на тънки и наноструктурни слоеве върху различни части от електрически апарати. Участваха почти всички членове на катедрата, подпомогнати и от преподавателя по материалознание от Машинно-технологичния факултет доц. Аргиров за установяване на корозионната устойчивост на опитните образци. Налоително беше да включим като съизпълнители и колеги от Русенския университет, за да направят вакуумни покрития на предоставените от нас опитни образци на шини, тъй като ние нямаме нужната за целта вакуумна инсталация. – Използват се в електрическите табла, в разпределителни и комплектни комутационни устройства. Тоководещите шини в таблата могат да бъдат подложени на химически агресивни среди от производството, на влага, на морска мъгла при корабите и др. вредни въздействия. Търпят и корозионни поражения, които оказват влияние на електрическата проводимост и така влошават експлоатационните параметри на шините. Затова е много важно върху тях да се нанасят покрития. Досега се ползваха галванични, но поради електрохимичният им характер, те са твърде агресивни за околната среда. Вакуумните покрития са по-качествени и тънки. Утвърдените през последните десетилетия технологии за вакуумна метализация позволяват тяхното получаване и обработване да е без или с минимални вредни отражения върху околната среда. Освен това процесът на производството им може да бъде напълно автоматизиран на конвейерен принцип, дори без участието на човека. – Трябваше с малкото финансови средства, с които разполагахме, да разработим два специални стенда в наша лаборатория, за да можем да изследваме електрическите свойства на получените опитни образци. Единият стенд е за изследване на електродинамичните сили на шините с нанесени покрития, а другият – за електрическото контактно съпротивление. Така се реализираха и изследваха 27 различни режима на нанасяне на покритията. Това позволи да се дефинират и оптимални условия за разработването им с цел постигане на зададени експлоатационни характеристики. Много добре е, че двата стенда впоследствие ще могат да се ползват и за други наши цели. А тоководещите шини ще могат да бъдат внедрявани от фирми, изработващи електрически табла. И дори вече има изявен интерес в това отношение. – Стендовете вече ги включихме в обучението на студентите за лабораторните упражнения по дисциплината „Електрически апарати“, а методите за нанасяне на покрития се преподават по дисциплината „Електротехнологии”. Отделно - за магистрите, имаме и дисциплина „Наноматериали и нанотехнологии в електротехниката”. Най-голямото удовлетворение на преподавателите е, че голяма група студенти се включи активно в разработването на проекта – по отношение на планирането на голяма част от изследванията и експериментите, както и за обработката на резултатите по съответни програми. Така те вече могат по съвременен начин да определят електродинамичните сили и електрическото контактно съпротивление. Специално по изграждането на стендовете работиха четирима студенти от последните курсове и част от свързаните с това изследвания впоследствие те развиха в дипломните си работи. Въобще, практика на катедрата е всички наши разработки и проекти да правим съвместно със студентите. Мога да посоча като пример изграждането на автономна фотоволтаична система. Всички от студентския ни клуб по ВЕИ, съвместно с преподаватели и под ръководството на доц. Майк Щреблау, участваха в създаването на системата. С електрическата енергия от фотоволтаиците, монтирани на покрива на учебния ни корпус, сега осветяваме част от лаборатория 716 и полуетажа в ниското тяло на сградата. Това изпълнение влезе в основата на още три студентски дипломни работи. – Една от гаранциите за това, че безпрлоблемно и успешно ще се реализират веднага след завършване, са добрите ни взаимоотношения с поне двадесет фирми от бранша. С тях сме обединени в общ Консултативен съвет към катедрата, който разрешава въпроси от взаимен интерес. С фирмено съдействие приключихме пълния ремонт на втора лаборатория на катедрата, където студентите ще практикуват в областта на електромобилите и техните електрически и електронни системи. Фирмите ни съдействат и с дарения на различни консумативи, а за двата стенда закупихме от тях части на преференциални цени. Нашият реванш за производствените им нужди, разбира се, е създаването на добре подготвени кадри. За тях вратите на фирмите са широко отворени.", "date": "2019.02.13", "title": "ТУ - Варна и нанотехнологиите - новата индустриална революция"}
{"url": "https://www.24chasa.bg/novini/article/7296478", "text": "Полицията издирва шофьор, който блъсна с автомобила си 4-годишно дете и избяга, предаде  Инцидентът е станал вчера около 18:30 часа на ул. \"Цар Освободител\" до пресечка близо до старата поликлиника в Шумен. Съобщено било, че шофьор на лек автомобил е блъснал 4-годишно дете и напуснал произшествието. Детето било с майка си и вървяло до тротоара, когато било ударено от автомобила. Откарано е в МБАЛ-Шумен, където след извършен преглед, по време на който не са установени травматични увреждания, и е освободено. Шофьорът напуснал местопроизшествието, съобщават от ОДМВР-Шумен. За автомобила са дадени частични данни. Служители на сектор „Пътна полиция“ работят по установяване на водача на превозното средство.", "date": "2019.02.13", "title": "Шофьор блъсна 4-годишно дете на тротоар в Шумен и избяга"}
{"url": "https://www.24chasa.bg/novini/article/7296477", "text": "Окръжна прокуратура – Велико Търново внесе в съда обвинителен акт срещу  Обвинението срещу Х. Т. е за това, че на 08.08.2018 г. в гр. Лясковец, чрез нанасяне на многобройни удари с брадва, нож, юмруци и ритници умишлено умъртвил Д. Д. /на 64 години/, като убийството е извършено по особено мъчителен начин за убития, с оглед многобройните увреждания по главата и тялото на пострадалия, тежките травми, съчетани със значителна болка през продължителен период от време преди настъпването на смъртта, както и с особена жестокост, с оглед на множеството нанесени удари, продължили след настъпване на безпомощност у пострадалия - престъпление по чл. 116, вр. чл. 115 от НК. Обвиняемият и пострадалият били приятели от много години. Нямали пререкания помежду си. Виждали се редовно и се черпели с ракия, въпреки, че обвиняемият се въздържал от употреба на алкохол. На 08.08.2018 г. преди обяд, двамата се срещнали на поляна зад блока, в който живеел пострадалият. При срещата пострадалият поискал от обвиняемия да го почерпи ракия. Х.Т. си отишъл до вкъщи и се върнал с бутилка от 330 мл., с домашна ракия. Двамата пили от нея, след което отишли в дома на обвиняемия, седнали в кухнята и продължили да се черпят със същия алкохол. В един момент между тях възникнал конфликт и двамата се сбили. При сбиването обвиняемият нанесъл със значителна сила и изключителна жестокост множество удари по главата, лицето, шията, гръдния кош и крайниците на пострадалия с острието и задната страна на металната част на брадва, с нож, с юмруци и ритници, като пострадалият се отбранявал с ръце. От получените тежки травматични увреждания и силна кръвозагуба пострадалият паднал на земята в безпомощно състояние, а обвиняемият продължил ожесточено да му нанася удари с брадвата, ножа и ритници по главата и тялото, довели до счупването на множество ребра на гръдния кош, като действията му били насочени към единствената цел да умъртви пострадалия, който вече бил в невъзможност да се съпротивлява. По искане на прокуратурата Х.Т. е с взета мярка за неотклонение „задържане под стража“. Предстои насрочване на делото за разглеждане от съда.", "date": "2019.02.13", "title": "Съдят пенсионер за убийство на приятел при битов скандал в Лясковец"}
{"url": "https://www.24chasa.bg/novini/article/7296374", "text": "Агент на ДАНС осъди държавата в Европейския съд по правата на човека и трябва да получи обезщетение от 2400 евро за претърпените от него неимуществени вреди, както и 2000 евро за разходи и разноски. След 16 г. работа в Териториална дирекция \"Национална сигурност\" - Благоевград, главният експерт Маргарит Делин е бил освободен от длъжност пред 2014 г. заради отнет достъп до класифицирана информация. Мотиви за това не били посочени. Делин обжалвал решението пред Държавната комисия по сигурността на информацията, която го потвърдила. Вследствие отнемането на разрешението, служебното му правоотношение е прекратено. На две инстанции административните съдилища потвърждават същото. Пред ЕКПЧ обаче Делин посочил, че не е могъл да оспори обстоятелствата и фактите, на които се основава отнемането на достъпа и да докаже правотата си, а прекратяването на служебното му правоотношение е нарушило правото му на личен живот, не е разполагал с ефективни средства за защита. Европейските съдии са категорични, че липсата на възможност за съдебен контрол върху решенията за отказ за предоставяне или за отнемане на достъп до класифицирана информация е нарушение. Отбелязват обаче, че нашето законодателството вече е променено на 13 септември 2016 г. Законодателните промени позволяват съдебен контрол върху решенията на Държавната комисия за отказ или отнемане на разрешение за достъп до класифицирана информация. Агентът на ДАНС обаче е освободен преди тези промени в законодателството и заради това държавата е осъдена на му плати в срок от три месеца 2400 евро за неимуществени вреди и 2000 евро разходи.", "date": "2019.02.13", "title": "Агент на ДАНС от Благоевград осъди България в Европейския съд по правата на човека"}
{"url": "https://www.24chasa.bg/novini/article/7296480", "text": "\"Срокът беше много кратък - до 8 февруари. Заседание на синода не сме имали, предстои чак в края на февруари. Инициативата е моя, все пак да има позиция на Светия Синод, защото много хора се обаждаха и казаха не може Светия Синод да няма позиция по такъв изключително важен въпрос, който касае бъдещето на децата. Текстът бе качен с мое благословение, друг е въпросът че не беше такъв какъвто бях казал.\" Това каза във Варна  Митрополитът уточни, че не става въпрос за насилие над децата, а да не се стига до крайности, както в някои държави, в които социалните служби вземат децата от родителите при най-малките съмнения за насилие, като припомни случаи в Норвегия. \"Ние искаме децата да имат права, но и родителите да имат права. Не можем всеки родител да го подозираме в насилие и като се обади съседът, идват и вземат децата, ние искаме това да се избегне. Ако се докаже, че родителите се държат лошо, това е друго, но трябва да се докаже. В България родителите възпитават децата, те обичат децата си. Когато имаме изключения, трябва да се докажат\", обясни дядо Гавриил. По думите му  . \"Искаме поне да напомним на хората, че това е убийство. Това е болезнен въпрос. Трябваше да се каже с едно изречение, че Църквата както винаги е против абортите. Смятам че трябва да приемем текст, който Светия Синод да одобри\", допълни Ловчанския митрополит.", "date": "2019.02.13", "title": "Митрополит Гавриил: Текстът не беше такъв, какъвто го бях казал аз"}
{"url": "https://www.24chasa.bg/novini/article/7296504", "text": "Днес споразуменията за търговия и инвестиции между ЕС и Сингапур получиха одобрението на Европейския парламент, съобщиха от Европейската комисия. Парламентът даде зелена светлина и на споразумението за партньорство и сътрудничество. Това е важна стъпка към влизането им в сила, което ще даде тласък на икономическите отношения и сътрудничеството между ЕС и Сингапур и ще доведе до засилено икономическо присъствие на ЕС в този бързоразвиващ се регион на Югоизточна Азия. Сингапур безспорно е най-големият търговски партньор на ЕС в региона на Югоизточна Азия, като общата двустранна търговия със стоки е на стойност над 53 млрд. евро, а търговията с услуги е на стойност 51 млрд. евро. В Сингапур са установени над 10 000 предприятия от ЕС, които използват страната, за да обслужват целия тихоокеански регион. Сингапур е също така най-предпочитаното място за европейски инвестиции в Азия, като през последните години обемът на двустранните инвестиции нараства с бързи темпове, достигайки общо 344 млрд. евро през 2017 г. Съгласно търговското споразумение Сингапур ще премахне всички оставащи мита върху продуктите от ЕС и ще се задължи да не променя съществуващия безмитен достъп за всички останали продукти от ЕС. Споразумението създава и нови възможности за доставчиците на услуги от ЕС, наред с другото в отрасли като далекосъобщенията, услугите в областта на околната среда, инженерството, информатиката и морския транспорт. Споразумението за защита на инвестициите ще осигури високо равнище на защита на инвестициите, същевременно гарантирайки правата на ЕС и Сингапур да регламентират и да преследват целите на обществената политика, свързани с опазването на общественото здраве, безопасността и околната среда.", "date": "2019.02.13", "title": "Споразумение със Сингапур ще стимулира търговията между ЕС и Азия"}
{"url": "https://www.24chasa.bg/novini/article/7296503", "text": "Никола Груевски, бившият македонски премиер, който получи политическо убежище в Унгария, заяви, че заради политическия тайминг председателят на парламента, албанецът Талат Джафери за кратко ще бъде президент на Македония, съобщи Танюг. Груевски не изключи възможността, че изборният тайминг е определен в договор между управляващия СДСМ и партията на албанците Демократичен съюз за интеграция, за да може в този вакуум Джафери като изпълняващ длъжността президент да подпише всички закони, които отиващият си президент Георге Иванов не е подписал. Той припомни, че мандатът на Иванов приключва на 12 май, а вторият кръг на президентските избори е насрочен за 5 май, предаде БТА. Малки са шансовете в период от седем дни държавната изборна комисия да приеме окончателните резултати. Не е изключено това да е договор между Социалдемократическия съюз и ДСИ, за да може в този период на вакуум да се подпишат всички закони, които сегашният президент не е подписал, подчертава Груевски в интервю за македонския портал Инфомакс. Говорейки за лидера на управляващата партия, премиера Зоран Заев, Груевски каза, че той не е политик на прехода, а продукт на новото време. За Груевски приемането на закона за приватизацията и самата приватизация, която бе узаконена въз основа на споменатия закон, представлява най-голямото престъпление, тъй като, както каза, с него е узаконена криминалната приватизация в страната. Той изтъкна също, че всички инвестиции, с които актуалната власт начело със Зоран Заев се хвали, са влезли в Р Македония по време на неговото правителство, докато на власт бе ВМРО-ДПМНЕ. Той посочи, че по време на мандата си неговото правителство е довело в страната над 100 чуждестранни инвеститори и е открило 183 000 нови работни места, но сега инвеститорите се изтеглят от Р Македония, след като са разбрали как функционира актуалното правителство начело със Зоран Заев.", "date": "2019.02.13", "title": "Груевски: Албанецът Джафери за кратко ще бъде президент на Република Македония"}
{"url": "https://www.24chasa.bg/novini/article/7296537", "text": "Многоженец, наречен \"Купидон на хаоса\", вероятно ще прекара празника Свети Валентин зад решетките в затвор в щата Охайо, САЩ, предаде ДПА, цитирана от БТА.  Мъжът, идентифициран като 43-годишния Майкъл Мидълтън от Мейн, е оставил след себе си куп разбити сърца, след като е \"вършал\" от щат на щат и е сключил брак с минимум четири жени. От шерифската служба на окръг Франклин, щата Охайо, съобщават, че Мидълтън е задържан без право на гаранция и очаква екстрадиция. Мъжът е арестуван миналата седмица в Охайо, след като властите са получили сигнал, че той се намира в района. Майкъл Мидълтън е пропуснал явяването си пред съд в щата Ню Хемпшър по обвинения, че е сключил брак с местна жена, докато същевременно е имал съпруги и в щатите Алабама и Джорджия. През уикенда е установено, че Мидълтън има и четвърти брак с жена от Кентъки.", "date": "2019.02.13", "title": "Арестуваха мъж, сключил брак с минимум 4 жени"}
{"url": "https://www.24chasa.bg/novini/article/7295650", "text": "На граничния пункт \"Богородица\" на Македония с Гърция поставят табели с новото име на държавата, съобщи агенция МИА, цитирана от БТА. Новото име Република Северна Македония влезе в сила от вчера с пристигането на вербалната нота от гръцкото външно министерство и публикуването в Държавен вестник.                                                                                                                                                                                                                                                                                                                       ", "date": "2019.02.13", "title": "Поставят табели с новото име на Република Северна Македония по границата (Снимки)"}
{"url": "https://www.24chasa.bg/novini/article/7296735", "text": "С мнозинство от 460 гласа Европейският парламент прие регламента за европейските фондове на евродепутата от ГЕРБ/ЕНП Андрей Новаков, според който в програмния период 2020-2027 България ще получи 18 милиарда лева от тях. Това е рекорден бюджет и рекордно увеличение на парите, които получаваме от ЕС. В сегашния програмен период за страната ни имаше 14,5 милиарда. Андрей Новаков е докладчик по регламента, който управлява парите по 7-те еврофонда.  , в продължение на 10 месеца той води официални и неофициални преговори, за да се стигне до най-големия бюджет, който България е получавала за членството си в ЕС. След гласуването испанските евродепутати му благодариха също, понеже е издействал предимство и за географски области при тях. Регламентът \"Новаков\" предвижда приоритетно инвестиции от европейските фондове да получават обезлюдените райони в демографска криза. Най-важните за България фондове са кохезионният, за регионално развитие и социалният. Другото ключово завоевание за българина е, че удържа искането на Европейската комисия най-бедните общини да съфинансират 30 вместо сегашните 15 процента от проектите. Вноската си остава 2 пъти по-ниска от заложеното от ЕК, тоест на нивата, на които е сега. 4-те милиарда отгоре за България ще се усвояват до 2027 г. и са за регионално развитие, пътища, екология и социални проекти. Кохезионната политика ще отделя специално внимание на борбата с демографската криза, бедността и подкрепата за хората с увреждания, закова регламентът. \"Европейската комисия бе предложила 330 милиарда, а аз искам 378 милиарда, което ще облагодетелства и България\", надъхан заяви на влизане в пленарната зала Новаков. \"Предстоят преговори със Съвета и Комисията, в които ще защитаваме тези числа. Трябва да приключим до Великден, за да можем финално да гласуваме в парламента още този мандат\", обобщи след успеха Новаков.", "date": "2019.02.13", "title": "Преборихме се! Рекорден бюджет за България от еврофондовете"}
{"url": "https://www.24chasa.bg/novini/article/7296706", "text": "Нови правила, определящи ясна регулаторна рамка за експлоатация на газопроводи в рамките на ЕС и от държави извън ЕС, бяха предварително договорени между евродепутатите и държавите членки, съобщиха от пресцентъра на Европейския парламент. Обновяване на правилата на ЕС за пазара на газ бе неофициално договорено във вторник вечерта. Изменените правила ще обхващат както вътрешните газопроводи на ЕС, така и всички газопроводи от страни извън ЕС, влизащи в Съюза, създавайки правна яснота за съществуващата и новата газова инфраструктура.      Новите правила дават изключителна компетентност на ЕС, когато става въпрос за споразумения за нови газопроводи от държави извън ЕС. Държавата членка, в която се намира първата входна точка на газопровода, се консултира със съответната страна извън ЕС, преди да вземе решение за освобождаване, основано на правилата на ЕС. Комисията взема обвързващото решение дали да предостави освобождаването. Ако оценката на държавата членка се различава от тази на Комисията, върховенство ще има оценката на Комисията. Комисията може също така да разреши на държава членка да започне преговори с държава извън ЕС, освен ако не прецени, че това е в противоречие с правото на ЕС или в ущърб на конкуренцията и сигурността на доставките. Преди да подпише такова споразумение, държавата членка уведомява Комисията за текста на споразумението и получава разрешение да го подпише. Европейският парламент също така включи в текста разпоредба, че при никакви обстоятелства споразумение между държава членка и държава извън ЕС не води до забавяне на прилагането на тази директива. Държавите членки ще разполагат с девет месеца, за да приведат своето национално законодателство в съответствие с нея. По отношение на дерогации за съществуващи тръбопроводи (свързани с тръбопроводи на ЕС преди влизането в сила на настоящата директива) държавата членка, в която се намира първата входна точка на тръбопровода, може да се отклони новите правила, при условие че тази дерогация не е в ущърб на конкуренцията в ЕС. Държавите членки могат да вземат решение за дерогация в рамките на една година след влизането в сила на директивата. Ако тръбопроводът е разположен на територията на повече от една държава членка, то първата се консултира с останалите, преди да предостави такава дерогация. След като споразумението беше постигнато, докладчикът Йежи Бузек (ЕНП, Полша) заяви: „Много хора искаха тези преговори да се провалят, тъй като без това споразумение правилата на ЕС не биха били приложими за газопроводи от страни извън ЕС. С днешната сделка всички бъдещи газопроводи от страни извън ЕС, включително „Северен поток 2“, ще трябва да спазват правилата на ЕС. Това винаги е била основната цел на Европейския парламент и аз съм доволен, че днес това е потвърдено в споразумението със Съвета.“ Постигнатото споразумение трябва да бъде одобрено от Комисията по промишленост, изследвания и енергетика и от пленарната зала на ЕП, а също така и от Съвета на ЕС. Директивата ще влезе в сила 20 дни след публикуването ѝ в Официалния вестник на ЕС.", "date": "2019.02.13", "title": "Нови правила за газопроводите, влизащи в ЕС"}
{"url": "https://www.24chasa.bg/novini/article/7296733", "text": "Китай призова гражданите си да \"засилят бдителността си\" в Турция, предаде АФП. Агенцията отбелязва, че призивът е отправен в обстановка на дипломатически напрежения между Пекин и Анкара след много остри критики от страна на Турция срещу отношението на Китай към тюркоезичното мюсюлманско малцинство на уйгурите, предаде АФП. До един милион мюсюлмани, основно уйгури, са били задържани в лагери за политическо превъзпитание, според експерти, цитирани от ООН и от правозащитни организации. Пекин опровергава тези обвинения и обяснява, че става дума за \"центрове за професионално обучение\", целящи да предотвратят ислямистката \"радикализация\". Уйгурите представляват основната етническа група в района на Синцзян /Северозападен Китай/, граничещ с Казахстан и Афганистан. Близо 10 милиона уйгури живеят в този район - арена на атентати, за които Пекин обвинява сепаратисти или уйгури ислямисти, предаде БТА. Турция, в която живее многобройна уйгурска общност, определи в събота китайската \"политика на системна асимилация\" спрямо уйгурското малцинство като \"срам за човечеството\" и призова международната общност и генералния секретар на ООН \"да сложат край на човешката трагедия в Синцзян\". След изчерпателна оценка на сегашната ситуация ние призоваваме още веднъж китайските граждани, намиращи се в Турция, и китайските туристи, посещаващи Турция, да засилят бдителността си и да обърнат внимание на личната си сигурност, както и на тази на тяхното имущество, посочи китайското посолство в Анкара на сайта си. При спешен случай запазете спокойствие, обадете се незабавно на полицията и поискайте помощ, се посочва в съобщението, което е с дата 10 февруари, един ден след острите изявления на турското външно министерство. В миналото в Турция имаше бурни антикитайски демонстрации във връзка с уйгурите. Турски националисти изгориха китайското знаме през 2015 г. пред посолството на Китай в Анкара.", "date": "2019.02.13", "title": "Китай към гражданите си: Бъдете бдителни в Турция"}
{"url": "https://www.24chasa.bg/novini/article/7296747", "text": "Опозиционерът Хуан Гуайдо, изграждащ нова паралелна правителствена структура, за да се пребори за президентския пост на Венецуела, който в момента принадлежи, макар и спорно, на Николас Мадуро, планира да обяви нов директорски борд на държавната петролна компания Petroleos de Venezuela SA (PDVSA) до края на седмицата, съобщава Bloomberg, позовавайки се на източници, запознати с въпроса. Според тях петролният инженер Густаво Бакеро ще бъде избран за президент на дружеството, посочва  Очаква се народните представители да гласуват за избирането на потенциалните членове на управителния съвет по време на заседание на Народното събрание в Каракас в сряда, като назначаването на Бакеро вероятно ще бъде обявено в петък. Николас Мадуро продължава да управлява местните държавни институции, в това число PDVSA и военните, но Гуайдо се опитва да ограничи неговия контрол върху чуждестранните активи с подкрепата на САЩ и още поне 30 други държави, които вече го признаха за пълноправен държавен глава на Венецуела след манипулираните президентски избори от миналата година. Все още остава неясно как точно Гуайдо ще успее да наложи контрол над PDVSA и добива на петрол. „Всички правни решения се взимат съобразно законодателството на страната и очакваме, че правителството на САЩ ще признае новото ръководство на компанията“, споделя Йон Гойкоечея, близък поддръжник на Гуайдо, който ръководи екип от специалисти, фокусирани върху енергийния сектор. Потенциалните членове на новия борд на директорите в момента живеят извън Венецуела, което не позволява на силите около Мадуро да ги заловят, посочват анонимните източници. Някои от бившите работници на PDVSA са получили обаждания от екипа на Гуайдо, за да се потвърди тяхната готовност за завръщане в компанията. Много ръководители и инженери от петролния сектор са напуснали работа или са били уволнени по време на двумесечната петролна стачка в страната от края на 2003 г.", "date": "2019.02.13", "title": "Гуайдо искал да смени ръководството на държавната петролна компания PDVSA"}
{"url": "https://www.24chasa.bg/novini/article/7296781", "text": "Двама души от руската пънк група \"Пуси райът\", Мария Альохина и Кирил Машека, бяха изгонени от самолет на летището в Барселона заради нетрезво състояние, предаде Франс прес. Според полицейски говорител двамата руснаци се качили в пътуващия за Милано самолет, но пилотът установил, че са в силно нетрезво състояние и се свързал със силите на реда. \"Полицаите ги приканиха да напуснат самолета и те го направиха, без да създават проблеми\", каза полицейският говорител, който уточни, че двамата не са били арестувани, предава БТА. Най-известната проява на \"Пуси райът\" е от февруари 2012 г., когато няколко изпълнители от групата изпяха \"пънкарска молитва\" срещу Владимир Путин в катедрала в Москва. Три жени от групата, сред които Мария Альохина, бяха осъдени на две години изправителен лагер през август 2012 г. за мотивирано от религиозна омраза хулиганство. Една от тях, Екатерина Самуцевич, бе освободена през октомври 2012 г., а Надежда Толоконникова и Мария Альохина излежаха 22 месеца от присъдата си.", "date": "2019.02.13", "title": "Изгониха двама от \"Пуси райът\" от самолет на летището в Барселона, били пияни"}
{"url": "https://www.24chasa.bg/novini/article/7296784", "text": "Осем души са умрели от морбили в Украйна от началото на годината, предаде Асошиейтед прес, като се позова на украинските власти. Украинското министерство на здравеопазването съобщи днес, че два от смъртните случаи са регистрирани след събота. Повече от 3100 души са се заразили миналата седмица с морбили, половината от тях са деца, посочва БТА. По данни на Световната здравна организация миналата година в Украйна са били потвърдени 53 000 случая на морбили, което е повече от половината от всички случаи в Европа. Смята се, че епидемията от морбили в Украйна се дължи на отказа на хора да се ваксинират и на временния срив в мрежата на доставки на поръчани от правителството ваксини преди няколко години, отбелязва Асошиейтед прес.", "date": "2019.02.13", "title": "Осем души умрели от морбили в Украйна"}
{"url": "https://www.24chasa.bg/novini/article/7296782", "text": "Мнозинството германци смятат САЩ за най-голямата заплаха за световния мир според ново социологическо проучване, цитирано от ДПА и БТА.  Такова мнение изразяват 56 процента от запитаните в публикуваното днес изследване от германската неправителствена организация Център за стратегии и висше управление. Според резултатите от проучването като втора най-голяма заплаха е посочена Северна Корея (45 процента), следвана от Турция (42 процента) и Русия (41 процента). Ясно изразено мнозинство от 62 процента вижда поведението на някои държавни ръководители като най-голямата заплаха за световната стабилност, което дори изпреварва военните конфликти (52 процента) и климатичните промени (43 процента). Германците са най-притеснени от дълготрайните грижи и деменцията - 40 процента казват, че са доста обезпокоени от това. Почти всеки трети се опасява от заплахата от бедност в напреднала възраст, както и от животозастрашаващи заболявания като рака. Ясно изразено мнозинство иска германската държава да харчи повече по тези теми: по-конкретно за здравеопазване (70 процента от запитаните), семейно подпомагане (69 процента) и пенсии (65 процента). Що се отнася до образованието, 76 процента изразяват желание училищата да бъдат по-добре оборудвани. Почти всеки трети се опасява и от терористични нападения, но след увеличение по този показател през 2016 г. след ислямистките нападения в Европа, тези страхове постепенно са намалели, отбелязва ДПА. Изследването е направено от Аленсбахския институт за изследване на общественото мнение сред 1249 анкетирани в периода 5-17 януари по поръчка на Центъра за стратегии и висше управление.", "date": "2019.02.13", "title": "Германците виждат в САЩ най-голямата заплаха за световния мир"}
{"url": "https://www.24chasa.bg/novini/article/7296805", "text": "Германските власти съобщиха, че осем албанци са обвинени за внасяне на 1,8 тона кокаин в Германия в кашони с банани в рамките на сложна схема за трафик на наркотици от Южна Америка до Европа, предаде Асошиейтед прес, цитирана от БТА.  Прокурори в баварския град Ландсхут заявиха днес, че мъжете, чиито имена не се съобщават съгласно законите за поверителност, са изправени пред присъди до 15 години затвор, ако бъдат признати за виновни. Смята се, че те са транспортирали кокаина от Еквадор до Хамбург, скрит сред пратка банани. След като бананите били откарани в т.нар. \"складове за зреене\" в различни части на Германия, те проникнали в съоръженията и си взели наркотиците. Властите били алармирани през 2017 г., когато няколко кашона с банани, в които все още имало кокаин, попаднали в баварски супермаркети. Четирима други заподозрени вече бяха осъдени в Хамбург.", "date": "2019.02.13", "title": "Германия обвини осем албанци за трафик на 1,8 тона кокаин в кашони с банани"}
{"url": "https://www.24chasa.bg/novini/article/7296608", "text": "Delta Planet Mall обяви, че е достигнал заключителния етап на своето строителство и се подготвя за откриване на 28-и март тази година. Молът е с разгъната застроена площ от 110 000 кв. м, 40 000 кв. м са търговските площи. Разположен е на четири търговски етажа, два от които - партерни, следващи естествената денивелация на терена. Delta Planet Mall има и три подземни нива - с 1300 места за паркиране и множество първокласни удобства. „В момента завършваме работата по последните корекции, наложени от изискванията на наемателите, и се готвим за голямото начало. Държим да започнем работа напълно подготвени за високата цел, която сме си поставили – да въведем във Варна един напълно нов стил на шопинг и забавление”, каза Алекс Линчев, Asset Manager в Delta Real Estate България и Mall Manager в Delta Planet Варна. От 28-и март 2019 г. новите модни марки вече няма да са на разстояние самолетен билет от Варна, а близо до жителите и гостите на морската столица, тъй като ще се разположат с най-новите си концепции под покрива на най-големия новооткриващ се мол - Delta Planet, на ъгъла на бул. „Сливница” и бул. „Република”. Шопинг зоната на модерния търговско-развлекателен център ще събере над 120 магазина на световно известни марки. Сред тях ще бъдат много нови участници на пазара във Варна. В навечерието на голямото откриване вече е категорично ясно, че Delta Planet Mall е избраният нов адрес от  ,  ,  , пица  . LPP Group обяви, че ще събере под един покрив всички брандове от портфолиото:  ,  ,  ,   и  . Магазините ще заемат над 4000 кв. м. и така LPP ще бъде най-големият моден търговец в мола.  ,   и   са представени за пръв път във Варна. Световни марки като  ,  ,  ,   и   също стъпват ексклузивно в търговски център в морската столица. Delta Planet Mall е изцяло подчинен на новата концепция за търговия на дребно – балансирана комбинация между микс от мода, развлечения и отдих. Той ще предостави на варненци и гостите на града около 4000 кв. м развлечения, част от които са най-голямото кино   извън София - с 12 киносалона, единствената 4DX зала във Варна, както и най-големият магазин за играчки   в града. Безплатна атракция   център с площ от над 500 кв. м ще предложи възстановка на космически планети, превърнати в паркове за забавления за деца и тийнейджъри. Друг иновативен проект е най-високата интериорна конструкция за забавление в търговски център в България – интерактивно и отново напълно безплатно   с пързалка от последното ниво на Delta Planet Mall до партера. Едни от емблемите на съвременния стил на живот –   и   ще отворят единствените си обекти във варненски мол. На повече от 650 кв.м книжарница   ще представи за първи път във Варна новата си концепция с интегрирана кафе-сладкарница  .", "date": "2019.02.13", "title": "Delta Planet Mall достигна последна фаза в строителството си"}
{"url": "https://www.24chasa.bg/novini/article/7296813", "text": "САЩ не са се споразумели с Полша да увеличат американското военно присъствие на нейна територия и преговорите по въпроса продължават. Това заяви днес Ерик Пеън, говорител на Пентагона, цитиран от Ройтерс. \"Всякакви спекулации за увеличаване на военнослужещите или споразумения на този етап са безпочвени\", посочи Пеън. \"Продължаваме обсъжданията с нашите полски съюзници и не са постигнати никакви споразумения. Продължаваме дискусиите, ще обявим резултатите от разговорите ни в подходящия момент\", добави той. По-рано днес \"Файненшъл таймс\" цитира американския посланик в Полша Жоржет Мосбакър, че броят на военнослужещите ще бъде увеличен. На въпрос дали това увеличение ще е в стотици или хиляди, Мосбакър според вестника отговорила следното: \"Ще бъде значително. Повече от сто, стотици\", предаде БТА. Полският президент Анджей Дуда каза, че се надява скоро да бъде взето решение за увеличаване на американското военно присъствие в Полша, посочва ТАСС. \"Надявам се, че нашите общи усилия, насочени към разширяване на присъствието на армията на САЩ в Полша, скоро ще доведат до резултат. Скоро ще бъдат взети първите обвързващи решения\", заяви той след разговори с американския вицепрезидент Майк Пенс във Варшава. Дуда каза, че двамата са обсъдили също така двустранното сътрудничество, икономическото взаимодействие и укрепването на енергийната сигурност.", "date": "2019.02.13", "title": "Пентагонът: Все още разговаряме с Полша за увеличаване на военното ни присъствие"}
{"url": "https://www.24chasa.bg/novini/article/7296815", "text": "Петдесет и три годишен мъж е загинал днес при тежко пътнотранспортно произшествие около 12.40 ч. в района на силистренското село Калипетрово, съобщиха от областната дирекция на МВР. На кръстовището между околовръстното шосе и пътя Силистра-Алфатар са се сблъскали товарен автомобил МАН, управляван от 53-годишен шофьор, и товарен автомобил \"Рено\", с водач 35-годишен мъж. На място е загинал 53-годишен мъж, пътувал в \"Рено\"-то. Двамата шофьори нямат сериозни наранявания. Дежурна оперативна група извършва оглед на местопроизшествието, причините за инцидента се изясняват, се посочва в съобщението.", "date": "2019.02.13", "title": "53-годишен мъж е загинал при катастрофа в района на силистренско село"}
{"url": "https://www.24chasa.bg/novini/article/7296814", "text": "\"Видях го в колата. Ако знаех какво ще направи, щях да го смажа с джипа този пияница\", не се сдържа в Бургаския окръжен съд днес Стоян Войнов от Приморско, свидетел по делото за убития велосипедист Евелин Дуков през декември, 2017 г. Войнов разказа, че двайсетина минути преди фаталната катастрофа в Приморско, отнела живота на 33-годишния Евелин, подсъдимият Владимир Колев го засякал с автомобила си на пресечка в града. \"Около 11,30 ч. бях тръгнал да нахраня кучетата си в животновъдната база край Приморско. Опелът изведнъж ми сече пътя, залепихме се кола до кола. Много добре видях, че в опела е подсъдимият, беше сам. Беше изкривен, личеше си, че е пиян. Не излезе от колата, разменихме си няколко реплики. На връщане към Приморско видях на пътя счупено колело, полиция. Разбрах, че е убит велосипедист, а шофьорът е избягал, търсеха колата\", разказа свидетелят Войнов. Процесът днес отново започна с протест пред Съдебната палата. Роднини и приятели на загиналия 33-годишен мъж настояват за законодателни промени, чрез които пияни и дрогирани шофьори, причинили смърт на пътя, да бъдат наказвани по-сурово. Вече е изготвен законопроект, който тези дни е внесен в парламента със съдействието на бургаски депутати, каза пред 24 часа сестрата на загиналия Даниела Анастасова.  Подсъдимият Владимир не се признава за виновен и твърди, че не е шофирал автомобила си, който често се ползвал и от други хора. Според прокуратурата обаче зад волана е бил той, няколко часа след произшествието са отчетени 2,70 промила алкохол в кръвта му. Днес в съда показания даде и бившият му работодател Боил Рачев, стопанисвал почивна база в Приморско, на която Владимир бил домакин. Стана ясно, че в деня на катастрофата Владимир е бил пиян още от сутринта след скандал по телефона с бившата си приятелка Станка, чистачка в същата почивна база.", "date": "2019.02.13", "title": "Свидетел срещу подсъдим за убит колоездач: Ако знаех, щях да го смажа с джипа"}
{"url": "https://www.24chasa.bg/novini/article/7297014", "text": "Мисията на Светите братя можеше да бъде само епизод в средновековната история, ако не бе намерила спасение в тогавашната българска държава, убедена е Илияна Йотова. „11 века словото на Кирил и Методий определя духовното развитие на славянството и на Европа. Историята и смисълът на Кирило-Методиевото дело са историята и смисълът на думите, в които са скрити не само философията и значението на отминали епохи. За тях, за правото да са изричани, са водени битки, изтърпявани са страдания.“ Това заяви вицепрезидентът Илияна Йотова при откриването на Международната научна конференция „Нему да бъде слава, чест и почит“ – 1150 години от кончината на Константин-Кирил Философ, съобщиха от прессекретариата на държавния глава. Конференцията, която ще продължи до 15 февруари, се организира от Кирило-Методиевския научен център при БАН и се провежда под патронажа на президента Румен Радев. „Преди 11 века двамата братя и техните ученици сътворяват свещени букви, с които словото и познанието достигат до хиляди славяни на родния им език, наредил се като трети след гръцкия и латинския. Писаното слово предопределя идентичността и ценностната система, дали своя отпечатък за векове напред. Писмеността и словото слагат началото на третата християнска цивилизация – славянската. Те раждат независимостта на славянските държави, създават културни модели“, отбеляза Илияна Йотова. Вицепрезидентът изтъкна, че от политическа мисията на Светите братя Кирил и Методий се превръща в мощна културна експанзия, която слага началото на нови просветни школи, духовни средища, на книжнина и духовно развитие, съизмерими само с Античността. „Делото на Светите братя отдавна можеше да бъде само епизод в средновековната история, ако не бе намерило спасение в тогавашната българска държава. В българските земи Кирило-Методиевите ученици успешно развиват мисията на своите учители, за да превърнат Средновековна България в мощна духовна империя за векове напред, за да бъдат утвърдени и разпространени тази духовност и култура сред останалите славянски народи“, заяви Илияна Йотова. По думите на вицепрезидента величието на Кирило-Методиевото дело заслужава и изисква познание в неговата цялост. „Просветителската мисия не спира само в Моравия, не може да се разглеждат една книжовна школа или спецификата на всеки ръкопис сами за себе си. Малко се говори, извън България, за учениците на славянските просветители и за спасяването на писмеността, езика и славянската култура от българската държава, за Златния век на българската книжовност, за разпространението и влиянието сред останалите славянски народи“, отбеляза Илияна Йотова. „Още по-брутални са опитите извън всякаква наука да се оспорват авторите на азбуката и да служат подобни твърдения за политически цели в нашето съвремие. Опитите за пренаписване на историята означават поругаване на паметта на славянските просветители и на тяхната човешка и духовна мисия“, убедена е вицепрезидентът. Илияна Йотова посочи, че значимостта на Кирило-Методиевото дело за развитието на Европа и ролята на България са един от най-сериозните аргументи за необходимостта от Български културен институт, който трябва да бъде създаден по примера на Гьоте институт, на Сервантес, на Френския културен институт и който закономерно трябва да носи името на Светите братя Кирил и Методий. „Концепция вече е изработена от нашия екип и разчитам на голяма подкрепа от вас“, обърна се вицепрезидентът към учените и изследователите. Специален поздрав за активната дейност отправи Илияна Йотова към Българската академия на науките, която през 2019-а отбелязва своята 150-годишнина. Приветствието си вицепрезидентът завърши с думите на акад. Дмитрий Лихачов: „Плътта на българската държава създаде Аспарух, нейния дух – Кирил и Методий. И чуждите завоеватели не можаха да победят тази държава на духа, защото в защита на българския народ в плътен строй стояха езикът, писмеността, литературата“.", "date": "2019.02.13", "title": "Йотова: 11 века делото на Кирил и Методий определя духовното развитие на славянството и на Европа"}
{"url": "https://www.24chasa.bg/novini/article/7297015", "text": "Властите на гръцкия остров Лесбос съобщиха, че провеждат издирвателна операция в търсене на момиче на тийнейджърска възраст, което е било разделено от родителите си, след като плавателен съд с мигранти се е разбил в скали поради силните ветрове в района, предаде Асошиейтед прес, цитирана от БТА.  В операцията участват хеликоптер и два кораба на бреговата охрана. Според гръцкото министерство на морския флот и по въпросите на островите около 45 души са били отведени в център за настаняване на мигранти. След корабокрушението те са се изкачили върху скали на брега и са информирали властите, че един човек е в неизвестност. Мигрантите са тръгнали от близкия турски бряг. Лесбос беше най-натовареният транзитен пункт за мигранти в Европа през кризата от 2015 г. и в момента на острова съществува пренаселен център за настаняване на мигранти.", "date": "2019.02.13", "title": "Гръцките власти издирват в морето изчезнало момиче"}
{"url": "https://www.24chasa.bg/novini/article/7296998", "text": "\"Форд Мотор къмпани\" предупреди британският премиер Тереза Мей, че ще затвори заводите си във Великобритания, ако се стигне до излизане на страната от ЕС без сделка, предаде \"Блумбърг\". От компанията обявяват, че твърд Брекзит ще има катастрофални последици за автоиндустрията в страната, предаде  . От \"Форд\" посочват, че ще направят необходимото, за да запазят конкурентноспособността на своя европейски бизнес. В заводите на компанията във Великобритания работят 13 хиляди души, половината от които в Бриджент, Уелс и Дагенъм, близо до Лондон. Те са специализирани в производството съответно на бензинови и дизелови мотори. Компанията вече обяви през миналия месец, че готви план за преструктуриране, който включва съкращения на работни места. От БМВ Груп, чийто бранд МИНИ се произвежда във Великобритания, също имат готовност да изместят производството си, вероятно в Холандия. От компанията обаче уточниха, че ще изчакат до последния възможен момент, преди да вземат решение.", "date": "2019.02.13", "title": "\"Форд\" към Мей: Ще затворим заводите си във Великобритания при Брекзит без сделка"}
{"url": "https://www.24chasa.bg/novini/article/7297019", "text": "Задължителният престой от 6 месеца на територията на България от всички граждани, които искат да гласуват на местните избори, остава. Такова решение взеха депутатите на заседание на правната комисия днес, след като предложението на ДПС уседналостта да отпадне бе отхвърлено. След обжалване и връщане на решения на Централната избирателна комисия от Върховния административен съд, комисията ще може да взема нови решения с гласовете на половината от всички членове, предвиждат одобрените от правната комисия промени. Досега ново решение можеше да се вземе само с 2/3 мнозинство след обжалване. Проблемът обаче е, че често не може да се събере такова мнозинство и затова решението отново се връща за обжалване във ВАС. От съда пред правната комисия обясниха, че така заради размяната на документи, често се изпускат срокове. Правната комисия отхвърли идеята на ДПС избирателни секции извън страната да се образуват при не по-малко от 20 гласоподаватели там, където има дипломатически и консулски представителства, и 40 души на места в ЕС без представителства. Депутатите коригираха и текста, който определя какви решения на ЦИК могат да се обжалват пред ВАС. Сега в кодекса бе записано само, че решенията могат да се обжалват в съда, но не бе подчертано кои. Представители на ВАС обясниха, че заради този пропуск, до тях достигат и решения, които не са от компетенцията на съда. Предложението членовете на ЦИК, РИК, СИК, които имат излъчен евродепутат, но не са парламентарно представени, да нямат право да участват вече в комисиите, също бе отхвърлено. Така представителите на партиите “Коалиция за България”, “България без цензура” и Реформаторския блок ще останат в комисиите. Да няма публичен регистър на избирателите, каквото бе предложението на БСП, решиха още депутатите в правна комисия.", "date": "2019.02.13", "title": "Уседналостта остава задължително условие за гласуване на местни избори"}
{"url": "https://www.24chasa.bg/novini/article/7297028", "text": "Испания си поставя за цел да затвори всичките си седем атомни централи в периода 2025-2035 година като част от плановете до 2050 г. да произвежда електричеството си изцяло от възобновяеми източници, предаде Ройтерс, цитирана от БТА.  Реформата на испанската енергийна система, в която 40 процента от електроенергията в континенталната част на страната бе произведена от възобновяеми източници през 2018 година, ще изисква инвестиция от 235 млрд. евро (266 млрд. д.) между 2021 г. и 2030 година, посочи миналия месец премиера Педро Санчес. Решението за затваряне на атомните централи бе оповестено вчера от министъра на енергетиката Тереса Рибера. Тя допълни, че кабинетът ще представи проект за план за борба с климатичните промени пред парламента на 22 февруари. Документът трябваше да бъде предложен на ЕС за одобрение до края на миналата година. Според законопроект от миналата година правителството си поставя за цел да забрани продажбите на бензинови, дизелови и хибридни автомобили от 2040 г. и да насърчи инсталирането на съоръжения за възобновяема енергия като вятърни ферми и слънчеви електроцентрали с капацитет поне 3000 мегавата годишно. Постепенното спиране на атомните централи, които произвеждат малко над 20 процента от електроенергията в континенталната част на Испания, бе предизборно обещание на управляващата Испанска социалистическа работническа партия, която дойде на власт през лятото на миналата година. Правителството днес се изправи пред засилена вероятност от предсрочни избори, след като парламентът отхвърли проектобюджета му за текущата година.", "date": "2019.02.13", "title": "Испания планира да затвори всичките си атомни централи до 2035 година"}
{"url": "https://www.24chasa.bg/novini/article/7297030", "text": "Германската канцлерка Ангела Меркел каза днес, че ще направи всичко възможно, за да постигне излизане на Великобритания от Европейския съюз със споразумение до крайния срок на 29 март, но заяви, че евентуалната сделка трябва да бъде справедлива и да работи на практика, предаде Ройтерс. \"Ние сме съгласни, че трябва да направим всичко, за да постигнем регулиран Брекзит\", каза Меркел на пресконференция с люксембургския министър-председател Ксавие Бетел, предаде БТА. \"Това е свързано с гарантирането на възможно най-голяма сигурност и ние двамата смятаме, че наш дълг е да направим всичко, за да има сделка, но тя трябва да представлява справедливо споразумение, което работи на практика и ни предстои известна работа\", заяви Меркел. Бетел изключи възможността за предоговаряне на постигнатата от ЕС сделка с Великобритания. \"Не е възможно да намерим по-добър резултат. Приоритетът е да защитим целостта на вътрешния пазар на ЕС и да намалим до минимум последиците от Брекзита за гражданите\", каза той.", "date": "2019.02.13", "title": "Меркел е решена да се бори за регулиран Брекзит, но настоява за справедлива сделка"}
{"url": "https://www.24chasa.bg/novini/article/7297036", "text": "Държавната агенция за българите в чужбина (ДАБЧ) в този си вид поражда корупция. Това е мнението на главния прокурор Сотир Цацаров. Днес той и заместникът му Иван Гешев бяха изслушани от временната анкетна комисия в парламента по проблеми за получаване на българско гражданство. Според Цацаров ДАБЧ трябва да се закрие и да се създаде изпълнителна агенция към външно министерство, която да се занимава само с културна и просветителска дейност. Той обаче уточни, че това е само негово лично мнение, а крайното решение трябва да се вземе от политиците.", "date": "2019.02.13", "title": "Цацаров: Агенцията за българите в чужбина в този си вид поражда корупция"}
