{"url": "https://www.24chasa.bg/novini/article/6684263", "text": "              По 40-50 хил. евро плащали чужденци, мераклии да учат в Медицинския университет (МУ) в София, които обаче не отговаряли на изискванията. За “оправяне” на изпитите тарифата била от 2-5 хил. евро на предмет. За тази корупционна схема в петък спецпрокуратурата повдигна обвинения на лидера на престъпната група и петимата ѝ членове. “Ръководителят е бивш ректор на Медицинския университет”, обяви шефът на спецпрокуратурата Иван Гешев. Той отказа да назове поименно акад. Ваньо Митев заради презумпцията за невинност.  Другите двама били настоящи служители в университета. Единият е проф. Андон Филчев, декан на Факултета по дентална медицина. Другите двама били роднини, управители на фирма, набирала студенти, и един чужденец от Великобритания с арабски произход. Те разполагали с широка мрежа от служители, които били зависими от тях или благодарни. “Моята прогноза е, че обвиняемите ще се увеличат”, добави Гешев. Групата, която е разследвана за периода от 2015 до 2017 г., набирала кандидати за обучение на английски език. Те били с фалшиви документи. Кандидатите били основно от Великобритания, но с произход от Ирак, Иран, Ливан, Египет. По схемата били приети над 20 души. “Целта била да получат диплома от МУ, което неизбежно е свързано с получаване на статут на постоянно пребиваващи в страната”, каза Гешев. Затова се проверявало и дали не са застрашили националната сигурност, макар и да нямало данни за подобна опасност. Чужденецът от Великобритания презентирал МУ на острова и търсел студенти. Така се набирали хората, които имали финансовите възможности, но не отговаряли на изискванията. Посредническата дейност минавала през фирмата “Интер хекс”, чийто управител е д-р Атанас Циканделов. ( Допреди 2 г. тя била официален посредник, но останала без лиценз. Въпреки това продължила дейността си “дори и на по-високи обороти”. “Хората от фирмата били постоянно във връзка с МУ”, каза Гешев. След като били записвани в университета, към студентите се поемал ангажимент изпитите им да бъдат “оправяни”. “Целта не е била да учат”, каза шефът на спецпрокуратурата. В дома на един от обвинените настоящи служители на университета били открити 100 хил. лв., скрити в стерилизатор “Това може да е супермодерно пране на пари”, пошегува се шефът на спецпрокуратурата. 6-имата обвиняеми са с мерки за неотклонение парична гаранция от по 200 000 лв., общо 1 200 000 лв., заради “сериозните приходи, които генерирали от дейността си”. Тя може да бъде обжалвана пред спецсъда. “Това не е отношение към българските медици и преподаватели. Въпросът е, че във всяка държава, където има голям интерес към нещо, се търсят и намират начини да бъде заобиколен редът, включително и със заплащане”, смята Гешев. Акад. Митев вече е подсъдим по друго дело в Софийския градски съд за неизгодни сделки, незаконен прием на чуждестранни студенти и нередности с изнесеното обучение по медицина в Швейцария и Италия. ЯРОСЛАВА ПРОХАЗКОВА - Толкова съм спокоен за тези обвинения, че няма какво повече да кажа. Те нямат нищо общо с мен. И това много скоро ще стане ясно. Разбрах за някакви 20 студенти, които имат някакви оплаквания или са били приети неправомерно, когато аз не съм бил ректор. - Ще обжалвам, естествено. Това е просто безумие, нямам думи просто. Каква е тази гаранция! Какво е това чудо! Не знам. Като отидох в следствието, въобще нямах понятие за какво ме викат. Като прочетох обвиненията, казах, че не разбирам нищо. Обвиняват мен за неща, които са станали, когато аз не съм бил ректор. Аз бях ректор до 14 април 2016 г. Другото, което витае, е за някаква клетка. - В тази т.нар. организирана престъпна група има една фирма, която е доставчик на студенти. Фигурира моето име като бивш ректор, името на проф. Филчев като настоящ декан на Факултета по дентална медицина, изключително свестен човек, и някакво име на някакъв студент, което нищо не ми говори. Това е групата. Д-р Атанас Циканделов е родом от Петрич, но от много години живее в София. През 2015 г. в Петрич бе сключен договор с Медицинския университет за откриване на център за обучение на чуждестранни студенти. Идеята бе срещу такса от около 8000 евро да се обучават медицински сестри, акушерки, рехабилитатори и специалисти по медицинска козметика. Филиалът трябваше да се управлява от д-р Циканделов и съпругата му София. На първо време се очакваше студентите да са основно от Гърция, като фирмата на съпругата на доктора и сина му Димитър - “Интер хекс”, трябваше да се погрижи за набирането им. Идеята обаче остана нереализирана. Според Търговския регистър фирмата е регистрирана в Петрич, но развива дейност в столицата. ", "date": "2018.01.26", "title": "50 000 евро рушвет за прием на чужденец в Медицинския университет (Обзор)"}
{"url": "https://www.24chasa.bg/novini/article/6684516", "text": "\"Кога България ще премине на еврото - отговорът не зависи от нас. България рано или късно ще влезе в еврозоната. На мен ми се иска това да стане колкото се може по-бързо. В Литва, Латвия и Естония след въвеждането на еврото там ценовите изменения бяха в рамките на 1-2 процента. Ако цената на въвеждането на еврото е 1 процент инфлация, смятам, че трябва да я платим. След банковата криза през 1997 г. загубихме своя финансов суверенитет и така се обрекохме на еврото\". Това каза финансовият министър Владислав Горанов в тв предаването \"Панорама\" по   Според него в България отдавна търпим \"негативите\" от членството в еврозоната, без да ползваме позитивите и да сме сме част от една модерна и интегрирана Европа. \"Зависими сме най-вече от Европейската централна банка, процесът е отчасти политически, не сме чули рационален аргумент против това да сме част от това пространство\", каза още Горанов. \"Нямаше как този вот на недоверие да бъде успешен, първо - минало е твърде малко време от предишните избори, колегите от опозицията търсеха тема, която да засегне максимално авторитета на това управление, но не уцелиха добре, нямаха достатъчно аргументи. Темата за корупцията е тема за усещане в обществото. България е на 12-о място по този показател в ЕС. Това не е житейски факт, а само социологически\", заяви Горанов и допълни, че дебатът в Народното събрание е бил далеч от това, което се очаква. \"Ако има данни за корупция, то те трябва да са в правораздавателните органи\", коментира той. Според Горанов темата за Истанбулската конвенция е обсъдена много набързо, без съществени дебати. \"Искахме да покажем, че сме част от съвременните европейски ценности, без да сме разказали на обществото. В Истанбулската конвенция няма нищо освен темата за борбата с насилието над жени и деца. Дали ще я подкрепим е въпрос на цивилизационен избор. Нужно беше да си дадем повече време, за да разкажем правилната история. В нея има 50-60 текста, всеки български гражданин ще разбере за какво става дума, ако я прочете. Ако не я приемем, ще останем от другата страна на Босфора\", каза в заключение Владислав Горанов.", "date": "2018.01.26", "title": "Горанов: Ако цената за въвеждането на еврото е 1% инфлация, трябва да я платим (Обновена)"}
{"url": "https://www.24chasa.bg/novini/article/6684506", "text": "Принцът престолонаследник на Лихтенщайн Алоис прие поканата на премиера Бойко Борисов да гостува у нас. Той споделил, че с удоволствие ще се запознае лично с красивата ни страна, за чиято природа и история е слушал много. Борисов отлетя за срещата във Вадуц в четвъртък вечерта. Това е първата визита на такова ниво между България и Княжество Лихтенщайн. Основната тема на разговорите бе сигурността в Европа. “Сега имаме изключителния шанс да направим нещо и за Западните Балкани, да се отличим от другите, които продължават да са в конфликт помежду си и да водят войни”, подчерта Борисов. Премиерът обясни, че основните цели на българското председателство са цифровизацията и развитието на електронните услуги. Според тях е необходимо да се активизира икономическото партньорство между двете държави и разширяването на стокообмена. Двете страни могат да си партнират активно в иновациите и новите технологии, индустриалното производство и дуалното образование. Следващата среща на Борисов бе с премиера на Лихтенщайн Адриан Хаслер. На нея бе повдигната темата и за Истанбулската конвенция от министъра на правосъдието и културата Аурелиа Фрик. “В Истанбулската конвенция става въпрос за насилие над жени и деца. Популистите грешно подведоха обществото. Ние явно не обяснихме достатъчно. Сега ще обясняваме повече, ще четем повече, ще разкажем за какво става въпрос, защото да спрем насилието над жените и децата, това е ценност”, каза българският премиер. На срещата бяха обсъдени възможностите за съвместни проекти и програми в областта на дуалното професионално обучение, където Лихтенщайн има много добри резултати. Борисов подчерта, че образованието е приоритет номер едно. Той даде за пример мерките за приобщаването на отпадналите ученици, повишаването на учителските заплати, увеличаването на средствата за наука и образование, развитието на професионалното образование в партньорство с бизнеса.", "date": "2018.01.26", "title": "Принцът на Лихтенщайн идва у нас по покана на Борисов"}
{"url": "https://www.24chasa.bg/novini/article/6684512", "text": "37-годишната българка Ирина Иванова Еленкова се призна за виновна пред британски съд за това, че е причинила смъртта на двама мъже с камиона, който карала. Това съобщи местното издание “Линкълншър рипортър”. Марк Лeйси и Александър Шериф от Лондон загинали след сблъсък между колата, с която пътували, и камиона на Еленкова край Колстуърт на 1 октомври миналата година. Починалите мъже се движели в малка кола на север по шосе А1. След катастрофата полицията арестувала пловдивчанката и нейния спътник, който също е българин и неин съгражданин - 41-годишния Костадин Иванов Танев. Ирина Еленкова, която управлявала тежкотоварния автомобил с румънска регистрация, се призна за виновна по две обвинения за причиняване на смърт след небрежно шофиране. Мъжът пък е с повдигнато обвинение за манипулиране на тахографа. Присъдата трябва да стане ясна на 1 февруари. Дотогава двамата българи остават в ареста. ", "date": "2018.01.26", "title": "Съдят българска тираджийка  в Англия, убила двама мъже"}
{"url": "https://www.24chasa.bg/novini/article/6684399", "text": "Фестивалът в Перник е символ на националната ни идентичност, носи неповторим заряд и ни дава самочувствието, че сме велик народ. Това заяви председателят на Народното събрание Цвета Караянчева при откриването на 27-ия Международен фестивал на маскарадните игри. Тя определи Перник като днешна столица на България, защото тук си дават среща най-добрите кукери и сурвакари от всички етнографски области, дори от цяла Европа. Неслучайно това зрелищно събитие е част от представянето на страната ни по време на Европредседателството, защото то е неделима част от световната културна съкровищница, заяви Караянчева. По думите й фестивалът показва в звук и картина едно от ключовите послания на председателството и на общността като цяло, а именно, че Европа е единна и в многообразието. Цвета Караянчева благодари на община Перник и Министерството на културата, че съхраняват и популяризират древния ритуал и правят българите съпричастни към магическата му сила, предаде БТА. Да бъдем заедно около страстния танц края огъня, в който винаги побеждава доброто, призова кметът Вяра Церовска. Президентът на Федерацията на европейските карнавални градове /ФЕКГ/ Хенри Ван дер Кроон, който е и почетен гражданин на Перник заяви, че със своя фестивал перничани ежегодно доказват, че обединението прави силата. Официалното откриване бе уважено и от националния омбудсман Мая Манолова, депутати, посланици,представители на побратимени на Перник градове и членове на ФЕКГ, много граждани.", "date": "2018.01.26", "title": "Караянчева: Фестивалът в Перник е символ на националната ни идентичност"}
{"url": "https://www.24chasa.bg/novini/article/6684305", "text": "Само ден след като мерките при замърсяване на въздуха в София бяха приети от Столичния общински съвет, се наложи те спешно да влязат в действие. В петък системата на БАН прогнозира превишение на нивата на фините прахови частици (ФПЧ). А измервателните станции на Изпълнителната агенция по околна среда и водите отчетоха замърсяване над нормите от ФПЧ от станциите Прогнозата за събота е превишение на максимално допустимото замърсяване да има само в “Хиподрума”, а в “Надежда” и в “Павлово” да е по-ниско. Допустимата концентрация на фини прахови частици във въздуха е 50 милиграма на кубичен метър, но средноденонощно. Системата обаче дава данни на всеки кръгъл час и още от 0,00 часа на 26 януари показва концентрация от два пъти над нормата за всеки час. Изключение е само на станцията на Копитото, където замърсяването е два пъти под нормата. За официални обаче се приемат само данните на агенцията, които са обобщени за цяло тримесечие и на практика ще се знаят чак към април. Мръсният въздух влияе и на болни, и на здрави хора. Най-засегнати са тези с хронични заболявания като ХОББ, бронхиална астма и сърдечносъдови. И малкото увеличение на фини прахови частици изостря и влошава състоянието им, казва пулмологът д-р София Ангелова. Обикновено в тези периоди хоспитализациите, отчита тя. Затова е важно инхалаторните лекарства да се приемат редовно. В дните с високо замърсяване да се носи плътен шал на два ката, който да покрива и носа, съветва пулмологът. е излишно, защото не предпазва по никакъв начин от замърсяването на въздуха. Да се избягва тичане, каране на колело и всякаква активна дейност на открито, защото води до вдишване на токсичните вещества дълбоко в белите доброве и предизвиква дразнене. Приемането на витамини А, D и С подсилва организма, защото действат като антиоксиданти. Лесно се набавят чрез цитрусовите плодове, съветва д-р Ангелова. Софиянци да оставят колите си и да ползват градски транспорт, а тези, които се топлят с дърва, по възможност да минат на друг източник, призова във фейсбук вчера кметът Йорданка Фандъкова. Тя разпореди спешни проверки на КАТ за коли, които не отговарят на екостандартите, а на Столичния инспекторат и РИОСВ - за нерегламентирано горене на отпадъци. “Тези проверки са само част от действията ни за ограничаване на възможностите за изгаряне на отпадъци. Организираме пунктове в различни райони за събиране на От ноември са увеличени и кратностите на събиране на едрогабаритни отпадъци. Става дума за поредица от действия, тъй като една мярка сама по себе си не е панацея”, каза пред “24 часа” шефката на Столичния инспекторат Веска Георгиева. Извънредна проверка е имало и в блоковете на Виетнамските общежития. В петък вечерта инспекторите отново влязоха в общинските жилища, за да проверят какво се гори в печките. Съседи разказват, че напоследък обитателите им купували евтини дрехи втора употреба на килограм, за да ги палят. Отново там в петък са съставени 12 акта на лица, вадили хартия, картон и пластмаса от контейнери за отпадъци. Подобни проверки се правят и през нощта, и в почивните дни. При предишна проверка от 13 такива нарушители само двама се оказали клошари без документи. Общо са глобени 59 души. “Върху качеството на въздуха влияят много фактори - климатични, географски, антропогенни. В София сред причините за замърсяването са природните дадености, защото градът е в котловина, температурните инверсии - също, но основно човешката дейност. Затова не бива да пренебрегваме участието на самите граждани. Ако няма разбиране и всеки да се включи, каквито и рестрикции да има, резултатът няма да е ефективен”, смята Георгиева. Тя призова софиянци да спазват графиците за изхвърляне на едрогабаритни отпадъци и да подават сигнали за нерегламентирано горене на отпадъци на телефон 029875555. 25 са българските градове, в които има превишение на нормите за фини прахови частици, посочиха от екоминистерството. защото там много голяма част от населението се отоплява със замърсяващи горива - най-вече въглища с високо пепелно съдържание. Точно те отделят фини прахови частици при горенето. Малко по-добро, но все пак тежко е положението в Горна Оряховица, Бургас, Благоевград, Перник, Пловдив, Димитровград, Кърджали и Шумен. На тези и за останалите градове от средата на миналата година се отпуска общ ресурс от 100 млн. лв. по Оперативна програма “Околна среда”, за да си направят нови планове за справяне с проблема. Договорите са подписани с почти всички общини. Плановете са необходимо условие Но ако се налагат големи инвестиции за справяне с проблема, самата община ще трябва да търси средствата за това. Над 4000 стари гуми са събрани от мобилните пунктове на Столичната община. Целта на кампанията е да предотврати изгарянето им и така да ограничи замърсяването. Такива пунктове за гуми има в районите “Красна поляна”, “Овча купел”, “Младост”, “Люлин” и “Връбница”. Съвместни екипи на РИОСВ и Столичния инспекторат пък проверяват автосервизи и пунктове за вторични суровини. Инспекторите следят дали отработеното масло се ползва нерегламентирано за отопление. До момента са проверени 39 обекта и са съставени 14 акта и 17 фиша. В петък екипите обикаляха в “Младост” и “Дружба”. 5000 лв. глоба от екоинспекцията отнесе собственик на сервиз в “Дружба” вчера, защото няма договор с лицензирана фирма, на която да предава отработените масла. В сервиза имаше и печка, която обаче не беше запалена по време на проверката. Ако в нея инспекторите бяха открили масла, можеха да наложат и глоба от 10 хил. до 50 хил. лв. Още 50 лв. бе глобен сервизът за замърсени работни помещения. Засега няма яснота ще сработи ли и мярката пушекът от комините да се филтрира. През 2015 г. тогавашният министър на околната среда Ивелина Василева обяви идея по Оперативна програма “Околна среда” да се отпуснат пари за филтри за комини, които да се поставят на домовете на социално слаби граждани, отопляващи се с дърва или въглища. Когато приоритетната ос за чистотата на атмосферния въздух бе отворена през 2017 г. обаче, се оказа, че 120-те милиона лева по нея ще стигнат само за общинските планове за чист въздух. Общините бяха посъветвани да включат такива филтри в проектите си, но сами да си търсят пари за тях. Между 5 и 10 дни през януари всяка година в София се създават условия за инверсия (температурите са по-високи във високото, отколкото в ниското), това е причината за задържане на мръсен въздух в някои райони. В петък минималната температура в града беше -11/-10 градуса, а на Черни връх - минус 6. Тогава има подчертано низходящо движение на въздушните маси. Това обясни шефът на синоптичната фирма TV-MET Петър Янков. А атмосферното налягане вчера в София продължаваше да се покачва. Най-силно замърсяване е имало в квартали като “Дружба” и “Надежда”, защото се намират в едни от най-ниските места на Софийското поле. В “Дружба” има и езеро. Такива задържащи слоеве се получават при високо атмосферно налягане над Балканския полуостров. Въздухът в атмосферата ври като в казан и Софийското поле е на дъното, обясни образно метеорологът. Западен вятър още в понеделник ще разруши инверсионните слоеве. Само 1000 коли по-малко са се движили в София в петък, когато бе регистрирано превишение на нивата на фини прахови частици във въздуха. Това сочат данните на общинския център за управление на трафика. Засичането е направено спрямо движението преди седмица по бул. “Ал. Малинов” и кръстовището на булевардите “Т. Александров” и “Опълченска” по искане на “24 часа” и не важи за целия град. Липсват данни дали пътуващите с градски транспорт са се увеличили, след като за втори ден поред кметицата Йорданка Фандъкова призова софиянци да не ползват автомобилите си, а хората, които се греят на дърва и въглища, по възможност да ползват елуреди или друго екологично отопление. “Възложила съм на Столичен инспекторат съвместно с РИОСВ да направи извънредни проверки на пунктове за вторични суровини и автосервизи за изгаряне на отпадъци, а на Пътна полиция да извърши извънредни проверки на автомобилите за нивата на вредните газове”, написа Фандъкова във фейсбук. За да даде личен пример, и в петък тя е отишла на работа с градски транспорт. Този път взела автобус 76, за да отиде на събитие в Софийския университет. Собствениците на коли с екологичен клас под Евро 4 бяха специлно призовани през сайта на Столичната община да ограничат придвижването с тях. “В случай че използвате личния си автомобил, ви молим да не оставяте двигателя включен при престой, по-дълъг от 3 минути”, молят още от общината. Готов е зеленият билет за градски транспорт, който ще се продава в дните с опасно мръсен въздух. Може да се купи както в пунктовете ЦГМ и “Метрополитен”, така и от самите водачи. Струва 1 лв. и ще важи за всички видове транспорти и всички линии. Целта е столичани да оставят колите си и е сред мерките за дните с мръсен въздух, които СОС прие в четвъртък. Затваряне на платените зони за паркиране в центъра, временни паркинги в крайната дясна лента на булеварди, а след законови промени - пълно затваряне на центъра за коли и безплатен градски транспорт одобриха още съветниците. 69% от софиянци имат ясно разбиране, че отговорността за качеството на въздуха е споделена между тях и общината и че собственото им поведение би допринесло за подобряването му, показа специално проучване на “Алфа Рисърч” по поръчка на общината. Най-подкрепена е идеята за безплатен градски транспорт - 93%, и зелен билет - 89%. Всеки 2-и е съгласен в такива дни да се затварят части от града.", "date": "2018.01.26", "title": "Лекари: Деца и болни – с шал на два ката пред устата срещу замърсяване"}
{"url": "https://www.24chasa.bg/novini/article/6684405", "text": "1500 майстор-готвачи от целия свят и хиляди почитатели изпратиха в последния му път Пол Бокюз,наричан \"папата на френските гастрономи\". Хората като него не се оплакват, те се почитат, каза един от тях. Пол Бокюз почина на 91 години на 20 януари в родната си къща в някогашно село, сега предградие на Лион. Виртуози в кулинарията и обикновени почитатели отдадоха последна почит на Мосю Пол, както го нарича целият свят в катедралата Сен Жан в Лион,  Вътрешният министър на Франция Жерар Колон и бившият външен министър Лоран Фабиюс, привърженик на гастрономо дипломацията също присъстваха. Пол Бокюз, издигнал изкуството в кухнята на световно ниво, е смятан за основател на \"новата кухня\", която държи на качеството на продуктите и за която той казва, че е нищо в чинията и всичко в сметката. Ресторантът му над родната му къща е сред малкото с три звезди Мишлен. Супа от трюфели Валери Жискар Дестен, филе от калкан с юфка или краве сирене от района на Гренобъл, а за десерт ванилов сладолед, е идеалното за маестрото меню. Трябва да бъдем внимателни - когато си мислим, че сме успели, сме се провалили. Трябва винаги да сме по-добри, казва Бокюз, кавалер на почетния Легион и на чието име е наградата на неофициалния световен шампионат за готвачи.", "date": "2018.01.26", "title": "Готвачи от цял свят изпратиха \"папата на френските гастрономи\" (Снимки)"}
{"url": "https://www.24chasa.bg/novini/article/6684391", "text": "Общините да се задължат със закон да покриват разходите на болниците си за ремонт и апаратура. Такъв вариант обмислят в здравното министерство, каза зам.-министърът Бойко Пенков. Според него много общински болници използват парите, които получават от клинични пътеки, именно за обновяване. А средствата се отпускат, за да се възстановят разходи за лечение на пациентите. Оттам идва и недостигът, който общините могат да поемат, уточни Пенков. “Както ние искаме да поемем ангажимент за болниците, на които министерството е принципал, така общинските съвети и кметовете трябва да поемат реален ангажимент към общинските болници”, мотивира предложението той. Това не бива да става, защото общинските болници обслужват 2 млн. от населението и заемат 2/3 от територията у нас, възрази д-р Нигяр Джафер от ДПС. Проблемите бяха обсъдени и в парламентарната здравна комисия в четвъртък. Исканията на общинските болници за целева субсидия от 30 млн. лева, увеличение на клиничните пътеки и облекчаване на медицинските стандарти остават като ангажимент към тях. “Това, което очакваме, е да започне дебат за цялостна промяна в системата и тя да бъде реформирана в спешен порядък”, заяви д-р Неделчо Тотев, председател на сдружението. Между 145 и 152 млн. лв. ще получат болниците през първите три месеца на тази година, докато влезе в сила новият рамков договор, реши вчера надзорният съвет на здравната каса. “Разпределението ще осигури спокойствие в системата. Зимните месеци са по-натоварени откъм дейности заради грипните заболявания и болниците ще могат да разчитат на малко повече пари. Освен това до април те могат да прехвърлят неизразходвани средства за следващия месец”, каза Жени Начева, зам. здравен министър и председател на надзора. По-строги мерки за контрол върху разходите за онколекарства и за интензивно лечение обсъдиха още надзорниците на НЗОК. В двата сектора редовно се отчита висок ръст на похарчените средства, затова се обмисля въвеждане на прогнозни стойности. Превишаването им ще води до проверки. Пациентите няма да пострадат от това, увери Начева.", "date": "2018.01.26", "title": "Общините да плащат за ремонт и апаратура на болниците си"}
{"url": "https://www.24chasa.bg/novini/article/6684451", "text": "Създаването на общ пазар на Западните Балкани не представлява \"Югославия плюс Албания\", а възможност за двойно повече чуждестранни инвестиции, заяви днес сръбският президент Александър Вучич след дискусията \"Ускоряване на дългосрочното развитие на Западните Балкани\" в рамките на Световния икономически форум в Давос, предаде агенция МИА, цитирана от БТА. Вучич заяви пред журналисти, че е настоял още веднъж за общ пазар, който ще носи най-малко 8-9 милиарда долара инвестиции, докато през миналата година петте страни от Западните Балкани и Косово са имали общо 4,6 милиарда преки чуждестранни инвестиции. \"Ако създадем общ пазар, където ще имаме общи такси, тарифи, мита, общи стимули и субсидии за чужденци, общ пазар без икономически граници, тогава тези инвестиции ще бъдат най-малко 8 или 9 милиарда долара\", каза Вучич.", "date": "2018.01.26", "title": "Сръбският президент Вучич предложи общ пазар на Западните Балкани"}
{"url": "https://www.24chasa.bg/novini/article/6684359", "text": "“Америка на първо място не означава Америка да е сама.” Това обяви американският президент Доналд Тръмп в дългоочакваното му слово пред форума в Давос, Швейцария. Той поясни, че поставя винаги Америка преди всички останали, когато става въпрос за търговия, предаде Би Би Си. “Тук съм, за да представлявам интересите на американския народ и за да потвърдя приятелството и сътрудничеството на САЩ за построяването на един по-добър свят”, обяви той. Президентът заяви, че страната му е отворена за бизнес, но продължи да атакува “хищническите търговски практики”, предупреждавайки партньорите си, че няма да толерира нечестната конкуренция. Тръмп похвали икономическите постижения на страната по време на първата година от управлението си и подчерта специално намаляването на данъците и на безработицата. Той посочи, че сега САЩ са по-атрактивни за чуждестранните инвеститори. “Тук съм, за да предам едно просто послание - никога моментът не е бил по-подходящ да се наемат хора, да се строи, да се инвестира, да има растеж в САЩ”, похвали се Тръмп. “Аз съм силен поддръжник на Америка, защото обичам нашата страна и мисля, че ние наистина се справяме добре”, добави той. Тръмп отбеляза, че САЩ са направили крупни инвестиции в своята отбранителна индустрия, “защото просперитетът е невъзможен без сигурност”. “Ние се обръщаме към нашите приятели и съюзници да влагат средства в собствената си отбрана и да изпълняват финансовите си задължения, за да бъде предпазен светът от диви режими, от терористи и от ревизионистично настроени държави”, добави той. Стопанинът на Белия дом призова страните партньорки на САЩ да положат усилия, за да се попречи на Иран да разработва ядрени оръжия, и се похвали, че вече почти 100 процента от териториите на Сирия и Ирак са освободени от терористичната групировка “Ислямска държава”. Призна обаче, че борбата с джихадистите не е приключила. САЩ ще се борят за това Афганистан никога повече да не става убежище за терористи, добави Тръмп. Говорейки за Северна Корея, той подчерта твърдото намерение на САЩ да продължат да оказват максимален натиск върху нея, за да бъде заставена тя да прекрати ракетно-ядрените си програми. Тръмп се спря специално на любимия си въпрос за отношенията си с медиите. Откакто станах политик, осъзнах колко мръсни и фалшиви могат да бъдат медиите, заяви той в Давос, цитиран от Ройтерс. Тръмп е бил освиркан за тези думи, след като преди това речта му е била необичайно помирителна. Извън речта, но в кулоарите на форума президентът отбеляза, че се надява на продуктивен диалог с Русия. Единственото, което леко помрачи пребиваването на Тръмп в Давос, бе инцидент с кортежа му. Съпровождащ американската делегация автомобил бутна швейцарски полицай. Служителят на реда обаче успял да отскочи, така че е невредим. Докато Тръмп пък вечеряше с представители на европейския бизнес в четвъртък, на друго събитие милиардерът Джордж Сорос го обвини, че опитва да създаде “мафиотска държава” и че представлява заплаха за целия свят. След като произнесе речта си, Тръмп веднага напусна Давос с хеликоптера си.", "date": "2018.01.26", "title": "Доналд Тръмп: Америка на първо място не  значи Америка да е сама (Обзор)"}
{"url": "https://www.24chasa.bg/novini/article/6684470", "text": "Финландия призова Европейския съюз да се откаже от лятното часово време и местенето на стрелките на часовника по два пъти в годината, за да се използва по-пълноценно дневната светлина, предаде Ройтерс, цитирана от БТА. Европейската комисия обаче не дава особени признаци, че бърза да изпълни това искане и само потвърди, че продължава дългосрочното преразглеждане на директивата за лятното време от 2001 г. Изследване на ЕК от 2014 г. установи, че преобладаващата част от страните членки са доволни от сегашното положение. Проблемът на Финландия, е че в края на декември денят в Хелзинки - най-северната от столиците в ЕС - трае по-малко от шест часа. Политиците твърдят, че местенето на стрелките с час напред през март, а после обратно през октомври се отразява отрицателно на съня и работата на хората и може да причини трайни здравни проблеми. Подобно на съседите си в района на Балтийско море Финландия понася неудобства поради различното часово време в сравнение с другите си съседи - Русия, Беларус и Украйна, които се отказаха от лятното време след решението на Москва от 2011 г. Практиката за местене на стрелките като средство за пестене на електроенергия и пари стана популярна в много страни по време на енергийните кризи през 70-те години на миналия век. За да сложи край на вариациите в различните страни, през 90-те години ЕС уеднакви политиката в това отношение и сега всички страни членки местят стрелките с един час напред по Гринуич в последната неделя на март и ги връщат в последната неделя на октомври, припомня Ройтерс.", "date": "2018.01.26", "title": "Финландия иска ЕС да се откаже \nот лятното часово време"}
{"url": "https://www.24chasa.bg/novini/article/6684224", "text": "Няма да има промени в учебното съдържание и учебните програми във връзка с Истанбулската конвенция. Това декларира образователният министър Красимир Вълчев в кулоарите на парламента. Всичко, което се изисквало да знаят учениците за равнопоставеността на половете, отдавна било залегнало в учебниците. Министърът подкрепил идеята на вицепремиера Красимир Каракачанов да бъде отложено обсъждането, защото обществото още не е готово. Но конвенцията е необходим документ за преодоляване на проблемите с домашното насилие и насилието срещу жените, каза Вълчев. В парламента министърът отговаря на въпрос на червения Иво Христов за новата учебна програма по история за Х клас, в която според БСП годините между 1944 и 1989 са представени като “мракобесен период”. “В България все още има живи свидетели от това историческо време, които разказват на внуците си вкъщи и това обърква средношколците”, обяви депутатът. “Не отричаме безспорните постижения на управлението до 1989 г., нито искаме да се отнеме носталгията по младостта. Аз също имам носталгия, защото съм израснал в това време”, отговори Вълчев. Постижения е имало и по времето на Хитлер - строителство, успехи в спорта, но това не реабилитира режима, допълни той. Напомни и че режимът преди 1989 г. е осъден със закон като тоталитарен. Програмата е балансирана, не съдържа крайности и е подготвена след много обсъждания, увери министърът. Тя нямала конкретен автор или колектив, а стъпвала на предходните програми, които били надграждани с участието на представители на академичната общност, включително с директора на Института по история на БАН. Красимир Вълчев призова дебатът да не се политизира. Последните промени в програмата, направени след публикуването ѝ за обсъждане, са по-малко от 8%.", "date": "2018.01.26", "title": "Министър Вълчев: Няма да променяме учебници заради Истанбулската конвенция (Обзор)"}
{"url": "https://www.24chasa.bg/novini/article/6684499", "text": "На днешната си среща премиерите на страните от Вишеградската четворка (Унгария, Словакия, Чехия и Полша) за пореден път изразиха несъгласие с политиката на ЕС за миграцията, а унгарският министър-председател Виктор Орбан призова за \"нов проект\" за Европа, предаде Асошиейтед прес, цитирана от БТА. Орбан изтъкна, че страните от Централна Европа имат все по-голям принос за икономиката на ЕС, която трябва да е по-конкурентоспособна. Според унгарския премиер сред четирите страни има единодушие, че е в техен интерес Европа да е силна, но при запазване на независимостта на отделните страни, а не да се създават \"Съединени европейски щати\". Европа се нуждае от нов проект. Не искаме империя, трябва ни съюз от свободни страни, заяви Орбан, цитиран от Ройтерс и ДПА. Словашкият премиер Роберт Фицо каза, че Вишеградската група не иска в страните й, които са с християнски корени, да се създават мюсюлмански общности. Полският премиер Матеуш Моравецки заяви, че \"силната, интегрира Европа\" трябва да се гради върху група от суверенни национални държави, а не да представлява все по-централизирана федерация, както искат някои от западните страни. На срещата в Будапеща бе приет документ, изразяващ общата позиция на четирите страни за необходимостта от разговори за бъдещето на ЕС след излизането на Великобритания от съюза. В документа се казва, че институциите на ЕС трябва да се отнасят еднакво към всички държави членки и да действат строго в рамките на компетенциите си. \"Трябва да се зачита правото на държавите членки да извършват вътрешнополитически реформи\", се казва също в общото становище. По въпроса за миграцията отново се подчертава, че \"фокусът трябва да е насочен към отговорна и изпълнима защита на външните граници на ЕС, за да се избегне налагането на задължителни квоти, които са неефикасни и които вече създадоха разделение в Европа\".", "date": "2018.01.26", "title": "Страните от Вишеградската четворка искат \"нов проект\" за Европа"}
{"url": "https://www.24chasa.bg/novini/article/6684507", "text": "Стрелката на часовника, показващ риска от апокалипсис, беше придвижена с 30 секунди напред до 2 минути преди полунощ. Причините са повишената вероятност от ядрен конфликт и непредсказуемостта на президента на САЩ Доналд Тръмп, предаде Франс прес. Стрелката не е била толкова близо до полунощ от 1953 г., когато САЩ и СССР тестваха водородната бомба. Часовникът за края на света, известен и като Часовника на Страшния съд (The Doomsday), е от 71 години в университета в Чикаго. Всяка година съвет от учени, сред които 15 носители на Нобелови награди, изместват минутната стрелка по-близо или по-далеч от полунощ, приет условно за момента, в който ще настъпи краят на света. “Тази година ядреният въпрос отново е повод за тревоги”, заяви Рейчъл Бронсън, председател на бюлетина на ядрените учени, който управлява часовника. Тя даде примери с ядрените изпитания на Северна Корея, нарасналата ангажираност на Китай, Пакистан и Индия към ядрените им арсенали и непредсказуемостта на туитовете и изказванията на Тръмп. От създаването му през 1947 г. стрелките на Часовника на апокалипсиса са нагласявани 20 пъти - от полунощ без две минути през 1953 г. до полунощ без 17 минути през 1991 г., когато беше сложен край на студената война. Тази година го изместиха с 30 секунди по-близо и така той отброява 2 минути до края. “През 2017 г. видяхме безразсъден език в областта на ядрените оръжия. Световните лидери не успяха да отговорят ефективно на заплахите от ядрена война”, пишат учените. Те отбелязват и напрежението между Русия и НАТО и зачестилите военни учения на двете страни. Посочват и несигурността в Близкия изток.", "date": "2018.01.26", "title": "Часовникът на  Страшния съд вече е 2 минути преди полунощ"}
{"url": "https://www.24chasa.bg/novini/article/6684495", "text": "Леопардови пантофки и огромна верига на врата на британската премиерка Тереза Мей, чорапки с жълти патета на краката на канадския премиер Трюдо - така се издокараха световните лидери на Международния икономически форум в Давос. За разлика от тях сред тази суета най-богатият мъж на планетата - милиардерът Бил Гейтс, бе с невзрачно сако, зелено пуловерче и синя риза като обикновен пенсионер. Най-оригинален бе отново канадецът Джъстин Трюдо с новия си чифт чорапи, които шашнаха всички - лилави с жълти патета. Показа ги, докато разговаряше с носителката на Нобелова награда Малала Юсуфзай. На тъмносиния костюм и черните обувки чорапите придаваха закачлив вид и отведоха модната дипломация на съвършено ново равнище, отбелязва в. “Бизнес стандарт”.  Според репортери на Световния икономически форум тази година висш писък на модата са станали панталони, пъхнати в боти. Скъпи и стилни костюми са съчетани с най-практични обувки и вълнени чорапи. Според модни спецове следващата тенденция ще бъде панталоните да се пъхат в копринени чорапи. Като се изключи Тереза Мей, в женската мода в Давос всичко е ултраконсервативно и скучно. ", "date": "2018.01.26", "title": "Модата в Давос: Чорапи с жълти патета и леопардови пантофки"}
{"url": "https://www.24chasa.bg/novini/article/6684154", "text": "Специалисти от Националното управление по въздухоплаване и изследване на космическото пространство (НАСА) започнаха ключови тестове на автоматична междупланетна станция, която тази година трябва да се отправи към Слънцето. Както се съобщава от пресслужбата на НАСА, миналата седмица са започнали топлинните изпитания на сондата с размери на малък автомобил. Предвижда се през ноември сондата да се приближи до Слънцето на разстояние от 6,4 милиона километра,  Това означава, че апаратът ще е разположен в короната на Слънцето, т.е. външните слоеве на атмосферата му, където температурата може да достигне 500 000 келвина (около 500 000 градуса по Целзий), дори по-висока. ", "date": "2018.01.26", "title": "НАСА подготвя сонда, която отправя към Слънцето"}
{"url": "https://www.24chasa.bg/novini/article/6684142", "text": "Италианският външен министър Анджелино Алфано беше специален гост на първия по ред обяд с посланиците на ЕС в българското посолство в Рим в рамките на нашето председателство на Съвета на ЕС. Посланик Марин Райков представи приоритетите на председателството. Министър Алфано пожела успех на България като ротационен председател и изрази подкрепа за всеки един от приоритетите.                                                                                                                                                                                                                                                                                                                       ", "date": "2018.01.26", "title": "Италианският външен министър бе гост в посолството ни в Рим"}
{"url": "https://www.24chasa.bg/novini/article/6684150", "text": "Екипи на Столичния инспекторат към Столичната община и Регионалната инспекция по околната среда извършиха днес извънредни проверки на пунктове за вторични суровини и автосервизи за нерегламентирано изгаряне на отпадъци в районите \"Младост\" и \"Искър\", съобщиха от общината. Дейностите са част от мерките за подобряване на качеството на въздуха в София. При днешната проверка е бил съставен акт за административно нарушение за липса на договор за предаване на генерираните отпадъци от горива на стойност 5 хил. лева и два фиша за нарушение на изискванията за поддържане на чистотата на прилежащата на обекта територия. Фишовете са на стойност от 50 лева. Досега са проверени общо 39 обекта на територията на София и са съставени 14 акта и 17 фиша. Проверките продължават. Днес са извършени и проверки за нерегламентирано изваждане на отпадъци от контейнери, като са съставени 59 акта. На два пункта в район \"Красна поляна\" продължава акцията по събиране на стари гуми от домакинствата. На адресите, на които има разкрити временни стационарни пунктове, стари гуми могат да предават всички желаещи, независимо от района, в който живеят. В рамките на предходните акции са събрани над 4000 гуми в районите \"Люлин\", \"Връбница\", \"Красна поляна\" и \"Овча купел\".", "date": "2018.01.26", "title": "Провериха 39 обекта в София за нерегламентирано изгаряне на отпадъци"}
{"url": "https://www.24chasa.bg/novini/article/6684180", "text": "Полският премиер Матеуш Моравецки заяви днес, че вярва в \"силна и интегрирана Европа\", но Европа на суверенни държави, които са свободни да реформират своите национални институции, предаде Ройтерс. На среща в Будапеща с премиерите на трите други членки на т.нар. Вишеградска група - Словакия, Чехия и Унгария - Моравецки каза на съвместната пресконференция, че миграцията на таланти от региона към Западна Европа е голям проблем. В публикувано днес интервю лидерът на управляващата в Полша партия Ярослав Качински заявява, че неговата страна няма да се поддаде на натиска на Европейската комисия заради съдебната реформа, съобщи Асошиейтед прес. През декември комисията заяви, че новото полско законодателство, което дава на управляващата партия \"Право и справедливост\" повече власт върху съдебната система, нарушава основни европейски ценности. Комисията заплаши да започне процедура, която може да доведе до санкции за Варшава. Пред вестник \"Газета Полска\" Качински казва, че \"програмата за дълбоки промени в нашето общество няма да спре, а напротив\". Той добавя, че е невъзможно помирение със \"силите\" в ЕС, които според него от години \"експлоатират\" Полша.", "date": "2018.01.26", "title": "Полският премиер: Вярвам в интегрирана Европа, но като съюз на суверенни държави"}
{"url": "https://www.24chasa.bg/novini/article/6684201", "text": "Лъвчетата Терез и Масуд, вместо да заминат за спасителен център в Холандия, трябва да бъдат прехвърлени в Пазарджик - това решиха общинските съветници в Разград, съобщи  . След като областният управител на Разград върна решението на общинските съветници лъвчетата да заминат за Пазарджик, заради липсата на документи за собственост, кметството се сдоби с нужните свидетелства и решението бе прегласувано с 21 гласа \"за\". Към него бе допълнено, че се дава разрешение на фондация \"Четири лапи\" да закара 3 от възрастните лъвове в Холандия.", "date": "2018.01.26", "title": "Общинарите в Разград решиха да пратят 2-те лъвчета в Пазарджик, вместо в Холандия"}
{"url": "https://www.24chasa.bg/novini/article/6684200", "text": "Кораловите рифове от Тайланд до Австралия са покрити с повече от 11 милиарда частици от пластмасови отпадъци, които значително увеличават риска от заболяване на уязвимите екосистеми, предадоха ДПА и Ройтерс, цитирани от БТА. Една трета от рифовете са замърсени с пластмаса, като индонезийските са в най-лошо състояние, според изследване на учени от Корнелския университет в САЩ, публикувано в сп. \"Сайънс\". Този тип замърсяване подпомага разпространяването на микроби в кораловите рифове, които увеличават риска от болести. Шансът да заболеят коралите без пластмаса в рифовете е само 4 %, докато към настоящето той е 89 %. Изследователите проучиха 124 хиляди корала от над 150 рифа между 2011 и 2014 г. в Австралия, Индонезия, Мианма и Тайланд. \"Над 275 милиона души в света живеят в радиус от 30 километра от коралови рифове, разчитайки на тях за храна, защита на крайбрежието, приходи от туризъм и културна стойност\", каза ръководителят на проучването Джолиа Ламб. \"Не знаем точния механизъм, но пластмасата е идеалният съд за колонизиране на микроорганизми, които предизвикват болести, ако влязат в контакт с коралите\", добави тя. Намаляването на количеството отпадъци в океана може да предотврати заболявания и смърт сред коралите. Според учените, пластмасовият боклук има тенденция да се увеличава, като до 2025 г. в рифовете в Азиатско-тихоокеанския регион ще има 15,7 милиарда частици. В тази зона се намират и девет от десетте най-големи замърсители в света. Австралийските рифове, включително Големият бариерен риф, остават сравнително незасегнати, като при тях има най-малка концентрация на замърсяване. Над 6,3 милиарда тона пластмаса са произведени в света до 2015 г. Почти 80 % от тях попадат в сметища или околната среда. ", "date": "2018.01.26", "title": "Кораловите рифове се разболяват от пластмасовите отпадъци"}
{"url": "https://www.24chasa.bg/novini/article/6684220", "text": "Апелационният съд в Киев частично удовлетвори жалбата на генералния прокурор на Украйна за промяна на мярката за неотклонение към \"домашен арест\" за лидера на \"Движението на новите сили\" Михаил Саакашвили, предаде ТАСС, цитирана от БТА. Според новото решение той няма право да напусна дома си на улица Костелна в столицата между 22,00 ч. и 07,00 ч. на следващото утро. При обявяването на това решение сподвижници на Саакашвили, присъстващи в съда, започнаха да скандират: \"Позор!\". Самият той нарече решението \"опит за ограничаване на неговата политическа дейност\". Той заяви, че смята в близките дни \"да продължи протестните акции, които имат за цел доброволна оставка\" на президента Петро Порошенко. Съдът задължи също бившия грузински президент, а сега украински политик, да се явява при първо повикване от следователя в правоохранителните органи, като му забрани и да напуска пределите на Киев. Саакашвили обаче заяви, че няма да изпълнява тази забрана и че планира да посети Лвов - град, в който се радва на особена подкрепа. Саакашвили бе задържан на 5 декември м.г. по обвинение в сътрудничество с престъпни групи и в организиране на митинги, а също и затова, че бил получил от Русия около 500 000 долара за финансиране на протестни акции с цел сваляне на властта в Украйна. След серия перипетии и под уличен натиск той бе освободен на 11 декември от Печорския районен съд в Киев, който отклони искането на обвинението за домашен арест. Самият той не се признава за виновен по никое от обвиненията и ги обяви за политически мотивирани.", "date": "2018.01.26", "title": "Наредиха домашен арест нощно време за Михаил Саакашвили"}
{"url": "https://www.24chasa.bg/novini/article/6684227", "text": "\"Китай са сериозен инвеститор за АЕЦ „Белене” - имат над 33 реактора, 16 работят и 16 се строят, а до 2030 г. имат план за още 30 реактора\". Това каза Богомил Манчев, председател на БУЛАТОМ, в предаването \"Лице в лице\" по  \"Сериозно им е намерението и чакат политическото решение от нас, да се пусне обявата и те да преговарят\", уточни той. Той добави, че според него България има намерение да даде старт на Белене, но първо се иска да се опита да се намери инвеститор.", "date": "2018.01.26", "title": "Богомил Манчев: Китай има интерес да инвестира в АЕЦ „Белене”"}
{"url": "https://www.24chasa.bg/novini/article/6684253", "text": "Истанбулската конвенция е най-значимият международен договор, който осигурява системна защита на жертвите, обясни в предаването   българският еврокомисар Мария Габриел. „Той слага акцент от превенцията до наказателните мерки срещу престъпниците, до криминализирането на домашното насилие – над жени, над мъже и над деца. Това е инструмент, който не е панацея, но може да ускори от част от процедурите“, каза тя, като посочи, че „голяма част от жертвите се сблъскват с това безвремие, което много често, за съжаление, като последствие има обратно връщане към порочния кръг на насилието“. Тази конвенция дава импулс да актуализираме законодателството си и излъчва много силен сигнал към всички, които могат да вземат участие в борбата с този феномен, посочи Габриел. По думите ѝ документът „казва на жертвите: „Имайте смелостта да не мълчите“, тъй като мълчанието е най-големият проблем. „От друга страна трябва да заработят всички, участващи в този процес – от жертвата, през кризисния център, психологическата помощ, неправителствените организации и стигнем до повече обучения за полицаите да разпознават много бързо формите на насилие и жертвите, до прокурорите, до съдебните наказания, които трябва да бъдат бързи“, каза Габриел. За притесненията за трети пол еврокомисарят посочи, че в конвенцията, специално в чл. 3, „ясно е казано, че за всичко, което засяга тази конвенция, пол означава социални роли и характеристики, които определено общество смята за характерни за мъжете и жените. Ние сме това „определено общество“. За нас в България мъжете и жените са физически пол. Тази конвенция по никакъв начин не цели да промени това, което ние имаме като модел. Но тя ни дава възможност да си кажем, че за насилието толерантността е нулева“.", "date": "2018.01.26", "title": "Габриел: Истанбулската конвенция осигурява системна защита на жертвите"}
{"url": "https://www.24chasa.bg/novini/article/6684218", "text": "Грипът може да отложи края на първия срок на много места заради принудителните ваканции. Вторият срок официално започва на 7 февруари за всички ученици от 1-и до 12-и клас, но заради екстремната ситуация в някои училища първият срок може да бъде удължен. Децата в София са разпуснати от 29-и, понеделник, до края на следващата учебна седмица. Тогава обаче почва междусрочната ваканция (3 - 6 февруари) и така общо столичните училища ще са затворени 11 дни. Ще бъдат подготвени специални указания за това как и кога училищата да оформят оценките за 1-ия срок, след като ще бъде пропусната последната му седмица заради грипната ваканция. Това съобщи министърът на образованието Красимир Вълчев в кулоарите на парламента вчера след обявяването на епидемия в София. “Текстът е разписан в наредбата за оценяване. Днес учителите могат да приключат срока. Би трябвало досега децата да имат текущо оценяване и достатъчен брой нанесени оценки”, обясни шефката на Регионалното управление на образованието в София Ваня Кастрева. По наредбата срочните оценки може да се оформят една учебна седмица преди приключването на срока и не по-късно от 2 учебни дни преди края му. Когато ученикът не е имал достатъчен брой изпитвания или е имал отсъствия по болест например, които не са позволили да му се оформи срочна оценка, педагогическият съвет има право да удължи оформянето на неговата срочна оценка. Съветът решава всеки случай поотделно. 459 училища бяха затворени заради заради висока заболеваемост в петък, съобщиха още от министерството на образованието. 267 са софийските, които офицално разпускат децата от понеделник. 3-дневната грипна ваканция в Стара Загора пък приключи вчера, на 29 януари училищата и градините ще приемат. Остават обаче останалите мерки. С обявяването на грипна епидемия се спират свижданията в болниците, не работят женските и детските консултации и се отлагат плановите операции. ", "date": "2018.01.26", "title": "Грипът отлага края на първия срок, МОН пише указания (Обзор)"}
{"url": "https://www.24chasa.bg/novini/article/6684301", "text": "Външният министър на Турция Мевлют Чавушоглу заяви, че преди със САЩ да се обсъжда темата за създаване на зона за сигурност в Турция, трябва да се възстанови атмосферата на доверие между Анкара и Вашингтон,  В коментар за снощния телефонен разговор на президентите на САЩ и Турция Чавушоглу подчерта, че американската страна е подготвила предварително текста на съобщението за резултата от беседата им и това е станало преди тя да се състои. Поради това съобщението не отразява напълно разговора между Реджеп Ердоган и Доналд Тръмп, уточни ръководителят на турската дипломация. По-рано в Анкара бе изразено недоволство от факта, че Белият дом некоректно и непълно е предал съдържанието на телефонния разговор между двамата президенти от 24 януари. В съобщението на Белия дом се посочва, че Доналд Тръмп е изразил безпокойство от възможността ескалацията на насилието в Африн да попречи за постигането на общите цели на САЩ и Турция в Сирия. Според администрацията на турския президент обаче Тръмп не е споменавал това, както и не е говорил за извънредното положение в Турция. Освен това в съобщението на Белия дом не било посочено, че Ердоган е настоял Тръмп да прекрати оръжейните доставки за кюрдските отряди в Сирия. Чавушоглу отбеляза, че създаването на зона за сигурност в Сирия като тема е поставена първо от Ердоган, а очакванията на двете държави за последствията от нея се разминават. ", "date": "2018.01.26", "title": "Чавушоглу: Необходимо е да се върне доверието между Турция и САЩ"}
{"url": "https://www.24chasa.bg/novini/article/6684309", "text": "Крайно неефективни са приетите вчера мерки за чистота на въздуха в София. Това заяви общинският съветник от БСП и член на Комисията по опазване на околната среда, земеделие и гори Николай Николов, съобщиха от пресцентъра на БСП-София. \"Докладът не е с превантивна цел. Това са оперативни мерки, които ще предприемат при наличие на проблем с чистотата на въздуха, коментира Николай Николов. - По време на заседанията на Комисията предложих всеки от 24-те района на София да има индивидуален план за справяне със замърсяването на въздуха, заместник-кметът Йоана Христова го отхвърли. Поисках увеличение на станциите. В момента те са само 5 на територията на целия град. При това не са поставени на места, където има очевиден проблем със замърсен въздух. Дори станцията от \"Орлов мост\" беше преместена в \"Младост\". На данните от съществуващите 5 станции аз не вярвам. Те показваха, че въздухът в София е чист в дните, в които с просто око се виждаше, че има смог и всички дишаме отрова. Моето предложение беше да има поне по една станция за измерване във всеки от районите в града ни, а в големите по територия и население като \"Младост\", \"Люлин\", \"Панчарево\" и \"Нови Искър\" да са и по повече. И това предложение беше отхвърлено\". Според Николай Николов схемата за прилагане на различните мерки срещу замърсения въздух е абсурдна. \"По всичко личи, че ще се ограничават само до официалното призоваване чрез медиите гражданите на София да не използват автомобилите си и да се топлят на ток, вместо на твърдо гориво, коментира още той. - Ако изобщо някога се стигне до следващите мерки - безплатно паркиране в буферни зони, локални платна или десни ленти на булевардите и паркинги на метрото, за да бъде използван градският транспорт в центъра, трябва още на този етап да бъде включен и \"зеленият билет\". Така ще има допълнителен стимул гражданите да слязат от автомобилите си. А не това да е следващата мярка след още 48 часа. Ако пресметнем, в София замърсяване на въздуха трябва да има в продължение на 6 дни, за да започнат да прилагат мерки. Ако обаче след вторите 48 часа завали сняг или се появи вятър и разсее мръсотията, реално никакви мерки няма да бъдат взети. Освен призоваването на гражданите, което ще прави кметът. Това не са никакви мерки! Несериозно е! А за контрола за изпълнение на тези мерки - да не говорим. Изобщо не е ясно как ще бъде контролирано всичко това!\".", "date": "2018.01.26", "title": "БСП-София: Крайно неефективни са приетите мерки за чистота на въздуха"}
{"url": "https://www.24chasa.bg/novini/article/6684387", "text": "Вселенският патриарх Вартоломей изрази подкрепата си за операцията на турската армия \"Маслинова клонка\" в Северна Сирия, съобщи в. \"Хюриет дейли нюз\", цитиран от БТА. В писмо, изпратено до турския президент Реджеп Тайип Ердоган, патриарх Вартоломей е посочил, че се моли за успеха на военната операция в Сирия. Ние винаги се молим за нашата държава, за здравето на нашите лидери, за благоденствието и щастието на народа ни. Не сме забравили за огромния брой хора, изселени от родните им места заради конфликти, се казва в писмото. Молим се турските въоръжени сили да постигнат успех и операцията \"Маслинова клонка\" да донесе мир в региона, както обещава и името й, е посочено още в текста. Турските въоръжени сили обявиха на 20 януари началото на операцията \"Маслинова клонка\" срещу кюрдските Сили за защита на народа (СЗН) и Партия на демократичния съюз (ПДС) в района на сирийския град Африн.", "date": "2018.01.26", "title": "Вселенският патриарх Вартоломей подкрепи турската офанзива в Сирия"}
{"url": "https://www.24chasa.bg/novini/article/6684114", "text": "Министърът на младежта и спорта Красен Кралев връчи букетите на победителите непосредствено след финала на паралелния гигантски слалом от Световната купа по сноуборд в Банско. №1 при дамите е Естер Ледецка (Чех), а при мъжете победител стана Джей Джей Андерсън (Кан). Официалното награждаване на призьорите ще е тази вечер по време на откриването на Световната купа на площада в планинския курорт. Кралев връчи българския трибагреник и подарък на Радослав Янков, който днес празнува рожден ден с пожелание да има повод да го развее в Пьонгчанг. За съжаление Радо не успя да си подари победа и отпадна в квалификациите. Нашето момче остана 18-и в пресявките с време 1:17.13 мин., като само 1 десета от секундата го лиши от място в топ 16 и класиране за осминафиналите. Другите трима българи отпаднаха още след първия манш в квалификациите, като Димитър Ганичев е 49-и, Станислав Вангелов - 51-ви, а Михаил Кръшняк – 52-ри. При жените Теодора Пенчева финишира на 33-о място и не успя да се класира за втория кръг на пресявките. „Изключително доволен съм от нивото на организацията на Световната купа. За пореден път Банско и Българската федерация по ски показаха, че са отличен домакин. Коментарите на състезателите и треньорите също са, че сме перфектни. Министерството на младежта и спорта и българската държава подпомогнаха организацията с 900 000 лв. и сме много доволни от това, което виждаме до тук. Винаги е голям празник за българския спорт и любителите на зимните спортове, когато има такива домакинства“, заяви Кралев. Министърът благодари и на медиите, които отразяват подобни събития, защото по този начин помагат с популяризирането на спорта сред подрастващите. „Голямата цел на министерството с подпомагането на такива домакинства е колкото се може повече деца да станат свидетели на майсторството на такива състезатели като Естер и Джей Джей и нашите Сани Жекова и Радо Янков. Защото това ги мотивира да бъдат по-активни в спорта и да обичат планината. А само с привличането на повече деца в спорта можем да очакваме да имаме резултати при професионалистите. Излишно е да коментираме всяка година колко е важна за България тази реклама, която има с организирането на подобни форуми. Аз се гордея с домакинствата, които правим не само в алпийските ски, а и в другите спортове “, каза още министърът и допълни, че Световната купа се предава в 54 държави по целия свят. Кралев подчерта, че на Банско ще се строи единствено втори кабинков лифт и призова за спадане на общественото напрежение по темата. „Има български граждани, които се притесняват, че покрай решението на правителството за изграждането на втори кабинков лифт могат да се случват различни строителни процеси в планината. Това категорично няма как да стане. Ние говорим само и единствено за строеж на втори кабинков лифт и това е решението на правителството. Така че въпросът е по-скоро гражданите да бъдат максимално добре информирани какво точно е решението. Многократно сме заставали зад тази позиция – и премиерът, и останалите министри, които имаме касателство към проблема, че няма да допуснем да има друго строителство в планината извън втория кабинков лифт. Всичко ще бъде съобразно екологичното законодателство, съобразно европейското законодателство, съобразно българското законодателство. Ясно сме изразили позиция, че втори кабинков лифт в Банско ще има. Но при спазване при всички закони – екологични, европейски и български“, каза Кралев. Утре на Банско са стартовете при мъжете и жените в спийдбордеркроса с участието на Александра Жекова, а в неделя отново има паралелен гигантски слалом.", "date": "2018.01.26", "title": "Кралев награди победителите от Световната купа по сноуборд в Банско"}
{"url": "https://www.24chasa.bg/novini/article/6683991", "text": "Все още се надявам, че Истанбулската конвенция има шанс в България. Това заяви на пресконференция в София еврокомисарката по правосъдието, правата на потребителите и равенството между половете Вера Йоурова. Заедно с министъра на правосъдието Цецка Цачева тя направи изказването си след неформалния съвет по правосъдие в рамките на българското председателство. Йоурова посочи, че е чула коментари, че Истанбулската конвенция заплашва традиционното семейство. Според моите виждания обаче в традиционно семейство не е нормално мъжът да бие жената, подчерта тя. Йоурова благодари на онези български политици, които са подкрепили конвенцията. А скептиците помоли да се задълбочат в аргументите, които са накарали 47 държави от Съвета на Европа да се обединят около нея. Тъй като става въпрос за превенция на насилието, включително на домашното насилие, което засята не само жените, но и децата, за по-добро преследване на извършителите, а също и за борба със стереотипите, които водят до такова насилие, каза еврокомисарката. Според Йоурова проблемът с насилието над жените в Европа е много сериозен и затова се очаква от държавите членки да положат максимални усилия в борбата срещу него. Министър Цецка Цачева заяви, че законопроектът за ратифициране на конвенцията не е оттеглен, но дебатите в България са показали, че е необходимо още време онези, които имат съмнения, да прочетат и да се запознаят с документите. В понеделник в Брюксел ще има конференция, където отново ще се дебатира защитата на жертвите на престъпления и в този контекст пак ще се говори и за защитата на жените, тъй като всяка една от три жени е била обект на посегателство, посочи още Цачева. Йоурова и Цачева се обединиха, че добрата новина от неформалния съвет, който и двете определиха като много успешен, е че Холандия е обявила много сериозно намерение да се присъедини към Службата на европейския прокурор. Тя бе създадена от засиленото сътрудничество между 20 държави, сред които и България. През 2019 г. трябва да бъдат назначени главният прокурор на службата, заместниците му и прокурорите от всяка държава членка, така че службата да заработи ефективно в края на 2020 г.", "date": "2018.01.26", "title": "Еврокомисар: Още се надявам, че конвенцията има шанс в България"}
{"url": "https://www.24chasa.bg/novini/article/6684069", "text": "Най-малко 30 мигранти и бежанци от африкански произход са се удавили, след като корабът им потънал край йеменския бряг по-рано тази седмица, предаде Асошиейтед прес, като цитира Международната организация за миграцията на ООН. В изявлението на организацията се съобщава, че претовареният кораб, превозващ около 152 сомалийци и етиопци, се е насочвал към Джибути, след като потеглил от брега на Ал Бурайка, близо до град Аден. Смята се, че плавателният съд е бил управляван от безскрупулни трафиканти, които се опитали да изнудят мигрантите за повече пари. Оцелели съобщават, че при потъването са чули изстрели, информира БТА. От март 2015 г. насам Йемен е обхванат от гражданска война между водената от Саудитска Арабия коалиция, подкрепяща международно признатото правителство, и шиитските бунтовници. Международната организация за миграцията подчертава, че конфликтът в Йемен е изложил мигрантите и бежанците на риск от нарушаване на човешките им права, включително незаконно задържане и трафик.", "date": "2018.01.26", "title": "ООН: Най-малко 30 мигранти от африкански произход се удавиха край Йемен"}
{"url": "https://www.24chasa.bg/novini/article/6684077", "text": "Чужд гражданин бе признат за виновен и получи присъда от три години условно с петгодишен изпитателен срок за контрабанда на анаболни стероиди, съобщиха от Окръжния съд в Хасково, който е постановил наказанието. На 3 август 2017 г. турският гражданин С.Б. /42 г./ влязъл от Турция у нас през ГКПП \"Капитан Андреево\" с лек автомобил. При проверката в колата са открити 110 920 таблетки анаболен стероид \"Станозолол\" с общо нетно тегло 11,092 кг, на обща стойност 60 218,46 лева. Препаратът е бил в големи размери и за търговска цел, пише в присъдата. Съдът определя още стероидите да бъдат отнети в полза на държавата и унищожени. Конфискува се и лекият автомобил \"Пежо\", с който е било извършено престъплението. Присъдата може да бъде обжалвана в Апелативния съд в Пловдив.", "date": "2018.01.26", "title": "Осъдиха условно турчин в Хасково за контрабанда на анаболни стероиди"}
{"url": "https://www.24chasa.bg/novini/article/6683685", "text": "7 кражби и грабежи само за миналата година е извършил 14-годишният Божидар Златанов от пловдивското Момино село. Това стана ясно в Районния съд, където се разгледа искането на прокуратурата за постоянен арест на тийнейджъра. На 23 януари т.г. той влязъл в дома на 77-годишния Петър Трифонов и му поискал пари. Дядото, който е комшия на момчето, извадил 20 лева от плик с пенсията си и тази на жена си. Подал банкнотата на Божидар, но момчето видяло къде слага плика и се нахвърлило върху възрастния човек. Ударил му няколко юмрука и отмъкнал цялата сума. Трифонов е бил трудно подвижен и не е могъл да се защити. Прокурорът Иван Илевски посочи, че на 1 октомври м.г. Божидар е задигнал 10 лв. от същия дядо, като му е нанесъл телесна повреда. Тогава го блъснал на земята и го ритал. През ноември пък отново миналата година малкият разбойник, от когото е пропищяло цялото село, откраднал 180 лв. от жена. Тогава влязъл в килер, където тя държала кутия със спестяванията си. Заради многобройните криминални прояви на Божидар съдът реши да го остави за постоянно в ареста. Законът е предвидил най-тежката мярка за неотклонение да се прилага само в изключителни случаи. Според съдия Елена Герцова конкретният е точно такъв. \"За краткия си житейски път Златанов е показал изключително интензивна противообществена дейност\", посочи съдийката. Самият Божидар бе спокоен в залата. Каза само, че съжалява и нямало да прави повече \"такива бели\".", "date": "2018.01.26", "title": "14-годишният, който преби и ограби старци в Момино село, със 7 престъпления (снимки)"}
{"url": "https://www.24chasa.bg/novini/article/6683716", "text": "Деинституционализацията няма път назад. Това че има един грозен случай, базиран на некомпетентни и на несъвестни служители, не може да поставя под въпрос целия процес. Така вицепремиерът Томислав Дончев коментира във Велико Търново въпросът за насилието над деца с увреждания в дом \"Хризантема\" в Габрово. По думите му, ако подобно нещо се е било случило преди 7-8 години, никой нямало да го разбере или да го чуе. \"Забравихме времето, когато имаше домове от казармен тип, където по 15 деца на година са умирали в тях, без някой да разбере\", отбеляза Дончев. Той смята, че е проблем мотивацията на работещите в социалните домове, защото заплатите не са такива каквито трябва да бъдат. Друг проблем е, че обучените специалисти, като част от целия проект за деинституционализацията са се разбягали, а са се върнали служители с лоши навици, но това са проблеми, които са решими, посочи той. Нужен е адекватен текущ контрол за качеството на социалната услуга от страна на Министерството на труда и социалната политика, но очевидно този контрол не е бил съвсем на ниво, смята Дончев. Той подчерта, че всеки случай, в който е констатирана небрежност, неизпълнение на служебните задължения и грубо или лошо отношение към децата, отговорните лица трябва да носят административна отговорност, а в случаите, в които се докаже, да носят наказателна отговорност. Вицепремиерът смята, че в конкретния случай, домът в Габрово трябва да бъде преоснован като организация и грижа, а децата трябва да бъдат изведени докато се създаде нормална среда, като управление и социална услуга. Във Великотърновския университет заместник министър - председателят Томислав Дончев и ректорът на университета проф. Христо Бонджолов връчиха дипломите на отлични студенти от специалността \"Администрация и управление\" на Стопанския факултет.", "date": "2018.01.26", "title": "Т. Дончев: Забравихме, когато имаше домове, в които умираха по 15 деца на година"}
{"url": "https://www.24chasa.bg/novini/article/6683726", "text": "„България е в топ 50 на глобалния индекс за таланти. Динамичното развитие на икономиката и технологиите обаче правят инвестициите в модерно образование повече от наложителни. До няколко години всеки 9 от 10 професии ще изискват дигитални умения, а в момента около 44% от европейските граждани нямат такива.\", заяви българският евродепутат Ева Майдел (ГЕРБ/ЕНП) по време на първата Европейска среща на върха по образование, която се проведе в четвъртък, 25 януари 2018 г., в Брюксел. Това съобщиха от пресцентъра на ГЕРБ.  „За да сме успешно интегрирани в обществото, трябва да сме готови да приемаме промените и технологичните новости и да ги превръщаме в наше предимство.“, коментира още Ева Майдел, която участва в дискусия на тема „От дигитални умения към дигитално гражданство“. Българският евродепутат от ГЕРБ/ЕНП бе докладчик за групата на ЕНП по Програмата на Еврокомисията за нови умения, където тя успешно защити приоритета си за увеличаване на дигиталната грамотност с цел възползване в пълна степен на възможностите, които цифровата икономика предлага. Първата европейска среща на върха по въпросите на образованието е един от най-големите форуми на тази тема и беше организирана от Европейската комисия. На нея присъстваха над 450 специалисти в сферата на образованието, сред които европейският комисар за образование, култура, младеж и спорт Тибор Наврачич и 18 министри на образованието в ЕС, в това число и българският Красимир Вълчев. Основна тема на дебатите беше създаването на Европейско образователно пространство до 2025 г. По-рано тази седмица българският евродепутат Ева Майдел (ГЕРБ/ЕНП) откри конференция за предприемачеството и образованието в Комитета на регионите и бе домакин на тематична среща между министър Красимир Вълчев и ключови евродепутати, работещи активно в сферата на образователните и младежките политики. Ева Майдел е и сред съ-учредителите на националното сдружение „Образование България 2030“, имащо за цел да идентифицира предизвикателствата и възможностите пред сектора в България.", "date": "2018.01.26", "title": "Ева Майдел: България е в топ 50 на глобалния индекс за таланти"}
{"url": "https://www.24chasa.bg/novini/article/6683272", "text": "Как може да превърнем идеята си в успешен бизнес? Страхът от провал е една от основните причини, за да не започнеш да реализираш идеите си. А при жените обикновено е по-малко вероятно да започнат собствен бизнес, анализира Би Би Си. Трите неща, които трябва да притежават жените са: време, пари и увереност.  Лора Муди е един пример за уверена жена: на 20-годишна възраст става медицинска сестра и забелязва, че ръчните гривни от медицинска стомана са изработени твърде скучно. Идва й идея да разработи един по-различен дизайн на гривните с цветя, кучета и звезди. На 23 години заминава за Китай, за да преговаря с фабрики за производство на такива продукти. Но напомня, че преди да се захванеш с нещо такова трябва да имаш пари, които да си готов да загубиш. Тя е намерила начин да балансира работата с бизнеса. Наемат я от Националната здравна служба като акушерка - работи един ден в седмицата, в продължение на 10 месеца. Така тя си осигурява средства, за да работи по двата си бизнес проекта. Сега тя вече не се нуждае толкова от доходите от своята работа.", "date": "2018.01.26", "title": "23-годишна медицинска сестра стана бизнес дама"}
{"url": "https://www.24chasa.bg/novini/article/6683732", "text": "Мъж, извършвал кражби от кутии за дарения в църковен храм в Ракитово, е задържан от служители на местния полицейски участък, съобщи говорителят на областната полицейска дирекция Мирослав Стоянов. Сигнал към полицаите бил подаден от свещеника на храма, който забелязал непознат мъж със съмнително поведение да посещава няколко пъти църквата. В същото време от кутиите за дарения разположени в църквата били констатирани липси. С разплитане на случая били ангажирани служителите от местния полицейски участък. Униформените заложили капан на крадеца, който се оказал 36-годишният Васил М. от Бяла Слатина. Гастрольорът бил задържан непосредствено след като извършил поредното си посегателство. У него е открито метално техническо приспособление с помощта на което изтеглял от запечатаните кутии банкнотите, дарени от миряните за храма. При обиск е открита и сумата от близо 50 лева, които той извадил от кутиите малко преди да бъде задържан.", "date": "2018.01.26", "title": "Гастрольор от Бяла Слатина крал дарения от църква в Ракитово"}
{"url": "https://www.24chasa.bg/novini/article/6683751", "text": "Известният американски милиардер Джордж Сорос заяви, че биткойнът е типичен „финансов балон“, но поради силното влияние на диктаторските режими в различните региони на света, тази криптовалута не я чака крах, предава  . Bloomberg съобщи, че Сорос е направил това изявление в кулоарите на Световния икономически форум в Давос. „Обикновено, когато имаме работа с параболична крива, очакваме рязък спад. Но в този случай, когато виждаме възраждането на световните диктатори, резултатът ще бъде друг. Управниците на тези страни ще използват биткойна за създаването на финансови резерви зад граница\" - каза Джордж Сорос. Милиардерът счита, че докато има диктаторски режими, правителствата на тези страни ще използват биткойни, за да си създадат \"топло гнездо\" и убежище зад граница. В същото време, 87-годишният милиардер позитивно оценява блокчейн технологията, залегнала в основите на биткойна и другите криптовалути. Сорос допълни, че неговата благотворителна фондация „Отворено общество“ вече използва блокчейн технология и помага на мигрантите да обезопасят своите финансови средства. Но милиардерът подчерта, че засега цифровата валута се използва предимно за укриване на данъци.", "date": "2018.01.26", "title": "Сорос: Биткойнът е типичен \"финансов балон\", но не очаквам да гръмне"}
{"url": "https://www.24chasa.bg/novini/article/6683496", "text": "Приложение, което води до кибертормоз над деца и ги заплашва с нож, се забранява от Google, съобщи Би Би СИ. Приложението е премахното от Google Play, след оплаквания на родители. В самото приложение се говори - в началото с приятелски тон, след което тонът се сменя и децата се заплашват с нож. Те се стряскат и ужасяват, оплакват се родители. За съжаление това не е единствения случай с кибертормоз над деца , наскоро Youtube спря детско филмче, което показва как деца убиват.", "date": "2018.01.26", "title": "Google забрани приложение, което заплашва деца с нож"}
{"url": "https://www.24chasa.bg/novini/article/6683810", "text": "В навечерието на международния ден за възпоменание на жертвите от Холокоста 27 януари министерството на външните работи начело със заместник министър-председателя по правосъдната реформа и министър на външните работи Екатерина Захариева се включи в инициативата #WeRemember, съобщиха от пресценттъра на Външно. Тази година МВнР реши да покаже съпричастността си като в снимката, която публикува в страниците си в социалните мрежи взеха участие над 120 служители от всички дирекции на дипломатическото ведомство. Междувременно стана ясно, че Екатерина Захариева ще председателства предстоящото заседание на Съвет „Общи въпроси“ (член 50), което ще се проведе на 29 януари в Брюксел. Това е първото заседание на СОВ във формат 27 в рамките на Българското председателство на Съвета на ЕС. Главният преговарящ на ЕС Мишел Барние ще информира министрите за актуалното състояние на преговорите с Обединеното кралство. Министрите ще обменят мнения по представената информация. Очаква се Съветът да приеме директиви за водене на преговорите за излизането на Обединеното кралство от ЕС, с които позицията на ЕС-27 относно преходния период ще бъде разяснена по-подробно. Директивите ще се основат на принципите и условията, посочени в насоките, одобрени от Европейския съвет на 29 април 2017 г. и на 15 декември 2017 г. и ще ги доразвиват. Текстът ще доразвие препоръките на Комисията от 20 декември 2017 г. С приемането от Съвета по общи въпроси (член 50) на директивите на Комисията ще се даде мандат в качеството на преговарящ от името на ЕС за обсъждането с Обединеното кралство на преходните разпоредби, които да бъдат включени в споразумението за оттеглянето от ЕС.", "date": "2018.01.26", "title": "Захариева и Външно се включиха в инициативата #WeRemeber"}
{"url": "https://www.24chasa.bg/novini/article/6683814", "text": "Предстои немалко работа съвместно с ЕК за изготвяне на правилата за институционализирането на службата на европейския прокурор. Това каза на пресконференция в НДК министърът на правосъдието Цецка Цачева след заседанието на Неформалния съвет на министрите на правосъдието, предава„Фокус“. „Обсъждахме приоритетни теми за българското председателство в сектор „Правосъдие“. Първата тема бе посветена на институционализирането на службата на европейския прокурор. Регламент, приет и с участието на България в условията на засилено сътрудничество. По време на българското председателство предстои немалко работа съвместно с ЕК по изготвяне на правилата, регламентиране на редица въпроси, за да отговорим на интереса на българските граждани възможно най-скоро да заработи тази нова служба. Днес обсъждахме взаимодействието между службата на европейския прокурор с останалите служби. Коментирахме и необходимостта от взаимодействие между държавите част от засиленото сътрудничество в службата за европейския прокурор и държавите, които на този етап не участват. Добрата новина дойде от Нидерландия, като колегата сподели, че новото правителство обсъжда възможността да се присъедини към службата“, заяви Цачева. По думите ѝ през месец март в София ще се проведе експертна конференция, на която ще се даде конкретен отговор на въпросите, които се поставят. „Втората тема бе по отношение на регламента Брюксел IIа – законодателен акт, който има отношение към връщането на деца, отвлечени от родител, както и изпълнение на служебни решения спрямо родителски права и задължения в чужда държава. Чу се необходимостта от взаимно доверие между съдебните системи. Подкрепя се търсенето на бързина в изпълнението на съдебните решения. По въпроса за Кодекса за противодействие на речта на омразата онлайн коментирахме една тема, която бе подкрепена радушно, свързана с роботиката и изкуствения интелект през всички призми, които поставя този сложен въпрос за решаване. Обединихме се около това, че роботите трябва да бъдат в услуга на хората, а не хората в услуга на роботите. Удовлетворена съм от начина, по който протекоха дебатите“, каза още Цецка Цачева.", "date": "2018.01.26", "title": "Цачева: Предстои работа с ЕК за правилата на службата на европейския прокурор"}
{"url": "https://www.24chasa.bg/novini/article/6683854", "text": "Не е оттеглен законопроектът за ратифициране на Истанбулската конвенция. Това каза на пресконференция в НДК министърът на правосъдието Цецка Цачева след заседанието на Неформалния съвет на министрите на правосъдието, предаде „Фокус“. „Истанбулска конвенция не е била изцяло основна тема. Партньорите ни са наясно с дебата в българското общество. Не е оттеглен законопроектът за ратифициране на конвенцията. Стана ясно, че е необходимо още време онези, които имат съмнения да прочетат, да се запознаят с документите. В понеделник в Брюксел ще се проведе конференция, в която отново ще дебатираме защитата на жертвите от престъпления и отново защитата на жените. Всяка от 3 жени е била обект на посегателство според статистиката. Коментирали сме неофициално дебата, който върви в българското общество“, обясни правосъдният министър.", "date": "2018.01.26", "title": "Цачева: Не е оттеглен законопроектът за ратифициране на Истанбулската конвенция"}
{"url": "https://www.24chasa.bg/novini/article/6683856", "text": "Испанското правителство реши да обжалва пред конституционния съд решението на председателя на каталунския парламент да номинира бившия регионален лидер Карлес Пучдемон като кандидат отново да води испанската област, предава Ройтерс, цитирана от Фокус. Пучдемон избяга в Белгия скоро след като през октомври обяви каталунската независимост от Испания – решение смятано за незаконно от испанския закон. Той рискува да бъде съден за подтикване към въстание и за присвояване на служебни средства, ако се завърне в страната.", "date": "2018.01.26", "title": "Испания обжалва номинацията на Пучдемон за лидер на Каталуня"}
{"url": "https://www.24chasa.bg/novini/article/6683867", "text": "Виорика Дънчила, която беше номинирана за премиер на коалиционното правителство на Социалдемократическата партия и Алианса на либералите и демократите в Румъния, обяви след заседание на ръководствата на двете партии състава и структурата на бъдещия кабинет, съобщава информационният сайт Зиаре, цитиран от БТА. Дънчила съобщи, че новото правителство ще има четирима вицеприемири, за разлика от предишното, което имаше трима. Създаден е допълнителен вицепремиерски пост за заздравяване на стратегическите партньорства на Румъния, по-специално със Съединените щати. Вицепремиер без портфейл ще бъде Виорел Щефан, вицепремиер и министър на околната среда - Грациела Гаврилеску, вицепремиер и министър на развитието - Паул Станеску, вицепремиер за прилагане на стратегическите партньорства на Румъния - Ана Бирчал. Министър на правосъдието остава Тудорел Тоадер, на отбраната - Михай Фифор, на външните работи - Теодор Мелешкану, на вътрешните работи Кармен Дан. Еуджен Теодорович поема министерството на финансите, а Дануц Андрушка - министерството на икономиката. Антон Антон ще оглави министерството на енергетиката, а Богдан Триф - министерството на туризма. Очаква се парламентът да гласува вот на доверие на новия кабинет на 29 януари.", "date": "2018.01.26", "title": "Номинираната за премиер на Румъния Виорика Дънчила обяви състава на новия кабинет"}
{"url": "https://www.24chasa.bg/novini/article/6683886", "text": "Министър-председателят Бойко Борисов участва в дискусия за дългосрочното развитие на Западните Балкани, която се проведе в рамките на Годишната среща на Световния икономически форум. В нея се включиха и лидерите на страните от Западните Балкани, на Хърватия, както и комисарят по разширяването и политиката за съседство на Европейския съюз Йоханес Хан. При обсъжданията българският премиер акцентира върху необходимостта от свързаност във всички измерения в региона – инфраструктурна, транспортна, дигитална, енергийна и социална. „Това е ключов фактор за стимулиране на инвестициите и подобряване на връзките с държавите-членки“, каза Борисов. Той посочи също, че ЕС очаква страните от Западните Балкани да постигнат осезаем напредък в изпълнението на критериите за членство. „Вече абсолютно всички приемат, че двата процеса трябва да вървят паралелно - изграждането на инфраструктура и в същото време тези, които са отбелязали напредък, да затварят главите по присъединяване. Това ще покаже, че Европа е силно ангажирана към Западните Балкани“, подчерта министър-председателят. Борисов добави и че разглежда планираната в рамките на Българското председателство среща по темата като подходящ форум, на който държавите-членки да изразят своите виждания. Премиерът още веднъж посочи, че съществуващите открити двустранни въпроси трябва да бъдат разрешени преди приемането на страните в ЕС и приветства полаганите усилия в тази посока. Борисов даде пример за подобряването на отношенията между страните от региона с подписания през август 2017 г. Договор за приятелство, добросъседство и сътрудничество между България и Република Македония. „Парламентите на България и Република Македония ратифицираха Договора, който бе определен от международната общност като отличен пример за изграждане на нов тип отношения на Балканите. Двете държави показаха, че съществува реална воля за развитие на отношенията на прагматична основа, в дух на добросъседство и доверие“, каза Бойко Борисов.", "date": "2018.01.26", "title": "Борисов: Свързаността между ЕС и Западните Балкани е ключова за инвестициите"}
{"url": "https://www.24chasa.bg/novini/article/6683921", "text": "Министърът на образованието трябва да подаде оставка, защото е виновен за скандала с учебната програма по история за Х клас. Това заяви народният представител от \"БСП за България\" Николай Цонков при участието си в предаването \"Делници\" по телевизия \" \", предават от пресцентър на партията.  \"Ние ще направим необходимото, ще предприемем всички позволени от закона мерки и действия във и извън парламента, за да се противопоставим на въвеждането на тази програма. Ще настояваме тя да бъде върната обратно за обсъждане, коментира Николай Цонков. - Освен това ще държим да бъде възложено на историци, доказани авторитети в тази област, които да изработят програмата, тя да бъде исторически обективна и да осигурява на учениците необходимите им знания\". Според Николай Цонков, скандалът с учебната програма по история за Х клас тепърва ще набира скорост. \"Още миналия петък на парламентарния контрол остро изразихме нашето несъгласие в декларация. В началото на тази седмица на заседание Градският съвет на БСП - София прие позиция, в която остро разкрикитува утвърдената програма. Аз, като депутат от София, напълно подкрепям тази позиция и се присъединявам към искането на оставката на министъра. Не сме съгласни с начина, по който е утвърдена тази програма. Манипулативно са подбрани факти и исторически данни, което е недопустимо!\". Николай Цонков заяви, че е напълно съгласен с тезата на президента Румен Радев за атрофирането на българския парламент. \"Какво по-голямо доказателство за верността на тази оценка от начина, по който протече вотът на недоверие, коментира народният представител от \"БСП за България\". - Липсата на премиера по време на дебатите показа отношението му към българския парламент. Ясно си пролича как се погазват законите и конституцията на България и по този начин се принизява работата на основния орган на Републиката\".", "date": "2018.01.26", "title": "Николай Цонков: Министър Вълчев да подаде оставка заради скандала с програмата за Х клас"}
{"url": "https://www.24chasa.bg/novini/article/6683929", "text": "Седем ученици от Разлог, Банско и Благоевград конструираха роботи в Полша, предаде БТА.  Яна Михайлова, Ивайло Стоянчев, Мария Тимева, Бойка Кочева, Елина Хаджипопова, Магдалина Бистрина и Кирил Чорбаджийски са участници в проект \"Забавление за придобиване на умения\" по програма \"Еразъм +\", заедно с още 26 участници от Румъния, Полша и Естония. Това съобщиха от сдружението-партньор по проекта \"Дестинация Разлог\". По време на обмена младежите от България са работили в международни групи, изучавайки основите на програмирането и роботиката. Основен акцент в работата по проекта са били семинарите за програмиране и роботика, по време на които младежите от четирите държави са конструирали роботи, които след това са представени и тествани пред публика. На организирана от българските младежи културна вечер е имало дегустация на баница и на други български традиционни храни, народни танци и обичаи. Учениците от Разлог, Банско и Благоевград се завърнаха от обмена с натрупани знания за общуването в международна среда и за роботиката, се посочва в съобщението.", "date": "2018.01.26", "title": "Ученици от Разлог, Банско и Благоевград са конструирали роботи в Полша"}
{"url": "https://www.24chasa.bg/novini/article/6683931", "text": "Председателят на управляващата полска партия „Право и справедливост“ Ярослав Качински заяви, че „програмата за дълбоки промени в страната няма да се забави, дори напротив“, предава Politico. „Не може да става дума за постигане на споразумение със силите, които в течение на години се отнасяха към Полша като място, откъдето могат да грабят“, заяви Качински, цитиран от Фокус. През декември миналата година Европейската комисия стартира дейност по чл. 7 от договора за ЕС срещу Полша, обвинявайки я в нарушения на върховенството на закона, провеждайки изменения в правосъдната си система. Варшава може да бъде лишена от правото си на глас в ЕС. „Няма начин Полша да предаде решението за съдебните си реформи на съда. Това е вътрешна компетенция, гарантирана от закона на ЕС“, заяви Качински.", "date": "2018.01.26", "title": "Ярослав Качински: Няма да забавим реформите в Полша"}
{"url": "https://www.24chasa.bg/novini/article/6683401", "text": "Полицията издирва злосторник, отровил улични кучета в Каварна, съобщи пресцентърът на областната дирекция на МВР. Труповете на пет животни са открити на улица \"Александър Стамболийски\", където е подхвърлена примамката. Полицията е установила, че проявилият жестокост е умъртвил безстопанствените кучета за петнайсетина минути. Труповете на животните са предадени за аутопсия на ветеринарен лекар, за да се изясни с какво точно са отровени, посочват от полицията. Извършителят се издирва в досъдебно производство.", "date": "2018.01.26", "title": "Мъж отрови улични кучета в Каварна"}
{"url": "https://www.24chasa.bg/novini/article/6683408", "text": "В плевенското село Дисевица мъж и жена са нанесли удари с дървени колове на полицаи, съобщи Областната дирекция на МВР в Плевен. Нарушителите са задържани за 24 часа. Инцидентът е станал вчера - 25 януари, около 7.00 часа когато в селото полицаи от Първо и Второ полицейски управления в Плевен са извършвали процесуално-следствени действия. 27-годишна жена и 24-годишен мъж от селото с колове са нанесли на служителите на реда средни телесни повреди. Пострадалите полицаи са освидетелствани в КСМД в Плевен. За случая е уведомен прокурор от Районната прокуратура, образувано е досъдебно производство. Работата продължава разследващ полицай.", "date": "2018.01.26", "title": "Мъж и жена пребиха полицаи с колове в Плевенско"}
{"url": "https://www.24chasa.bg/novini/article/6683414", "text": "Преди официалния старт на първия ден от преговорите за съставянето на ново федерално правителство в Берлин канцлерът на ФРГ Ангела Меркел увери, че ще влезе в тях с „оптимизъм, но и с много решителност“, отбелязва вестник Der Standard в местната си редакция. Меркел подчерта, че би искала с новата голяма коалиция със социалдемократите да бъде даден нов импулс за бъдещето на Германия, като същевременно допълни, че с оглед краткия срок на преговорите ще действа много внимателно, предаде \"Фокус\". „Хората очакват да се преместим към сградата на правителството“, коментира канцлерът при пристигането си в централата на Християндемократическия съюз (ХДС) във федералната столица. Затова „ще преговаряме бързо. Смятам, че това е постижимо“, заяви канцлерът. Лидерът на баварския Християнсоциален съюз (ХСС) Хорст Зеехофер също бе категоричен: „ХСД иска тази коалиция“. Четири месеца след изборите за федерален парламент, в Германия най-накрая стартират преговори за съставяне на новото правителство със среща между лидерите на Християндемократическия съюз (ХДС) Ангела Меркел, на Християнсоциалния съюз (ХСС) Хорст Зеехофер и на Германската социалдемократическа партия (ГСДП) Мартин Шулц. Тримата трябва да се съберат за разговор в сутрешните часове на деня, отбелязва националният ежедневник Die Frankfurter Allgemeine Zeitung. След това 15 представители на трите партии ще заседават в първи рунд от преговорите за нова голяма коалиция. Очакванията от тях са големи – повече от 120 дни в Берлин не може да бъде съставено ново правителство. До този момент това не се бе случвало в следвоенната история на Германия.", "date": "2018.01.26", "title": "Меркел: Влизам в коалиционните преговори с оптимизъм, но и с много решителност"}
{"url": "https://www.24chasa.bg/novini/article/6683321", "text": "Специализираната прокуратура разби организирана група, действала в Медицинския университет и приемала срещу заплащане британски граждани от арабски произход. Сумата за прием е била 40-50 хил. евро, а за \"оправяне\" на изпитите - 2-5 хил. евро на човек. Начело на групата, която е действала от 2015-та до 2017 г., е бил бивш ректор на Медицинския университет. Шефът на Специализираната прокуратура Иван Гешев отказа да го назове по име. По това време ректор е акад. Ваньо Митев, който е подсъдим вече по дело за прием на чуждестранни студенти. Другите членове на групата са две настоящи длъжностни лица в Медицинския университет, двама роднини на един от групата и един чуждестранен гражданин, който е набирал студентите. Те са с британско гражданство, но с произход от Ливан, Иран, Ирак, Египет. Шестимата членове на групата са с парични гаранции от по 200 хил. лева, което прави рекордната сума от 1, 2 млн лева. При обиск в частен дом са били открити 100 хил. лева в стерилизатор. Високите гаранции са наложени заради големите суми, които са взимали от студентите. Целта е била тези хора, които не отговарят на изискванията да бъдат студенти, включително и че нямали средно образование, да получат диплома, включително и възможност за постоянно пребиваване у нас. \"Точно това поставя и въпроса за националната сигурност на България и партньорските ни държави. Правим проверка и в тази насока, въпреки че до момента данни не са открити\", каза Иван Гешев. Той не изключи кръгът от обвиняеми да бъде разширен, тъй като все пак оправянето на изпити не е станало без съдействието на изпитни комисии. Част от тези 20 студенти, които били приети по този начин, били разпитани като свидетели, продължавали да се водят в университета.", "date": "2018.01.26", "title": "Кандидат-медици без средно образование плащали по 50 хил. евро за прием (Обновена)"}
{"url": "https://www.24chasa.bg/novini/article/6683428", "text": "Контрабандни таблетки за полова мощ и цигари без акцизен бандерол задържаха митнически и гранични служители на ГКПП Капитан Андреево, съобщиха от пресцентъра на Агенция \"Митници\". Иззети са били 7200 таблетки и 250 кутии цигари. Те са били открити в пътуващ за Западна Евпора камион с турска регистрация. Пред митническите служители шофьорът е представил редовни документи за превозваната стока - плодове и зеленчуци. Товарният автомобил обаче е бил селектиран за щателна митническа проверка. При инспекцията във фабрични кухини в шофьорската кабина са били открити 1200 блистера по 6 таблетки от препарат, генерик на \"Виагра\". Намерени са били още и цигари без акцизен бандерол, укрити в дюшека на леглото в шофьорската кабина. На 45-годишния шофьор е бил съставен акт, отнета му е и сумата от 9000 евро за обезпечение на евентуални вземания.", "date": "2018.01.26", "title": "Иззеха контрабандни лекарства и цигари на \"Капитан Андреево\""}
{"url": "https://www.24chasa.bg/novini/article/6683432", "text": "300 000 лв. от бюджета на Община Варна ще бъдат вложени в рекламна кампания, като да представи морската столица като атрактивна туристическа дестинация. Половината от сумата е предвидена за въвеждане на нови туристически продукти, инициативи и събития. Останалата част е заложена за изработването на рекламни материали и карти на Варна и на България. Тазгодишното участие на Община Варна в борси и изложения в страната и чужбина ще струва около 190 хил. лева. Това реши на заседанието си комисията по туризъм, търговия и рекламна дейност към местния парламент. Непрекъснат и устойчив ръст на приходите от туристически данък отчетоха съветниците през последните години. През 2017 г. в местната хазна са влезли 4,44 млн. лева, което е с около 20% повече спрямо 2015 г. В тазгодишния бюджет са заложени 4,5 млн. лева постъпления. За изпълнението на тези дейности през 2018 г. Варна ще разполага с общо 5,9 млн. лева, от които 1,5 млн. лева са остатък от миналата година. Над 3,5 млн. лева са отделени за изграждане и поддържане на инфраструктурата, обслужваща туризма на територията на общината. Близо 1,5 млн. лева са планирани за рехабилитация на обекти и зацветяване. Културният календар на морската столица също ще бъде подпомогнат с пари от събрания през годината налог от туризма. За международни фестивали и конкурси са заложени 750 хил. лева, а близо 430 хил. лв. ще се изразходват за естетизация на градската среда.", "date": "2018.01.26", "title": "С 300 000 лв. рекламират Варна като туристическа дестинация"}
{"url": "https://www.24chasa.bg/novini/article/6683437", "text": "Министър-председателят Бойко Борисов и ръководителят на департамента за международен добив на нефт и газ на Royal Dutch Shell Андрю Браун обсъдиха развитието на газовите проекти на територията на България. Срещата им беше в рамките на провеждащата се в Давос Годишна срещата на Световния икономическия форум, съобщиха от пресцентъра на Министерски съвет. Премиерът Борисов запозна Андрю Браун с развитието на проекта за изграждане на европейски газоразпределителен център „Балкан“. Той изтъкна важността на проекта, като посочи, че ще допринесе за диверсификация на източниците и маршрутите на газ в България и Югоизточна Европа. Андрю Браун поздрави българския премиер за инициативата за изграждане на подобна газова инфраструктура и за развитието на газовата мрежа в България. Борисов посочи, че бъдещ добив от блок „Хан Кубрат“ в Черно море е един от вариантите за диверсифициране на източниците. Андрю Браун изрази очакване компанията да започне сондажите в блока до края на тази или в началото на следващата година. Разрешението за търсене и проучване на компанията беше дадено от Министерския съвет през октомври 2015 г. и според предварителни проучвания на компанията, очакванията им са за намиране на находища на петрол, но има данни и за природен газ. Провеждането на конкурсите за търсене и проучване в дълбоко Черно море бе сред първите решения на правителството в енергийната сфера. Увеличаването на местния добив е едно от водещите условия за гарантиране на енергийна сигурност и независимост. Представителят на Royal Dutch-Shell поздрави премиера Бойко Борисов за ротационното поемане на председателството на Съвета на Европейския съюз и му пожела успех по приоритетните теми.", "date": "2018.01.26", "title": "Борисов обсъди разширяването на енергийната инфраструктура с Андрю Браун (Видео)"}
{"url": "https://www.24chasa.bg/novini/article/6683455", "text": "Президентът на САЩ Доналд Тръмп заяви, че е готов за диалог с Русия, предаде ТАСС, цитирана от БТА.  На въпрос на ТАСС на Световния икономически форум в Давос дали планира да води диалог с Русия, Тръмп отвърна: \"Надяваме се на това.\" Тръмп отрече да е искал да уволни натоварения с разследването на евентуална руска намеса в американските избори специален прокурор Робърт Мълър, както твърди в. \"Ню Йорк таймс\", предаде Асошиейтед прес. \"Фалшива новина, хора. Фалшива новина. Типичните фалшиви истории на \"Ню Йорк таймс\", отвърна Тръмп на зададен въпрос. Според в. \"Ню Йорк таймс\" Тръмп е наредил Мълър да бъде уволнен през юни м.г., но се отказал от решението си, след като началникът на правния отдел на Белия дом Доналд Макган заплашил да подаде оставка. Вестникът се позовава на четири осведомени източника, отбелязва Ройтерс.", "date": "2018.01.26", "title": "Тръмп: Готов съм за диалог с Русия"}
{"url": "https://www.24chasa.bg/novini/article/6683471", "text": "Изготвени са три варианта за ново райониране на страната, които ще бъдат представени до края на месец март. Това каза министърът на регионалното развитие и благоустройството Николай Нанков в отговор на въпрос от депутата от БСП Крум Зарков във връзка със статута на град Русе като център на Северен централен район, предаде Фокус“. Министърът поясни, че вариантите изобщо не са крайни. „В края на 2017 г. в Министерство на регионалното развитие и благоустройството (МРРБ) се инициираха действия във връзка с промяната на териториалния обхват на шестте района за развитие. Предприемането на тази стъпка се налага от необходимостта от по-устойчиви във времето райони за развитие“, каза Нанков. Той поясни, е целта е създаване на силни, трайни и жизненоспособни райони на основа за стратегическите документи за регионално развитие. „В МРРБ беше създадена междуведомствена работна група със задачата да разгледа и предложи варианти за нов териториален обхват на районите“, каза министърът и допълни, че тя е приключила с доклад за определяне на минимум три варианта за ново райониране на страната. „През месец януари 2018 г. Министерски съвет разгледа и одобри доклад, с който ни беше даден мандат да бъдат подложени на обществено обсъждане тези три, предложени от групата варианти. До края на месец март планираме тяхното представяне и обсъждане в рамките на Съвет по регионална политика към министъра на регионалното развитие и благоустройството“, заяви Нанков и допълни, че се планира и кръгла маса по темата.", "date": "2018.01.26", "title": "Изготвят три варианта за ново райониране на страната, представят ги до края на март"}
{"url": "https://www.24chasa.bg/novini/article/6683470", "text": "Поради висока заболеваемост в 459 училища в страната днес няма да има учебни занятия. Това съобщиха от пресцентъра Министерството на образованието и науката (МОН). На 26 януари 121 училища в област Стара Загора няма да има учебни часове. 138 училища в област Бургас са в грипна ваканция до 29 януари. В София - област няма да има учебни занятия в 98 училища. В област Видин няма да учат в 17 училища, а в област Ямбол – в 44 училища. В област Габрово в 19 училища няма да има учебни занятия. В област Хасково в 14 училища и днес няма учебни часове - ОУ „Христо Ботев“ - с. Крепост, ОУ „Васил Левски“ - с. Ябълково, ОУ „Д. Матевски“ - град Меричлери, ОУ „Христо Смирненски“ в село Радиево и 10 училища в Димитровград. В област Кюстендил няма да има занятия в 7 училища - ОУ“ Н. Вапцаров“, СУ „Хр. Ботев“ и ПГ в гр. Бобов дол, ОУ „Хр. Ботев“ - село Невестино, НУ „Св. Св. Кирил и Методий“ в Раждавица, ОУ „Хр. Павлович“ и СУ „Св. Климент Охридски“ в град Дупница. В СУ „Св. св. Кирил и Методий“ в град Криводол, област Враца, и днес няма да учат учениците. От 29 януари 2018 г. до края на седмицата е обявена грипна ваканция и за София-град.", "date": "2018.01.26", "title": "459 училища в страната затвориха заради грипа"}
{"url": "https://www.24chasa.bg/novini/article/6683484", "text": "Информацията, че Северна Корея доставя въглища за Южна Корея и Япония през руски пристанища е опит за опорочаване на Министерството на външните работи в Москва. Това заяви депутатът от Държавната дума Алексей Корниенко по повод публикацията на агенция Reuters, предава РИА Новости. „Всичко това може да бъде проверено. Американски и западноевропейски сателити висят над Азиатско- Тихоокеанския регион, всички маршрути от Северна Корея са следени. Това е чиста доза лъжа“, заяви Корниенко в интервю за агенцията, предаде \"Фокус\".  – акт, който вероятно е в пряко нарушение на санкциите, наложени по предложение на САЩ. Агенцията цитира източници от три западноевропейски разузнавателни служби и подчерта, че към настоящия момент от Министерството на външните работи в Москва не са отговорили на искането за коментар на информацията.", "date": "2018.01.26", "title": "Русия: Информацията за доставки на въглища от Северна Корея е чиста лъжа"}
{"url": "https://www.24chasa.bg/novini/article/6683483", "text": "Заместник министър-председателят и министър на външните работи Екатерина Захариева прие днес генералния директор на Международния център за развитие на миграционната политика (МЦРМП) Михаел Шпинделегер. Двамата обсъдиха политиките за управление на миграцията и възможностите за подобряване на тяхната ефективност, като акцентираха върху региона на Африка, съобщиха от пресцентъра на Външното ни министерство.  Двамата събеседници бяха категорични в необходимостта да се работи активно със страните на произход за преодоляване на мигрантската криза. Демографията, климатичните промени и регионалните конфликти са сред причините за миграцията, отбелязаха още Захариева и Шпинделегер. Те се съгласиха, че активното включване на частния сектор като партньор за справяне с проблема е от ключово значение. „Трябва да дадем дългосрочна перспектива на тези страни – това е гаранция за стабилността“, каза Захариева. Международният център за развитие на миграционната политика (МЦРМП) е създаден през 1993 г. В него членуват 15 държави, включително и България.", "date": "2018.01.26", "title": "Захариева се срещна с директора на центъра за миграционна политика Шпинделегер"}
{"url": "https://www.24chasa.bg/novini/article/6683500", "text": "Две нарколаборатории са разкрити в Сливенско, иззети са метамфетамин и канабис. Това съобщиха от пресцентъра на ОД на МВР-Сливен. При специализирана операция в сряда в Сливен е извършена проверка на двама мъже - на 31 и 32 години, и на 21-годишна жена. У тях са намерени и иззети общо седем грама метамфетамин и пет грама канабис. При проверка на адрес в града са открити прекурсори, вещества, материали и предмети, необходими за производството на наркотици. От жилището са иззети седем грама метамфетамин и пет грама канабис. Четиримата са задържани за 24 часа. В Котел е била направена проверка на лек автомобил \"Форд\", управляван от криминалнопроявен и осъждан 29-годишен от Сливен. В автомобила са установени криминалнопроявените Д.Д./22 г./ - от Котел, и А.Е./27 г./ - от Бургас. Открити и иззети са били осем грама метамфетамин. От багажника са иззети торби, съдържащи предмети и вещества от мобилна нарколаборатория. При последвали следствени действия в жилищата на Н.К. и Д.Д. в Котел са намерени и иззети около два грама метамфетамин, както и вещества и предмети, които са компоненти от мобилна нарколаборатория за производство на синтетичен наркотик. За случаите е уведомена Окръжната прокуратура в Сливен.", "date": "2018.01.26", "title": "Разкриха 2 нарколаборатории в Сливенско"}
{"url": "https://www.24chasa.bg/novini/article/6683505", "text": "Няма да има промени в учебното съдържание и учебните програми във връзка с Истанбулската конвенция. Това декларира образователният министър Красимир Вълчев в кулоарите на парламента. Всичко, което се изисква да знаят учениците за равнопоставеността на половете, отдавна е залегнало в учебниците, допълни той. Министърът обясни, че е бил в подкрепа на идеята на вицепремиера Красимир Каракачанов да бъде отложено обсъждането й, защото обществото още не е готово. Конвенцията е необходим документ за преодоляване проблемите с домашното насилие и насилието срещу жените, каза обаче Вълчев. Образователният министър потвърди, че другата седмица и в София ще има грипна ваканция. В момента в МОН подготвяли указания за училищата за това как и кога да оформят оценките за първия срок, след като ще бъде пропусната последната му седмица.", "date": "2018.01.26", "title": "Министър Вълчев: Няма да променяме учебни програми заради Истанбулската конвенция"}
{"url": "https://www.24chasa.bg/novini/article/6683394", "text": "Едва през март ще бъдат раздадени на бедните първите пакети със 7 вида храни. Те обаче са поръчани през 2017 г. и съдържат рибни консерви, леща, лютеница, доматено пюре, грах. Това съобщи социалният министър по време на парламентарния контрол. Едва през ноември Агенцията за социално подпомагане обяви конкурс за храните, които трябва да са раздават през тази година. Тя е на стойност около 16 млн. лв. и ще бъде със 17 продукта-брашно, спагети, белени домати, гювеч, конфитюр, кюфтета с бял сос, говеждо и др. Въпреки забавянето социалният министър обяви, че програмата върви с нормални темпове и няма никакъв риск да се изгубят парите по оперативната програма. През тази година над 400 хил. ще получат пакети с храни и топъл обяд, което с 80 хил. повече.   Според депутатката то БСП Светла Бъчварова-Пиралкова стартирането на конкурса се е забавил. Тя обясни, че част от консервите са с висока цена, а с парите можело да се купят храни от първа необходимост, като брашно, олио, захар и др.", "date": "2018.01.26", "title": "Едва през март раздават пакети с храни за бедни"}
{"url": "https://www.24chasa.bg/novini/article/6683506", "text": "Обвиненият за шесторното убийство в Нови Искър Росен Ангелов е бил търсен в радиус от 30-ина км, разказа Цветан Цветков – един от местните жители на село Луково, съдействали на полицията при мащабното издирване, информира  . Цветков е от ловната дружинка на селото, а преди дни МВР му благодари официално, защото е помогнал в издирването. „Познаваме Балкана – да им покажем пътища, има много изоставени вили, пресечени местности, които трудно се достигат”, посочи той. По думите му търсили Ангелов от Нови Искър до Луково, 30-ина км в радиус, като обръчът се е стеснявал. На въпрос как така Ангелов е намерен само на 500 м от вилата му при такова мащабно издирване, Цветков отговаря така: „Дали е намерен на 500 м или на 5 км, важното е, че е намерен”. Цветков е засичал на в няколко пъти Росен Ангелов, но никой в селото не е знаел, че го издирват. По думите му Ангелов бил „приходящ”. Цветков споделя още, че не е бил въоръжен по време на издирването, тъй като не са били тръгнали на лов за прасета, а имало и много други хора с пушки. Цветков не се приема за герой. Скромно казва, че е изпълнил гражданския дълг като е помогнал на органите на реда.", "date": "2018.01.26", "title": "Ловец от Луково: Търсихме Росен Ангелов в радиус от 30 км"}
{"url": "https://www.24chasa.bg/novini/article/6683108", "text": "Първите самоуправляеми автобуси от мрежата на градския транспорт бяха пуснати в експлоатация северно от шведската столица Стокхолм, отбелязва електронното издание The LocaL в местната си редакция. Проектът, ръководен от компанията Nobina заедно с Ericsson, SJ, KTH, Klovern, Urban ICT Arena и градската администрация на Стокхолм, потеглиха по улиците в бизнес центъра на град Киста. Първите две самоуправляеми превозни средства се движат по предварително зададена отсечка с дължина от 1,5 километра, със скорост от 20 км/час, като използват GPS и сензори, за да не се отклоняват от пътя, предаде \"Фокус\". Те нямат волан, но могат да се управляват ръчно, а в случай на извънредна ситуация контролът върху тях трябва да бъде поет от предварително определен водач, съгласно действащото законодателство в Швеция. В машините има място за 12 пътници, а използването им е напълно безплатно.", "date": "2018.01.26", "title": "В Швеция пуснаха първите самоуправляеми автобуси, използването им е безплатно"}
{"url": "https://www.24chasa.bg/novini/article/6683117", "text": "Министърът по европейските въпроси на Турция Йомер Челик даде пресконференция в Брюксел след среща с Първия зам.-председател на ЕК Франс Тимерманс и Зам.-председателя и Върховен представител на Съюза по въпросите на външните работи и политиката на сигурност по Фредерика Могерини, предаде информационната агенция Догу хабер ажансъ (ДХА), цитирана от Фокус. „Разбира се, важна тема е срещата на високо равнище Турция-ЕС. Знаете, много се говори за нея. Казахме, че тя трябва да се състоя час по-скоро. Все повече започна да се говори за някаква дата като примерно през месец март. Тази среща на високо равнище трябва да се състои и очакваме с нетърпение да получим позитивни послания. А именно – как ще се позиционират бъдещите връзки Турция-ЕС; какъв ще бъде графикът; както и какви ще бъдат силните резултати по отношение на позитивния напредък. … На фона на толкова много кризи; отчитайки безбройните проблеми, които трябва да бъдат регулирани покрай нас; с тази важна роя на Турция – изводът е един. Със сближаването си с ЕС, Турция може да бъде изключително полезна за разрешаването на много кризи и да произведе положителни резултати за всички. Точно поради това тази среща на високо равнище следва да се състои колкото се може по-скоро. Освен това, споменахме, че Турция не гледа на някаква друга перспектива, извън пълноправното членство. Турция е една страна кандидат-член на ЕС. Извън пълноправното членство не могат дори и да се правят каквито и да са други предложения.”, декларира Йомер Челик, цитиран от ДХА.", "date": "2018.01.26", "title": "Йомер Челик: Не може да ни се предлага друго освен членство в ЕС"}
{"url": "https://www.24chasa.bg/novini/article/6683119", "text": "Обвързването на европейските фондове с върховенството на закона не трябва да се счита за санкция. Това каза правосъдният министър Цецка Цачева преди да посрещне колегите си от ЕС за участие в неформалния Съвет \"Правосъдие и вътрешни работи\" в София. Тя допълни, че очаква с интерес какво ще бъде развитието на тази идея на ЕК, предава БТА.  Цачева каза още, че днес на Съвета ще се обсъди изграждането на Службата на Европейския прокурор. Като ще се споделят мнения за начина, по който тя ще си взаимодейства с останалите служби на ЕС - Евроюс, Интерпол, ОЛАФ. Министрите на правосъдието на държавите-членки на ЕС ще коментират и регламента Брюксел II-а, който цели да осигури бързина и ефективност при връщането на дете, отвлечено от родител. Ще се обсъдят и възможностите да се използват постиженията на роботиката и изкуствения интелект за подобряване достъпа до правосъдие, неговата ефективността и бързина.", "date": "2018.01.26", "title": "Цачева: Обвързването на еврофондовете с върховенството на закона да не се счита за санкция"}
{"url": "https://www.24chasa.bg/novini/article/6683133", "text": " Подаден е сигнал за изоставен багаж на метростанция \"Младост 3\", съобщиха за  \"Фокус\" от пресцентъра на Столична община. Багажът се проверява от екип на Специализирания отряд за борба с тероризма (СОБТ). Влаковете на метрото временно няма спират на метростанцията.                                                                                                                                                                                                                                                                                                                       ", "date": "2018.01.26", "title": "Полицията проверява сигнал за изоставен багаж на метростанция \"Младост 3\""}
{"url": "https://www.24chasa.bg/novini/article/6683137", "text": "Мошеници примамват в интернет потърпевшите, като се представят за служители на несъществуващи банки и и м предлагат кредити от чужбина с ниски лихви, предава  .  Парите се отпускат от френска банка в цял свят - поне според обявата. Илия Борисов от чирпанското село Свобода кандидатства, за да погаси стари задължения. След два дни получава имейл, че е одобрен. Само срещу лична карта, без да доказва доходи. Той очаква да му преведат обещания кредит от 30 000 лв. Преди това обаче трябва да плати такса, с която трябва да се платят трансферите. Става въпрос за 724 лв. Получава второ съобщение, че трябва да плати още веднъж тази сума, за да получи трансфера си. Следва още съобщения за още два такива превода. Искат и пари за застраховка на кредита. Илия ги превежда по сметка на жена от Украйна, но не получава и стотинка от обещаните 30 000 лв. Така два месеца, докато разбира, че е станал жертва на измама и че френската банка всъщност не е банка, а схема за измама. От октомври до ноември той е превел 3600 лв. Все още Илия не е подал жалба в полицията, но смята да потърси правата си. Жертва на същата измамна схема става и Станислав Бориславов от Банско. В случая мнимите служители на френската банка се свързват с него чрез Facebook. Предлагат му кредит от 50 0000 евро - и в този случай само срещу лична карта. И той като Илия подписва фалшив договор за заем и започва да чака парите, които така и не идват. Искат му пари за трансфера. Първата му вноска е 250 евро, след това 850 евро, но досега не е получил нито стотинка. И така близо два месеца. Дори получава заплахи, че ако не преведе парите, ще си има работа с полицията. Така Станислав изпраща 2300 лв., а сега трябва да ги връща, защото и тях е взел на заем. Все още не е подал жалба в полицията, но оттам подозират, че става въпрос за класическа измамна схема. ", "date": "2018.01.26", "title": "Измамна схема с кредити от чужбина с ниски лихви върлува в интернет (Видео)"}
{"url": "https://www.24chasa.bg/novini/article/6683134", "text": "Уволнената директорка на дом „Хризантема” в Габрово подавала сигнали за насилието над децата още през 2016 г. „Устен ми беше сигналът, подкрепен с видео, на което хигиенистката Татяна Донева удря с парцал настанено момиче”, заяви вече бившата директорка Маринела Лазарова пред  . Лазарова е уволнена от ръководния пост на още един център в града. Лазарова обясни, че Татяна Донева е от Дряново – родният град на Даниела Василева – директор дирекция „Образование и социални дейности”. „Всеки може да си направи извод защо тя е прикрила точно тази жена, с мотивите това да не се чува, момичето ще бъде изведено”, заяви Лазарова. Тя твърди още, че в началото на декември е разговаряла и с кмета на Габрово за насилието в дома. „Едната среща беше с целия персонал”, заяви Лазарова. „Поискаха да гласуват дали да ме отстранят, или да ми дадат шанс да остана да работя”. Лазарова смята да подаде сигнал в прокуратурата срещу пряката си началничка в общината – Даниела Василева. Самата Даниела Василева отрича да е получавала сигнали за нередности от ръководителката на центъра, заведени по надлежния ред. Лазарова също признава, че не е внесла писмени докладни, нито пък е сигнализирала някой висшестоящ за бездействието на пряката си началничка. Служителката в социалния център “Хризантема” в Габрово за деца с увреждания, заснета как удря момиче, твърди, че ръководителката на дома и социалният работник са правили клипове за развлечение, предава  .  „Чувствам се повече унизена, отколкото виновна”, заяви Татяна Донева. Тя допълни, че е била провокирана от ръководството. „Тези клипове и всякакви други, които правеха по цял ден, ги използваха за развлечение”, заяви Донева. „Използваха децата за развлечение, най-вече тази Веселка, която беше опасна за децата”, допълни Татяна Донева. „В конкретния случай аз влизам да чистя в стаята, стаята е пълна с фекалии, омазано навсякъде – бюра, шкафчета, абсолютно всичко. Започвам да чистя, в това време ръководителката и социалният работник казват тихо на ухото на Веска: „Удари мама Таня”, понеже тя така ми казваше. Тя, естествено, като умствено изостанало дете, реагира първосигнално, веднага върши това, което ѝ се каже. Удари ме веднъж в гърба, изтърпях го, но втория път, когато ме уцели в главата, наистина нервите ми не издържаха”, разказа тя. „Сложих я на тоалетната и започнах да я бърша. Затова казах, че ме е гнус, просто инцидентно я ударих с парцала, и то не толкова силно. Това беше целият случай. Жалкото е, че нашите ръководители просто си правиха развлечение с децата”, посочи още Донева. Тя отбеляза, че момичето не е ударено толкова силно, колкото изглеждало на записа. На въпрос дали когато са ставали свидетели на насилие, не са ѝ правили веднага забележка, Донева заяви: Не, напротив, те го използваха за развлечение. Социалният работник Йорданка Милчева пък твърди, че е направила забележка на служителката, а записът е направен за доказателство. Директорът на дирекция „Образование и социални дейности“ в община Габрово Даниела Василева пък категорично отрече Маринела Лазарова да я е уведомявала за насилието още през 2016 г. „Имам чувството, че на тези хора съвестта им е тефлонова, не залепва нищо за нея”, коментира бившият зам.-председател на Държавната агенция за закрила на детето Христо Монов. „По един или друг начин природата е била жестока към тези деца с увреждания и ние като общество продължаваме да бъдем жестоки към тях”, каза той. „На много места тези домове са единственото място, на което може да си намериш работа и ти си я пазиш”, допълни той. По думите му там хората се държат на минимални заплати и заради това са с липсваща квалификация да работят с такива деца. На въпроса кой е виновен за ситуацията в дом „Хризантема”, Монов отговори: Всички ние, че търпим такава гадост.", "date": "2018.01.26", "title": "Уволнената шефка на дом „Хризантема”: Подавала съм сигнали още през 2016 г. (Видео)"}
{"url": "https://www.24chasa.bg/novini/article/6683161", "text": "Международна група антрополози откри на територията на Израел най-древните останки на съвременния човек Хомо сапиенс, намерени извън Африка, предадоха световните агенции и БТА. Те цитираха съобщение на пресслужбата на университета в Тел Авив. Учените се натъкнали на фрагменти от челюсти със зъби на древен човек в пещерата Мислия в района на планината Кармел в северната част на страната. Находката била направена от екип, ръководен от Израел Хершковиц, професор в катедрата по антропология и анатомия на университета в Тел Авив. \"Възрастта на челюстната кост със зъби, открита в пещерата Мислия, възлиза на 177-194 хиляди години. Находката е доказателство за това, че съвременните хора са населявали Източното Средиземноморие 50 хиляди години по-рано, отколкото се считаше досега\", се казва в прессъобщението. Досега антрополозите считаха, че съвременните хора са се появили в Африка преди 160-200 хиляди години, еволюирали са и са започнали да мигрират от този континент преди около 100 хиляди години. \"Тази находка свидетелства за това, че Хомо сапиенсът е присъствал извън пределите на Африка много по-рано, отколкото се считаше досега. Откритието коренно ще промени представите ни за разпространението на съвременния човек и за историята на неговата еволюция\", изтъкна проф. Хершковиц. Досега най-ранните останки на съвременен човек, намерени извън пределите на Африка, също бяха открити в Израел и те датираха отпреди 90-120 хиляди години.", "date": "2018.01.26", "title": "В Израел откриха най-древните останки от Хомо сапиенс извън Африка"}
{"url": "https://www.24chasa.bg/novini/article/6683166", "text": "България е фактор за стабилност на Балканите - страната ни е политически, макроикономически и финансово стабилна, въпреки огромните предизвикателства пред всички европейски държави в лицето на глобализацията, мигрантската криза, динамичните демографски процеси. Това заяви президентът Румен Радев при награждаването на фирми, допринесли за развитието на българо-германските икономически отношения през 2017 година. Церемонията се състоя в Аулата на СУ „Св. Климент Охридски“ в четвъртък вечерта, съобщиха от прессекретариата на президента.  В изказването си президентът подчерта, че германските компании у нас допринасят не само с инвестиции и чрез създаването на реално работеща икономика в дългосрочна перспектива. „Важно е и още нещо – присъствието на немския бизнес тук ни помага да изградим по-успешни модели на развитие на икономиката, на бизнес отношения, на отношения между икономиката и държавните институции. И най-ценното – модел на мислене, който вашият бизнес тук предава на хиляди млади българи“, отбеляза Румен Радев. Държавният глава заяви ангажираността на президентската институция и интереса на българската държава и бизнес за още по-интензивно икономическо сътрудничество с Германия. „Германия е била, е и ще бъде наш стратегически партньор и в икономически, и в политически план“, посочи Румен Радев и допълни, че България прави всичко възможно да създава по-привлекателна и устойчива бизнес среда. Като предимствата на страната ни държавният глава посочи географското положение, данъчната система и потенциала на квалифицирана работна ръка. „Има още какво да работим за подобряване на бизнес средата, за намаляване на бюрократичните процедури, за отношенията с администрацията, за снижаване на корупционния риск, за дуалното обучение“, посочи президентът на церемонията, на която присъстваха представители на български и германски компании. Държавният глава Румен Радев и заместник главният управител на Асоциацията на германските индустриално-търговски камари Ахим Деркс връчиха наградата в категория „Голямо предприятие“ на „Вите Аутомотив България“. Отличията на Германо-българската индустриално-търговска камара за 2017 г. бяха присъдени в общо четири категории, в които бяха номинирани 32 компании.", "date": "2018.01.26", "title": "Радев: Германските компании у нас помагат да създадем по-успешен модел на икономика"}
{"url": "https://www.24chasa.bg/novini/article/6683184", "text": "Млад мъж от Петрич поиска официално да бъде признат за лице от женски пол. Той е подал искова молба до районния съд в града за смяна на пола, името и ЕГН-то. Първото заседание по делото обаче е било отложено, защото младежът е на операция във Франция, където живее от години. Повече от 3 г. се подлагал на хормонална терапия, претърпял е и редица операции, като сега се подлага на поредните. Представени били редица медицински документи от френски болници. Те удостоверяват, че се касае за разстройство на половия идентитет. Съдът е назначил експертиза от сексолог и психиатър.", "date": "2018.01.26", "title": "Младеж от Петрич поиска да стане жена"}
{"url": "https://www.24chasa.bg/novini/article/6683176", "text": "В интервю за   министърът на вътрешните работи на Унгария Шандор Пинтер изрази надежда, че съвсем скоро страната ни ще стане пълноправен член на Шенгенското пространство. Шандор Пинтер беше в София за неформалната среща на министрите на вътрешните работи от страните-членки на ЕС. На нея бяха обсъдени общата миграционна политика и контрола на границите. \"Преди всичко, нека да кажа колко съм щастлив, че отново съм в България. Винаги за мен е удоволствие да съм тук. Европейската миграционна политика не е успешна. Според нас, за да стане тя успешна, първо трябва да защитим външните граници на Европейския съюз. И след това можем да дискутираме миграционната политика и политиката за убежище. Нека да използвам възможността да поздравя България за това, че много успешно защитава външните граници на Шенгенското пространство като построи повече от 20 километра ограда по границата си\", заяви той. \"Трябва да имаме граничен контрол, който да е достатъчно силен, за да не се позволява на никого да влиза безконтролно на територията на дадена страна. Трябва да стане възможно извън външните граници на Европейския съюз да преценяваме дали някои е истински бежанец, мигрант, икономически мигрант или авантюрист. Това, което казвам, не е нищо ново. Шенгенският договор много ясно определя правилата. Целта ни не е нищо друго освен да приложим шенгенските правила. Очакваме и всички други страни да ги прилагат. Освен това уважаваме Женевската конвенция и действаме според нея като даваме бежански статут на всеки, който има право. Очевидно може отново да има кризисни ситуации. Тогава трябва да разположим силите на Фронтекс, но за да може да стане това в определени страни при кризисни ситуации, са необходими човешки, финансови и материални ресурси. И това трябва да бъде осигурено от Европейския съюз, ако има необходимост\", смята Пинтер. \"Унгария не одобрява задължителната квотна система, защото не искаме някои други страни да определят кой да влиза или остава на територията на страната или не. Според нас това не е въпрос на солидарност, а въпрос на суверенитет. Според Лисабонския договор Европейският съюз е общност от суверенни страни. Така, че просто следваме това. През 2015 година 391 000 души влязоха на територията на Унгария и само за около 150 000 беше планирано да бъдат преместени в други страни членки. Но Унгария каза, че ние сами ще си решим проблема. Солидарността е многолика. Едно от лицата на солидарността е това да разпределим тези мигранти, които вече са на територията на Европейския съюз\", каза министърът. На въпроса, кога смята, че България ще влезе в Шенген, Пинтер отговори: \"И аз това се питам, защото си спомням, че по време на унгарското председателство през първата половина на 2011 година аз самият бях този, който подкрепяше и призоваваше България да бъде приета в Шенгенската зона. Тъй като България напълно е изпълнила техническите изисквания за Шенгенската зона, смятам, че това ще стане много скоро\"", "date": "2018.01.26", "title": "Унгария: България успешно защитава външните граници на Шенген"}
{"url": "https://www.24chasa.bg/novini/article/6683174", "text": "Обещания за бързо научаване на чужд език и почти светкавични резултати – на това се доверява зрителка на  , но вярва, че е станала жертва на измама. Стандартните курсове за чужди езици отнемат време, но пък гарантират по-добри резултати. Тя предпочита да скрие лицето си, защото вярва, че е станала жертва на измама. Изучаването на чужди езици за две седмици по нов автоматичен метод обещава офертата, която избира потърпевшата. Предложението примамва с редица отстъпки и специални цени – само сега и само за вас. Покана за безплатно тестване на метода обаче е добър начин за събиране на лични данни, предупреждава Борислав Сестримски, специалист по кибер сигурност. Според него това е фишинг страница за лична информация. Притисната от обещанията за ексклузивна оферта, зрителката на bTV пристъпва към плащането бързо и превежда 60,36 лв. за първото ниво. С имейл от същата дата фирмата потвърждава получаването на сумата и праща парола за достъп до мултимедийна платформа за изучаване на чужд език. С изненада жената установява, че в нея има само произволен набор от думи, а уебсайтът обещава повече. Жената изпраща два имейла с молба за повече информация. Прави опит да си върне и парите, както предполагат условията на уебсайта, но отговор няма и до ден днешен. На посочения телефон за връзка сигналът е свободен и никой не вдига. Направихме проверка кои са хората, които стоят зад уебсайта и дават обещания за гарантиран успех. Започваме с Харолд Линберг – политолог, който свободно владее 22 езика. Посочен е като автор на разработения метод за скоростно изучаване на чужд език. bTV намира информация за футболист с името Харолд Уинбърг, но няма и следа от политолог с фамилия Линберг. Вместо това откриват, че снимката му се продава в портал за авторски фотографии или иначе казано – човекът може да бъде полиглот, учител, професор и всичко, стига да сме си платили. Проверяваме и Атанас Попов, който гарантира за метода като ръководител на школа за чужди езици в София. Има неговата снимка отново в уебсайт за фотографии, а в коментарите под обявата във „Фейсбук” се виждат негативни мнения. Сертификатът на сайта е със срок само за една година, което ясно подсказва, че собственикът няма намерение да го поддържа дълго време. Димитър Маргаритов от Комисията за защита на потребителите поясни, че вече са започнали работа по този сигнал, но за момента не могат да открият собственика на уебсайта. КЗП са направили и контролна покупка на пакет и би трябвало да получаш флашпамет с учебник по пощата, като се надяват така да разберат адреса на собственика на измамния уебсайт.", "date": "2018.01.26", "title": "Нова измама: Чужд език за две седмици срещу 60 лева"}
{"url": "https://www.24chasa.bg/novini/article/6683142", "text": "Постоянна мярка задържане за 14-годишен от с. Момино ще поиска днес в съда пловдивската районна прокуратура. Срещу Божидар са повдигнати обвинения за грабеж и кражба. Той се вмъкнал през нощта в  дома на комшиите си Петър и Таня Трифонови, за да им вземе пенсиите. Старците твърдят, че ги тийнейджърът ги бил жестоко и им задигнал 520 лева. Опразнил и хладилника им. Жителите на селото са потресени от случилото се и настояват за най-строго наказание на насилника. Според местните това не е първото нападение над пенсионери, извършено от момчето, чиито родители са в затвора.", "date": "2018.01.26", "title": "Прокуратурата иска постоянен арест за 14-годишен, пребил старци и взел пенсиите им"}
{"url": "https://www.24chasa.bg/novini/article/6683200", "text": "Четирима български граждани са били осъдени в белгийския град Лиеж за кражба с взлом на канабис, съобщиха местни медии. Миналото лято престъпниците нахлули в частен имот посред нощ, където незаконно било отглеждано наркотичното растение. Присъствалите в имота две непълнолетни момичета били заплашени с нож, предава БТА.  Съдът е преценил, че четиримата са организирана престъпна група, в която ролите на всеки са били разпределени предварително - съгледвач, шофьор и преки извършители. Ръководителят на групата е осъден на 26 месеца лишаване от свобода, като половината от този срок представлява условна присъда и ще бъде изтърпян при ново провинение. Останалите трима са осъдени на две години затвор, отново с условие за половината от срока.", "date": "2018.01.26", "title": "Осъдиха 4-ма българи за кражба на канабис в Белгия"}
{"url": "https://www.24chasa.bg/novini/article/6683198", "text": "Възстановено е спирането на влакове на метростанция \"Младост 3\", съобщиха от пресцентъра на Столична община.  Приключила е проверката на забравения в метростанцията багаж.                                                                                                                                                                                                                                                                                                                                                                                                                                                                                                                                                                                                                                              ", "date": "2018.01.26", "title": "Тръгнаха влакове на метростанция \"Младост 3\""}
{"url": "https://www.24chasa.bg/novini/article/6683216", "text": "Пожар е горял в завод за пелети в град Кубрат. Това съобщиха от ОДМВР-Разград. Огънят е забекязан около 22.45 часа на 25 януари в бункер, съхраняващ пилки за производство на пелети. Причините за възникването на пожара и щетите, нанесени на фирмата, са в процес на уточняване.                                                                                                                                                                                                                                                                                                                       ", "date": "2018.01.26", "title": "Пожар горя в завод за пелети в Разградско"}
{"url": "https://www.24chasa.bg/novini/article/6683220", "text": "Промени в Закона за авторското право и сродните му права приеха депутатите с 116 гласа „за“ и 31 „въздържал се“ на първо четене. С новите промените се създава нормативна уредба за колективно управление на авторските права с цел по-добро управление, прозрачност и отчетност. Те се налагат от директива на Европейския парламента и на Съвета на ЕС за колективното управление на авторското право и сродните му права, както и за лицензиране на правата върху произведения за използване онлайн на музикални произведения на вътрешния пазар. Досега България не бе въвела директивата в посочения срок до 10 април 2014 г., поради което бе образувана процедура срещу страната. Регламентират се изискванията за получаване на многотериториално разрешение за използване на музикални произведения онлайн. Разяснява се и начинът, по който министъра на културата ще осъществява контрола върху дейността по колективно управление относно регистрацията на организациите и дружествата, както и контрола върху дейността им. Колективното управление на права вече ще може да се извършва и от независими дружества за управление на права, получили регистрация в културното министерство. Запазват се тарифите, които авторите плащат, за да може организаците да пазят правата им. \"Промените, които бяха приети на първо четене в пленарна зала са свързани с въвеждането на Директива на Европейския съюз и на Съвета от 2014 г. България трябваше да даде тази директива до април 2016 г., тъй като това не се случи поради краткия живот на миналия парламент, поради това, че не беше изработен най-добрият проект тогава в Министерство на културата и беше отхвърлено от Правна комисия\", обясни депутатът от \"Обединени патриоти\" Христиан Митев пред журналисти. Той допълни, че законопроектът се внася сега, за да се предотврати възможността, която съществува страната ни да плаща по 20 хил. евро на ден неустойки и санкции. \"Промените в Закона за авторското право са стъпка към демонополизация на съществуващите организации за колективно управление на права\", посочи Митев. Вносителите на законопроекта не са искали да разрушат напълно съществуващата система, защото по този начин авторите щели да пострадат, тъй като от това ще падне цената на труда им. По думите му законът вече ще позволява участието на независими търговски дружества, като те ще са с основен предмет на дейност управление на авторски и сродни права. Митев поясни, че по този начин ще се създаде по-голяма конкуренция на пазара.", "date": "2018.01.26", "title": "Депутатите приеха промени в Закона за авторското право на първо четене"}
{"url": "https://www.24chasa.bg/novini/article/6683222", "text": "Столичният кмет Йорданка Фандъкова призова гражданите и гостите на София да оставят личните си автомобили и по възможност да използват градския транспорт днес. Причината е завишено ниво на замърсяването на въздуха. „Домакинствата, които се отопляват на дърва и въглища, при възможност да използват електрически уреди за отопление или друго екологично отопление”, призова още Фандъкова в официалната си „Фейсбук” страница. Тя пояснява, че е възложила на Столичния инспекторат и РИОСВ да извършат извънредни проверки на пунктове за вторични суровини и автосервизи за нерегламентирано изгаряне на отпадъци, а Пътна полиция и СДВР да извършат извънредни проверки на автомобилите са нивата на вредните газове. ", "date": "2018.01.26", "title": "Фандъкова: Моля не използвайте личните си автомобили днес"}
{"url": "https://www.24chasa.bg/novini/article/6683229", "text": "27-мото издание на Международния фестивал на маскарадните игри \"Сурва“ започва днес в Перник и ще продължи и в събота, и в неделя. Повече от 7 хиляди ще са участниците тази година, а групите от чужбина 17, предаде  . Празникът \"Сурва\", който е в основата на фестивала, е част от нематериалното културно наследство на ЮНЕСКО. Той популяризира древна ергенска обредност, част от българската фолклорна традиция, припомни кметът на Перник Вяра Церовска: Това е най-големият духовен празник, който бих казала, че не е само за Перник и за България, но и на Балканите, в което се съхраняват и се показват вековните традиции, в което се събират поколенията, в което оживяват звънците, хлопатарите и всеки един, който е бил в този празник, няма да пропусне възможността да дойде втори път.Откриването ще е тази вечер от 18 часа пред Двореца на културата в Перник. Сурвакарският огън ще бъде внесен по ефектен начин на специална платформа и пиротехническо шоу. Гвоздей в програмата ще е изпълнение на \"Мистерията на българските гласове\", а организаторите обещават невиждана хореография с 18 огнени тъпана. По време на фестивала публиката може да очаква още творчески ателиета за деца, младежко маскарадно дефиле, изложби и концерти.", "date": "2018.01.26", "title": "В Перник започва международният фестивал на маскарадните игри \"Сурва“"}
{"url": "https://www.24chasa.bg/novini/article/6683226", "text": "Комисията за защита на потребителите (КЗП) проверява онлайн оферта за езикови курсове с обещания за бързи и ефективни резултати. Това съобщи председателят Димитър Маргаритов по  . Той добави, че това категорично е заблуждаваща нелоялна търговска практика. „Има и един друг детайл – оферта ни кара да мислим, че ще получим допълнителна отстъпка и тя върви ден за ден. Специален текст в Закона за защита на потребителите казва, че когато за крайно ограничено време се цели потребителят незабавно да вземе решение, без да може да направи разумен избор, това допълнително утежнява случая и санкцията би била по-голяма”, допълни Маргаритов. Той коментира, че изложените в офертата твърдения от рода на запаметяване на 200 нови думи на ден, свободно общуване след 14 дни, 45 000 българи свидетелстват, че методът е по-ефективен от традиционния и т.н. по-скоро няма как да бъдат потвърдени и че те са именно онова, на което експертите се опират, за да докажат нелоялната практика. Председателят добави, че са налице и административни нарушения, свързани с липсата на каквато и да било информация за търговеца, за правото на отказ и пр. До момента КЗП е установила, че сайтът с офертата е регистриран в щата Мичиган, а плащанията най-вероятно се насочват към Полша. За да се разбере кой стои зад сайта, е направена контролна покупка. „Целта е да успеем евентуално посредством данните, които има куриерът за този, който ги доставя, да намерим още един път към този търговец, за да можем да го идентифицираме и съответно да го санкционираме”, обясни Маргаритов. „Ако не успеем, ще търсим съдействието на органите на реда, които също биха могли със съдебни поръчки при трансгранични случаи да продължат този процес”, заяви председателят и подчерта, че е важно разследването да бъде доведено докрай, за да се мине отвъд фактическите констатации на проблемите, да бъдат наложени санкции и взети мерки да се предпазят потребителите. Маргаритов акцентира и върху това, че във все по-интензивния информационен поток, който ни залива отвсякъде, има много по-големи рискове потребителите да попаднат на подобен тип оферти. „Затова трябва да обърнем внимание върху три особено важни момента. Да се търси винаги кой стои насреща. И когато не можете да установите, че има конкретни данни за търговеца, да не се влиза в комуникация. Трябва да е ясно до кого е поръчката. Когато се случи нещо подобно на разглеждания казус, винаги да се сигнализират институциите”, заключи председателят.", "date": "2018.01.26", "title": "КЗП: Проверяваме онлайн оферта за езикови курсове със съмнителни обещания"}
{"url": "https://www.24chasa.bg/novini/article/6683246", "text": "Със заповед на директора на Столична регионална здравна инспекция от утре, 27 януари, на територията на област София-град се обявява грипна епидемия. Това съобшиха от пресцентъра на Министерството на здравеопазването. Ограничават се провеждането на профилактичните и планови действия в лечебните заведения, детските и женските консултации, ваксинациите и свижданията в болниците. СРЗИ е предписало на Регионалното управление по образованието София-град да се преустановят учебните занятия от 29 януари, понеделник, до края на учебната седмица - 2 февруари. РЗИ-Хасково е издало предписание за преустановяване на учебната дейност на територията на общините Хасково, Любимец, Симеоновград, Харманли и Стамболово, считано от 29.01.2018 г. до 31.01.2018 г., включително.", "date": "2018.01.26", "title": "Обявяват грипна епидемия в София-град от утре"}
{"url": "https://www.24chasa.bg/novini/article/6683252", "text": "В рамките на обръщението си на Световния икономически форум в швейцарския град Давос, американският президент Доналд Тръмп ще заяви пред лидерите, че САЩ искат свободна търговия, ако тя е „справедлива и реципрочна“, предава Франс прес, цитирана от Фокус. Тръмп ще приеме „ангажимент за свободни и отворени пазари, но при условия, които са справедливи и реципрочни\", и ще увери, че „Америка е отворена за бизнес\", показва предварителният преглед на речта, която президентът на САЩ ще изнесе в петък.", "date": "2018.01.26", "title": "Тръмп в Давос: САЩ искат свободна, но справедлива и реципрочна търговия"}
{"url": "https://www.24chasa.bg/novini/article/6683269", "text": "21-годишен младеж е с опасност за живота след тежка катастрофа. Това съобщиха от ОДМВР-Разград. Сигналът за пътно-транспортното произшествие е получен около 14.30 часа на 25 януари. На пътя между селата Подайва и Здравец неправоспособният Д. Х. от с. Подайва изгубил контрол над управлявания от него „Опел Астра“, на десен завой излязъл от пътя и се блъснал в дърво. Със счупен череп е настанен в ОАИЛ на Исперихската болница. Взета е кръвна проба за химичен анализ. Образувано е досъдебно производство.", "date": "2018.01.26", "title": "21-годишен е с опасност за живота след тежка катастрофа в Разградско"}
{"url": "https://www.24chasa.bg/novini/article/6683296", "text": "Заместник министър-председателят Валери Симеонов приветства гостите на концерта в изпълнение на камерен оркестър „Софийски солисти“ по повод откриване на Българското председателство на Съвета на Европейския съюз, проведен в Базиликата „Свети Стефан“ в Будапеща. Това съобщиха от правителствената пресслужба.  В словото си вицепремиерът отбеляза хилядолетната история на българската държава, успяла да съхрани и развие до днешните им измерения европейската култура, ценности и постижения като създаването на славянската писменост от светите братя Кирил и Методий. Валери Симеонов посочи, че вече 11 години България е предвидим и надежден европейски партньор, който аргументирано и конструктивно отстоява своите интереси. Изказването постави основен акцент и върху подкрепата, която България ще продължи да дава на страните от Западните Балкани в техните усилия да изпълнят критериите за членство в Европейския съюз. България се е доказала и ще продължи да се доказва като добър и загрижен съсед в един все още нестабилен регион, чиято стабилност, просперитет и принадлежност към европейските ценности пряко касае сигурността и благоденствието на Европа и на всеки европейски гражданин. ", "date": "2018.01.26", "title": "Валери Симеонов: Ще подкрепяме страните от Западните Балкани по пътя им към ЕС"}
{"url": "https://www.24chasa.bg/novini/article/6683359", "text": "За пръв път кметът на Брюксел покани страна председател на Съвета на ЕС да постави символично националното си знаме в кметството на столицата на Белгия и Европейския съюз. Това се случи на 24 януари, когато в присъствието на дипломати, български и белгийски граждани посланик Мая Добрева връчи българския флаг на кмета Филип Клос, съобщиха от пресцентъра на Външното ни министерство.  В приветствените си слова двамата изтъкнаха ролята и значението на Българското председателство и подчертаха общите елементи в историята на двете държави. Кметът Клос постави знамето на България на специалното почетно място в тържествената Готическа зала на кметството. Прозвучаха химните на България и на Европа в изпълнение на пианистката Весела Дякова и баритона Иван Тирион. Те изпълниха също три миниатюри на Димитър Ненов и откъс от операта „Кармен“ от Жорж Бизе. Кметът и гостите се насладиха и сърдечно аплодираха музикантите и танцьорите от фолклорна формация „На хорото в Брюксел“, които завършиха програмата с традиционни български танци.", "date": "2018.01.26", "title": "Българското знаме се развя в кметството на Брюксел"}
{"url": "https://www.24chasa.bg/novini/article/6683368", "text": "За хулигански действия петима души са задържани снощи в 22.00 часа в Районно управление на МВР-Кърджали. По първоначални данни скандалът започнал в заведение в центъра на града. Това съобщиха от ОДМВР-Кърджали. Двама посетители на 27 и 43 години влезли в пререкания с персонала, били изведени навън от трима мъже на 29, 32 и 46 години и последвало сбиване. След подаден сигнал в полицията на място е бил изпратен полицейски автопатрул и всички замесени в скандала са задържани за срок до 24 часа. Сектор „Охранителна полиция“ продължава изясняването на причините за свадата. Проверката по случая е по чл.325, ал.1 от Наказателния кодекс за хулиганство.", "date": "2018.01.26", "title": "Арестуваха петима в Кърджали, сбили се пред заведение в центъра на града"}
{"url": "https://www.24chasa.bg/novini/article/6683382", "text": "Държавният глава на Турция Реджеп Тайип Ердоган заплаши да разшири операцията „Маслинова клонка“ и към други градове в Северозападна Сирия, за да „прочисти“ районите от кюрдските милиции, предава AFP. В рамките на телевизионна реч Ердоган обеща да „прочисти“ Минбедж – град, разположен на около стотина километра източно от Африн, на главния път, свръзващ Сирия с Турция. Освен кюрдски милиции, там има и американски части, отбелязват от редакцията. С операция „Маслинова клонка“ Турция не „окупира\" сирийския град Африн. Това подчерта държавният глава Реджеп Тайип Ердоган, предава Anadolu Agency. „Ние не окупираме Африн, а напротив, ние се опитваме да го превърнем в място за живеене, като прочистим терористите от него\", заяви Ердоган в рамките на среща с представители на управляващата „Партията на справедливостта и развитието“. Турският президент бе категоричен, че операцията на турската армия в Сирия е „ясно предупреждение\" към онези, които не искат да разберат решимостта на Анкара в борбата й срещу тероризма. Той отново припомни, че военната кампания е насочена „чисто и просто\" срещу терористите, предава \"Фокус\".  Съгласно данни, приведени от турския президент, от началото на „Маслинова клонка“ са „неутрализирани“ най-малко 343 „терористи“. Турция стартира операция „Маслинова клонка“ в събота, 20 януари.  Втората военна мисия на Анкара в съседната й Сирия е насочена срещу кюрдските милиции в района на Африн, Северозападна Сирия.", "date": "2018.01.26", "title": "Ердоган заплаши да разшири операцията \"Маслинова клонка\" и към други градове"}
{"url": "https://www.24chasa.bg/novini/article/6683391", "text": "\"Има два варианта за Природен парк \"Витоша\". Единият е приемане на новия план, който е върнат с допълнителни въпроси към дирекцията на Природен парк „Витоша“, а другият е изменение на съществуващия план. Това заяви в парламента екоминистърът Нено Димов относно Плана за управление на Природен парк \"Витоша\". Димов уточни, че в момента се разглеждат двата варианта като възможности и поясни, че се търси максимално най-бързият начин, по който да се процедира, за развиването на парка и добави, че той трябва да бъде върнат на софиянци. \"Това забавяне през последните години е прекалено дълго и трябва да се преодолее съпротивата за това паркът да не може да се развива\", добави още министърът. \"Не мога да кажа за колко време ще се разреши, очаквам до края на февруари, даже до средата на месеца, да получа обратно информацията от Природен парк „Витоша“ и на базата й ще решим как да процедираме“, уточни още Нено Димов. \"Трябва да се направи устройствен план, който да мине през екологична оценка и оценка за съответствие, а ако има инвестиционни намерения те да минат през оценка за въздействие върху околната среда“, поясни министърът. Димов добави, че според него парка трябва да бъде върнат на софиянци и определи забавянето като прекалено дълго. \"От самото начало това е политически протест. Няма нищо общо с околната среда\", така Димов определи протестите в защита на Пирин и против изграждането на втори лифт в Банско. Министърът уточни, че според него протестиращите не са наясно, говорейки за 48% застрояване. \"Как си го представяте, това са 200 кв.км? Това са Пловдив и Варна взети заедно\", допълни още Димов. „Става дума за 2% застрояване, върху които само режимът е сменен и се допуска\" поясни още екоминистърът и допълни, че при инвестиционни намерения, те трябва да минат през оценка за въздействие върху околната среда\"", "date": "2018.01.26", "title": "Димов: Има два варианта за парк \"Витоша\" - приемаме нов план или изменяме стария"}
{"url": "https://www.24chasa.bg/novini/article/6683402", "text": "Предложението на БСП за референдум за Истанбулската конвенция е популистко и политически безотговорно, обяви в сутрешния блок на ТВ Европа политологът Румяна Коларова. Само преди няколко седмици червените подкрепиха резолюция на Партията на европейските социалисти, в която се призовава за приемане на документа. \"БСП, особено когато стане дума за Истанбулската конвенция, доста силно престъпи отвъд тези червени линии, които задават демократичната идентичност на европейския социализъм. Да търсиш референдум по тема, която разединява обществото, е политически безотговорно. Това означава ти още повече да поляризираш обществото. Това означава да разделиш българите на два непримирими лагера, нито един политик не трябва да си го позволява, това искам да кажа, в името на някаква кратковременна политическа победа\", каза Румяна Коларова. С позицията си срещу Истанбулската конвенция Корнелия Нинова отстъпва от ценностите на социалдемокрацията, движена основно от популизъм и желание за противопоставяне на всяка цена, коментира още Коларова. \"Очевидно тази жена няма никакви фундаментални ценности. Всичко, което движи тази жена, е опортюнисткото желание да излезеш победител в една политическа ситуация. Това е 100 процента популизъм. Това е най-точната дефиниция за популизъм. Това, което мога да кажа, е че природата на Корнелия Нинова като политик е 100% популист и тя е готова да отстъпи от най-фундаменталните ценности на социалдемокрацията в името на някаква малка, временна победа. При това аз не съм сигурна, че ще има победа, защото е пределно ясно, че референдум по този въпрос няма да бъде допуснат\", обясни още тя. Коларова призова останалите политици да подходят отговорно и да не допуснат провеждането на подобен референдум.", "date": "2018.01.26", "title": "Румяна Коларова: Позицията на БСП срещу Истанбулската конвенция е популистка"}
{"url": "https://www.24chasa.bg/novini/article/6681102", "text": " Нов рекорден ръст по посещения регистрира сайтът на \"24 часа\" през декември - 21,60%, както и 29,77% за цялата 2017 г. - това показват новите данните на Gemius . Това е един от най-големите резултати, постиган от създаването на 24chasa.bg, а прогнозата за януари е още по-висока. С новия си резултат за декември сайтът на \"24 часа\" се издига с още едно място в класацията на новинарските сайтове, изпреварвайки всички останали. Към момента 24chasa.bg е вторият най-голям новинарски сайт, като първо място се държи от \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 2,80% за декември и цели 259% на годишна база, което го прави  . Всъщност силният ръст на сайта на \"24 часа\" като цяло през 2017 г. се дължи основно на скока при посещенията от мобилни устройства - тенденция, която ще продължи. В статистиката на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на 2017 г.  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме с Google, където вече четат над 20 000 уникални потребители всеки ден. В края на 2017 г.   - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за декември. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен.", "date": "2018.01.26", "title": "Сайтът на \"24 часа\" с рекорден ръст - 21,60% за декември и 30% за 2017 г."}
{"url": "https://www.24chasa.bg/novini/article/6683522", "text": "„Много се радвам да Ви видя и Ви поздравявам за всичко, което правите“ – с тези думи Тони Блеър започна срещата си с министър-председателя Бойко Борисов, която се проведе в рамките на Световния икономически форум в Давос. Това съобщиха от правителствената пресслужба. Бившият британски премиер, а сега председател на Института за глобални промени каза, че следи програмата и дейността на Борисов. „Смятам, че предприемате правилните инициативи в най-подходящия момент“, коментира той и поздрави премиера за включването Западните Балкани като един от приоритетите на Българското председателство на Съвета на ЕС. Борисов и Блеър обсъдиха възможността да се използва експертизата на Института за глобални промени, а негово събитие да бъде включено в програмата на Българското председателство. “Вие много добре познавате Балканите и можем с помощта на Вашия институт да помогнем те да станат място за мир, спокойствие и инвестиции”, каза българският министър-председател.  Двамата коментираха и излизането на Великобритания от ЕС, което определиха като болезнено за всички страни в процеса. Борисов изрази очакване, че въпреки Брекзит, ЕС и Великобритания ще останат близки партньори в сферата на сигурността и икономиката, по принципните въпроси на международната политика, а основните права на гражданите на Съюза и на кралството ще бъдат защитени. ", "date": "2018.01.26", "title": "Борисов и Тони Блеър обсъдиха съвместни инициативи за Западните Балкани (Снимки, видео)"}
{"url": "https://www.24chasa.bg/novini/article/6683533", "text": "По време на президентската кампания през 2016 г. руски агенти са създали в социалната мрежа Фейсбук 129 събития, свързани с изборите, предаде Ройтерс, като цитира писмени показания на компанията пред Конгреса. В публикуваното днес писмено изявление на Фейсбук, което носи дата 8 януари, се съобщава, че събитията са били видяни от 338 000 различни акаунта. Общо 62 500 са заявили, че ще присъстват. Компанията заяви, че не разполага с информация кои от събитията са се състояли. През септември Фейсбук заяви само, че руснаци са създали \"няколко рекламирани събития\". Появилите се след това копия на страници на събития показват, че поне някои от тях са били политически събирания, фокусиращи се върху спорни въпроси като имиграцията. Русия отхвърля изводите на разузнавателни агенции от САЩ, че се е опитвала да се намеси в демократичния процес в САЩ. Фейсбук съобщи информацията на Конгреса в отговор на писмено запитване от Сенатската комисия по разузнаване, предаде БТА. Компанията съобщи, че е открила припокриване между маркетинга, извършен от руски агенти през 2016 г. и посланията на компанията на президента Доналд Тръмп, но го определи като незначителен. Фейсбук подчерта, че не е в положение, което да й позволява да съди за обвиненията в съглашателство между двата лагера, които Тръмп отхвърля. Президентът определи разследването на тези обвинения като лов на вещици.", "date": "2018.01.26", "title": "Руски агенти са създали 129 събития във Фейсбук за изборите в САЩ"}
{"url": "https://www.24chasa.bg/novini/article/6683549", "text": "Очаква се следващата седмица Пентагонът да разкрие новата ядрена стратегия на президента Доналд Тръмп и критиците вече предупреждават за риска от задействане на нова надпревара във въоръжаването или неволен ядрен конфликт. Изтекъл работен документ на Нюклиър посчър ривю (доклад за ролята на ядрените оръжия в стратегията за сигурност на САЩ) показва, че министерството на отбраната на САЩ иска да разработи нов вид ядрено оръжие с достатъчно малка мощност, което да се използва на бойното поле вместо да унищожи някой голям град. Тези \"тактически\" ядрени оръжия са несравнимо по-малко мощни от стратегическите оръжия, които са основата на доктрината за ядрено възпиране, която се обобщава с акронима МАД (\"Взаимно гарантирано унищожение\", но думата значи също \"луд\" на английски). Именно това \"всичко или нищо\" изглежда е навело авторите на новата стратегия на мисълта, че оръжията в американския арсенал са толкова мощни, че никой не може да повярва, че някога ще бъдат използвани. В черновата на изтеклия документ се казва, че фактът, че Европа е в обсега на този тип притежавано от руснаците оръжие дава на Русия \"предимство в упражняването на принуда в кризи или ограничени конфликти\". \"Поправянето на това грешно впечатление на руснаците е стратегически императив\", се казва в документа, с копие от който разполага \"Хъфингтън пост\". Всяка ядрена бомба с мощност под 20 килотона е в категория \"малка мощност\". Това е от порядъка на двете бомби, които разрушиха Хирошима и Нагасаки. Според критиците на новата стратегия няма нужда от ново оръжие, защото американският арсенал вече дава тази възможност със 150-те ядрени оръжия Б-61, разположени в редица европейски страни. \"Ако наистина искате да използвате ядрени оръжия в сценарий с малка мощност, такива съществуват. Няма нужда от ново\", заяви Ханс Кристенсен, директор на Проекта за ядрена информация към Федерацията на американските учени. Организацията е един от най-уважаваните източници на независима информация по ядрените въпроси. Поради състоянието на руските въоръжени сили и финансовите проблеми на страната Москва се бои, че може да бъде бързо надвита в случай на конвенционален конфликт със Запада. За да компенсират това руснаците са приели доктрина \"ескалация-деескалация\", която предвижда първи да използват ядрено оръжие. Идеята на Пентагона е да увеличат броя на оръжията с малка мощност, описани в документа като \"добавки\" за възпиране на Русия или други страни. \"Тези добавки ще усилят възпирането като попречат на потенциалните противници да си помислят - погрешно - че ограничен ядрен удар може да им даде предимство над САЩ и съюзниците им\", се подчертава в документа. Кристенсен се тревожи, че подобно оръжие с малка мощност може да насърчи някой американски президент по-лесно да реши да използва ядрено оръжие. Това безпокойство е изразено на фона на споровете доколко е способен Доналд Тръмп да изпълнява функциите си в Белия дом след заплашителните му туитове към Северна Корея, в които ясно се намеква за употреба на ядрения огън. Това е необичаен тон за американски президент, който е начело на най-мощния ядрен арсенал в света. Новото оръжие ще е монтирано на изстрелвана от подводница балистична ракета или в по-дългосрочен план на изстрелвана от морето крилата ракета, предаде БТА. САЩ, които разполагат със 7000 ядрени бойни глави, което е малко по-малко от тези на Русия, няма да увеличават бройката им, а ще модифицират налични бомби. Демократът Адам Смит, заместник-председател на комисията за въоръжените сили на Камарата на представителите, осъди тази нова стратегия. \"Препоръките на тази администрация няма да увеличат сигурността ни. Напротив, те ще насърчат надпревара в ядреното въоръжаване, ще подкопаят стратегическата стабилност като направят използването на ядрено оръжие по-допустимо и ще увеличат рисковете от погрешна оценка, която може да доведе до ядрена война\", заяви той. Матю Костлоу, аналитик по въпросите на отбраната в Националния институт за публична политика, смекчава песимистичните реакции. \"Ядреният ред не е толкова крехък, че да бъде дестабилизиран от модифициране на няколко бомби от отговорна ядрена сила, каквато е САЩ\", смята той и дори защитава обратния аргумент. \"Това може да понижи вероятността от ядрен конфликт като накара агресивни ядрени сили като Русия или Северна Корея хубаво да си помислят дали да увеличат интензивността на един конфликт, който биха загубили\", подчерта той.", "date": "2018.01.26", "title": "Експерти: Разтревожени сме от плановете на САЩ за ядрено оръжие с малка мощност"}
{"url": "https://www.24chasa.bg/novini/article/6683544", "text": "Почти 70% от потребителите в България заявяват, че биха спрели да купуват или биха купували единствено по изключение дадена марка бутилирана вода, ако установят, че тя съдържа преработена вода с неясен произход или от водопреносната мрежа. Резултатите са от национално представително проучване, проведено сред населението в страната през август 2017 г. от агенция за маркетингови изследвания Ноема*. Изследването още показва, че българските потребители не обръщат достатъчно внимание на етикетите на продуктите и не са напълно информирани по отношение разликите в предлаганите на пазара бутилирани води, които се отличават по редица показатели. Често потребителите не се замислят каква вода купуват – дали тя е изворна, минерална или трапезна. В многообразието от стоки на пазара, не винаги имаме време да се запознаем със съдържанието на етикетите и опаковките на бутилираните води, което може да доведе до погрешно тълкуване на характеристиките и произхода на водата. Ето защо, когато избираме бутилирана вода, е добре да отделим няколко минути, за да се информираме какво точно купуваме. На пазара има 3 основни вида бутилирана вода: натурална минерална вода, изворна вода и трапезна вода. Натуралната минерална вода е с естествен произход и се добива от защитени подземни източници, обикновено с дълбочина над 600-700м, което е гаранция за нейната чистота и постоянно качество. Тя има специфична минерализация и уникален баланс на минерални соли, което я прави изключително добър източник на хидратация, особено при хора с активен начин на живот. Изворната вода, както и натуралната минерална вода, е изцяло природен продукт. Тя е с естествен произход и притежава относително постоянен минерален баланс. Изворните води се добиват от изрично определени и защитени подземни източници, по-близо до повърхността на земята и не се подлагат на обработка при бутилиране. Те са природно чисти, като подпис за марката е съответният географски произход, който задължително се посочва на етикета на продукта. За разлика от натуралните минерална и изворна вода, трапезната вода най-често е промишлено-обработен продукт. Тя няма определена географска принадлежност и нейният източник може да бъде дори водопреносната мрежа. Обикновено трапезните води се нуждаят от допълнителна обработка, за да станат годни за пиене. Най-често това става чрез „обратна осмоза“. При този процес от водата се отстраняват вредните примеси, в това число бактерии, тежки метали, пестициди и други. Розовият етикет бе наложен като отличителна характеристика на изворната вода в България през последните 10 години. Това показват и данните от изследването, според които близо половината от българските потребители асоциират розовия цвят на етикета на бутилираната вода с изворна вода. За 36.4% от хората розовият цвят е символ на това, че водата е подходяща за деца, а 32.2% смятат, че водата с розов етикет е за ежедневна употреба*. Основната разлика е, че всяка изворна вода има свой собствен набор от характерни свойства и специфичен минерален състав, който произхожда от геоложките условия в областта, където се добива. Именно тези характеристики определят натуралните качества на водата. За разлика от трапезната, изворната вода не подлежи на никаква дезинфекция или друга химична обработка при бутилиране. Тя се отличава с точно определен и постоянен източник на добив, а нейният лек и нежен вкус, ниска минерализация и чистота на произход я превръщат в предпочитан продукт за ежедневна употреба, включително от бременни жени, бебета и малки деца. Консумацията на бутилирана вода е въпрос на личен избор, но е важно да бъдем добре информирани какъв продукт купуваме за себе си и за своите близки и да четем внимателно етикетите, преди да вземем решение за покупка.", "date": "2018.01.26", "title": "Близо 70% от потребителите в България не биха купували бутилирана вода, ако тя е преработена"}
{"url": "https://www.24chasa.bg/novini/article/6683607", "text": "Министърът на транспорта, информационните технологии и съобщенията Ивайло Московски разпореди да бъде извършен вътрешен одит в \"Холдинг БДЖ\" ЕАД, \"БДЖ-Пътнически превози\" ЕООД и \"БДЖ-Товарни превози\" ЕООД, съобщиха от пресслужбата на МТИТС Проверката е във връзка с появилите се медийни материали в публичното пространство. Тя включва реда на отчитане на извънредния труд, както и проверка на осъществявания контрол на работното време на служителите в \"Холдинг БДЖ\" ЕАД, \"БДЖ-Пътнически превози\" ЕООД и \"БДЖ-Товарни превози\" ЕООД. Вътрешният одит ще се извърши от Звеното за вътрешен одит към МТИТС.", "date": "2018.01.26", "title": "Московски разпореди спешна проверка за извънредния труд в БДЖ"}
{"url": "https://www.24chasa.bg/novini/article/6683616", "text": "Полицията в Благоевград задържа мъж, проявил агресия към 7-годишно момиче. Инцидентът е станал вчера около 11 часа в двора на 11 училище \"Христо Ботев\" в областния център, предава  .  43-годишният мъж нахлул в учебното заведение и ударил шамар на 7-годишно момиче от село Мурсалево след възникнал скандал между нея и друго дете на същата възраст от Благоевград. Агресивният родител е задържан за 24 часа. За случая е уведомена Районна прокуратура-Благоевград. Регионалното управление по образование в областния център започна проверка на случая.", "date": "2018.01.26", "title": "Агресивен родител нахлу в училище и удари 7-годишно дете в Благоевград"}
{"url": "https://www.24chasa.bg/novini/article/6683645", "text": "Софийска градска прокуратура привлече като обвиняем заместник-министъра на здравеопазването Михаил Зортев за това, че в периода 30 декември 2010 – 18 май 2011 г.  е нарушил служебните си задължения, като е издал разрешения на частното лечебно заведение „Вива Медика“ ООД – Враца да извършва медицински дейности на територията на врачанската държавна болница „Христо Ботев“, съобщиха от пресцентъра на прокуратурата. С това действие обвиняемият е нарушил Закона за лечебните заведения (чл. 9, ал. 6). „Вива Медика“ ООД е получила правото да осъществява медицински дейности по анестезиология и интензивно лечение, вътрешни болести, хирургия, ортопедия и травматология, въпреки че същите дейности се извършват и от държавното лечебно заведение. Настъпилата вреда от действията на Зортев е в размер на 12 881 505 лева – сумата, платена от НЗОК на частното дружество за извършваните дублетни медицински дейности. От деянието са настъпили значителни вредни последици за държавното лечебно заведение МБАЛ „Христо Ботев“ АД във Враца в размер на неполучените от НЗОК 12 881 505 лева. Извършителят е лице, което заема отговорно служебно положение и случаят е особено тежък. Деянието е съставомерно по чл.282, ал.3, вр.ал.2, вр.ал.1, вр.чл.26, ал.1 от НК. На Михаил Зортев е наложена мярка за неотклонение „парична гаранция“ в размер на 5000 лв.", "date": "2018.01.26", "title": "Обвиниха бивш заместник здравен министър в длъжностно престъпление"}
{"url": "https://www.24chasa.bg/novini/article/6683653", "text": "Водачите на обществените превозни средства ще продават \"зелен билет\" в дните, в които стойностите за замърсяване на въздуха в столицата са завишени. Това съобщиха от Центъра за градска мобилност /ЦГМ/. ЦГМ разполага с картите за преференциално пътуване в цялата градска мрежа. Те ще се разпространяват и в пунктовете за продажба на превозни документи на ЦГМ и \"Метрополитен\". На билета е изписана цената от 1.00 лв., както и че важи за един ден и за цялата мрежа на градския транспорт. Пътуването със \"зелен билет\" е извънредна мярка, която цели да стимулира хората да оставят автомобилите си и да използват градския транспорт в дните с висока концентрация на фини прахови частици. Решението за това беше взето вчера от Столичния общински съвет. ЦГМ има готовност да пусне допълнителни коли по линиите на обществения транспорт в периодите със силно замърсяване на въздуха.", "date": "2018.01.26", "title": "Водачите в обществения транспорт в София ще продават \"зелен билет\""}
{"url": "https://www.24chasa.bg/novini/article/6683676", "text": "Холандските разузнавателни служби са предупредили американските си колеги, след като са наблюдавали как руски хакери прехвърлят хиляди електронни писма от Демократическата партия на САЩ преди президентските избори от 2016 г., съобщиха днес холандски медии, цитирани от Франс прес. Холандската разузнавателна служба АИВД е следила известната хакерска група Коузи Беър от 2014 г., съобщават в. \"Волкскрант\" и телевизионното предаване \"Нюсюр\". Обаче освен че са попаднали на мрежата от компютри на групата в университетска сграда близо до Червения площад в Москва, разузнавачите са имали достъп и до наблюдателните камери в залата, предаде БТА. \"Разузнавателните служби сега не само могат да видят какво правят руснаците, а и кой го прави\", обясни \"Волкскрант\", цитирайки анонимни американски и холандски източници. Холандското разузнаване уведомило американските си колеги, когато през 2015 г. станало свидетел \"как руските хакери проникват в компютри на ръководители на Демократическата партия и прехвърлят хиляди имейли и документи\", пише вестникът. \"На САЩ обаче са нужни месеци да осъзнаят какво означава това предупреждение: че с тези хакерски атаки руснаците се намесват в американските избори. А хакерите от АИВД са видели как това се случва пред очите им\", добавя изданието. Коузи Беър е обвинявана в намеса в американските избори от 2016 г., които бяха спечелени от Доналд Тръмп. Според вестника хакерите на АИВД са имали достъп до залата на руските хакери от години и са дали технически доказателства за кибератаките. Говорителка на АИВД отказа да потвърди информацията на холандските медии, а единствено заяви, че службата никога не обсъжда свои операции.", "date": "2018.01.26", "title": "Холандия е предупредила САЩ, че руски хареки влизат в компютрите им"}
{"url": "https://www.24chasa.bg/novini/article/6683649", "text": "Петокласник от СУ \"Н.Вапцаров\" в Царево е бил изключен светкавично от училище заради шамар, който ударил на учителка в час по български език. Инцидентът е станал преди няколко дни, потвърди кметът на Царево Георги Лапчев, който е присъствал на педагогическия съвет в училището, на който се  е взело решение петокласникът да бъде изключен. Детето, което е от ромски произход, е имало  и други подобни прояви, казаха от училището. Брат му пък същия ден нападнал охраната на учебното заведение. \"Става дума за едно хлапе, което си е позволило да посегне на учителка. Тя няма нанесени серизони физически, а емоционални и психически травми. Заявих на ръководството на училището и на учителите, че от тук нататък аз ще съм гарант да има дисциплина в училищата в община Царево. Казах им да не се страхуват, да бъдат по-строги и да не се притесняват , че ще останат без деца заради делегираните бюджети. Ако е необходимо общината ще ги дофинансира\", заяви кметът Лапчев. За пореден път той коментира,  че делегираните бюджети за училищата от по-малките населени места не са най-удачният вариант.  \"На същия педагогически съвет ми докладваха за още няколко деца с над 70 неизвинени отсъствия. Те бяха наказани с последно предупреждение за изключване. Ако не започнат да влизат в час и те ще бъдат изключени\", допълни Лапчев. Двамата братя са от уязвима социална група, именно към тях е фокусирана кампания на МОН за връщането на децата в училище. \"Създадена е огромна организация, обхождат се стотици адреси.Изготвили сме специална карта ,качена на електронна платформа, в която фигурират над 10 000 деца. Някой от тях се върнаха в клас, но други отново напуснаха училище\", коментира началникът на Регионално управление на образованието в Бурга Виолета Илиева.", "date": "2018.01.26", "title": "Петокласник удари шамар на учителка в Царево, изключват го (Обновена)"}
{"url": "https://www.24chasa.bg/novini/article/6683715", "text": "Върховният съд на Руската федерация отхвърли жалбата на опозиционера Алексей Навални срещу отказа на властите да го регистрират като кандидат за президент, съобщи ДПА, цитирана от БТА. Руската ЦИК по-рано излезе със заключение, че Навални не може да се кандидатира за президент в изборите през март заради предишна присъда за финансови престъпления, за които му е наложена условна присъда. Навални, който е върл противник на президента Владимир Путин, отрича всички предявени му обвинения и твърди, че те са скалъпени, за да бъдат пресечени политическите му амбиции. Навални призова за бойкот на изборите на 18 март, на които се очаква безапелационна победа и пореден 6-годишен президентски мандат на Путин. Поддръжници на Навални обявиха, че ще организират протести из страната в неделя. Властите в Москва заявиха днес, че за подобна демонстрация в столицата не е получено разрешение и заплашиха с нови съдебни мерки срещу Навални. По този повод днес прессекретарят на руския президент - Дмитрий Песков, заяви пред журналисти, че \"предизборното време не означава облекчен режим за спазването на руското законодателство\".", "date": "2018.01.26", "title": "Върховният съд на Русия също отхвърли кандидатурата на Навални за президент"}
{"url": "https://www.24chasa.bg/novini/article/6683943", "text": "Започва предпроектно проучване за тунел под „Петрохан“, съобщиха от АПИ. През 2018 г. Агенция „Пътна инфраструктура“ ще стартира тръжните процедури за избор на изпълнители за строителство и надзор при изграждането на два участъка от път І-1 (Е-79) Видин - Ботевград. Това са отсечките от Видин до Ружинци - 52 км, и от Мездра до Ботевград - 33 км. Председателят на Управителния съвет на Агенция „Пътна инфраструктура“ инж. Дончо Атанасов и областният управител на Видин Албена Георгиева обсъдиха днес на среща с кметовете от областта и председателите на общински съвети подготовката на инфраструктурните проекти в региона и предстоящите в новия строителен сезон ремонтни дейности. Домакин на съвещанието беше областният управител на Видин, а подобни срещи ще се провеждат всеки месец. Видин – Ботевград е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост II ще се осигури бърза и удобна връзка с автомагистралите „Хемус”, „Тракия” и „Струма”. Общата му дължина е 167 км. Участъците Видин - Ружинци и Мездра - Ботевград ще се финансират със средства от републиканския бюджет. След приключването на тръжните процедури и подписването на договорите за строителство и надзор ще започнат строителните работи. Предвижда се това да бъде в началото на 2019 г. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от тежкотоварния трафик от Дунав моста II. Отсечката Видин - Ружинци ще бъде по нов терен и ще бъде с две платна с по две ленти за движение в посока и аварийна лента. Ще започва от четирилентовия обходен път при Дунав мост II. Новото трасе ще се отделя от път І-1 на около 500 м след пътния възел с път ІІ-14 за Видин - Връшка чука. Пътят ще преминава източно от Новоселци и Слана Бара, а след това между Дунавци, Търняне и Синаговци. Продължавайки към Димово трасето ще се насочва на изток от Ивановци и ще пресича път ІІІ-141 между гара Срацимир и с. Срацимирово. След това ще продължава между с. Вълчек и съществуващата ж. п. линия Видин - София. Трасето ще пресича съществуващия път І-1, ще обхожда гр. Димово от запад и отново ще пресича път І-1. Продължавайки към с. Ружинци новия път ще минава на юг от първокласния път между селата Медовница и Орешец. След това отново ще пресича път І-1 и изнасяйки се на север от І-1 ще завършва преди с. Ружинци при км 58+128. Отсечката Мездра - Ботевград ще бъде с две платна с по две ленти за движение в посока. Трасето ще следва съществуващия път, като се развива по нов терен в участъците, обхождайки селата Люти дол, Типченица, Новачене и Скравена. Ще бъдат изградени редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построянето на селскостопански надлези, прощадки за отдих и т. н. По направлението Видин - Ботевград досега със средства от ЕС са изградени обходните пътища на Враца и Монтана, с което трафика бе изведен извън населените места. На срещата с представителите на местната власт инж. Атанасов съобщи, че през 2018 г. ще стартира предпроектно проучвание за тунел под „Петрохан“, който ще осигури бързо предвижване между София, Монтана и Видин. През тази година ще се ремонтират 43 км от пътя през прохода „Петрохан“, които са на територията на Софийска област. Рехабилитацията на участъка, финансирана от ОП „Региони в растеж“, ще завърши през есента. С успешното изпълнение на обекта ще приключи цялостният ремонт на пътя през прохода, тъй като участъкът на територията на област Монтана беше ремонтиран през 2015 г. С преминаването по път II-81 - през „Петрохан“, пътуването между София и Монтана се съкращава с около 50 км. Председателят на УС на АПИ инж. Атанасов съобщи още, че през тази година ще бъдат ремонтирани около 45 км третокласни пътища във Видинска област. Ще бъде укрепено и свлачището при 10-ти км на път II-14 Видин - Кула - Връшка чука, а при възможност ще започне и превантивен ремонт на отсечката. Ще се ремонтира и направлението Видин - Лом (път II-11). За повишаване безопасността на движение по Е-79 с целевото финансиране от бюджета през 2016 г. бяха ремонтирани около 45 км от път I-1 Видин - Враца. На територията на област Видин са ремонтирани отсечките между Видин - Димово - - Бела - Медовница, а в област Враца - ул. „Васил Кънчов“, която съвпада с Е-79 на изхода на областния града в посока Видин.", "date": "2018.01.26", "title": "АПИ: Започва предпроектно проучване за тунел под Петрохан"}
{"url": "https://www.24chasa.bg/novini/article/6683958", "text": "\"Теленор Груп\" е получила заявление за интерес към покупка на компаниите на групата в Централна и Източна Европа, които се състоят от мобилните оператори в Унгария, България, Черна гора и Сърбия. Това съобщиха от компанията.  В съобщението за медиите се казва още: С цел създаването на стойност за акционерите на компанията, \"Теленор\" предприе стъпки за оценяване на тази заявка и очаква да приключи този процес до края на първото тримесечие на годината. Оценката на заявката на интерес няма да се отрази по никакъв начин на работата на компаниите от групата на \"Теленор\", както и на техните клиенти и служители. Компаниите на \"Теленор\" в Централна и Източна Европа имат силни пазарни позиции и солидни финансови резултати, които представляват приблизително 9 % от приходите и около 8 % от печалбата преди данъци, лихви и амортизации (EBITDA) на \"Теленор Груп\" за 2017 г. \"Теленор\" няма да прави повече изявления и няма да коментира този въпрос до приключване на процеса по оценката на заявлението.", "date": "2018.01.26", "title": "\"Теленор\": Има интерес към покупка на компаниите ни в България и други страни"}
{"url": "https://www.24chasa.bg/novini/article/6683963", "text": "Парижани запазват спокойствие на фона на покачващото се ниво на река Сена, което доближава върхови стойности, предаде Асошиейтед прес, цитирана от БТА. Районът на Париж е силно засегнат от наводненията, причинени в страната през изминалата седмица, но животът във френската столица като цяло запазва обичайния си ритъм. Очаква се равнището на Сена скоро до достигне върхови стойности, но без да надхвърля рекордните нива, съобщи информационната служба \"Вижикрю\", която следи тези промени. Докато наводненията през 2016 г. причиниха смъртта на двама души в района на Париж, а няколко бяха ранени, този път няма данни за жертви. Като предпазна мярка парижките власти затвориха няколко тунела, паркове и приземния етаж на музея \"Лувър\". Затворени са пътища по бреговете на Сена, както и някои гари покрай реката, но като цяло тези мерки не създават сериозни проблеми в \"града на светлините\". Доста по-сложна е обстановката извън столицата. Извънредно силните валежи доведоха до спиране на тока и наложиха евакуирането на около 400 души. Пороите причиниха значителни щети в предградията. Те ще се отразят зле и на фирмите, които предлагат плаване с корабче по Сена, тъй като движението по реката за момента е напълно забранено. Според Организацията за икономическо сътрудничество и развитие (ОИСР) наводненията по поречието на реките Сена и Лоара през 2016 г. са имали негативен икономически ефект, възлизащ на 1,42 милиарда евро. Изчисленията показват, че бедствие, сравнимо с голямото наводнение от 1910 г., когато нивото на Сена достигнало рекордните 8,62 м., би причинило щети на стойност между 3 и 30 милиарда евро, отбелязва АП.", "date": "2018.01.26", "title": "Затварят пътища и тунели в Париж заради наводненията"}
{"url": "https://www.24chasa.bg/novini/article/6683977", "text": "Микробус уби на място 81-годишен на пешеходна пътека на бул. „Сливница“ в района на Зона Б-5. Това съобщиха за Агенция „Фокус“ от пресцентъра на МВР. Инцидентът е станал в 14.45 часа. Предприети са огледи на място. Според Би Ти Ви мъжът е починал точно на рождения си ден.                                                                                                                                                                                                                                                                                                                       ", "date": "2018.01.26", "title": "Микробус уби на място 81-годишен пешеходец на оживен булевард в София"}
{"url": "https://www.24chasa.bg/novini/article/6684028", "text": "Епархийските избори за нов Видински митрополит ще се състоят на 28 януари във Видин, съобщиха от Българската патриаршия, цитирани от БТА. Изборният ден ще започне с отслужването на Света литургия от 9.00 часа, в която ще вземат участие свещенослужители от епархията, начело с наместника на овакантения митрополитски престол Врачанския митрополит Григорий. В 10.30 часа ще бъде отслужен трисагий на гроба на блаженопочившия митрополит Дометиан, а от 11.00 часа ще започне изборът за двамата кандидати за Видински митрополит. Със съборна молитва към Бога, излъчените от овдовялата епархия избиратели - по трима духовници и трима миряни, от всяка от духовните околии на епархията, ще се оттеглят в сградата на Видинската митрополия и ще пристъпят към избора. От предоставената им от Светия синод листа на достоизбираемите епископи - кандидати за митрополитския престол, с тайно гласуване, чрез ограждане на две от имената в листата, избирателите ще излъчат двама кандидати, които съберат повече от половината от гласовете им. Листата включва Драговитийския епископ Даниил, Белоградчишкия епископ Поликарп, Агатополския епископ Йеротей, Мелнишкия епископ Герасим и Константийския епископ Яков. За направения във Видин епархийски избор ще бъде съставен протокол с подписите на епархийските избиратели, който ще бъде внесен по надлежния ред в Светия синод за разглеждане. Ако на заседанието си на 3 февруари Светият синод счете избора за валиден и организиран по надлежния ред, на 4 февруари, неделя, ще се състои и каноничният избор. На него от двамата епископи, избрани от епархийските избиратели, митрополитите от Светия синод, начело с патриарх Неофит, ще изберат и утвърдят новия Видински митрополит. Епархийският избор във Видин ще може да се наблюдава на живо на официалната страница на Българската православна църква и Светия синод във Фейсбук.", "date": "2018.01.26", "title": "Избират нов Видински митрополит в неделя, излъчват го на живо във Фейсбук"}
{"url": "https://www.24chasa.bg/novini/article/6683816", "text": "\"Откакто станах политик, осъзнах колко мръсни и фалшиви могат да бъдат медиите\", каза президентът на САЩ Доналд Тръмп в Давос, като той бе освиркан за това своето изявление, съобщи Франс прес, цитирана от БТА. Тръмп предложи „американските приятелство и партньорство“ на света по време на своята реч пред глобалния бизнес елит на Световния икономически форум в Давос. Президентът увери , че неговият предизборен лозунг „Америка на първо място“ не означава „Америка сама“.  „Светът очаква издигането на силни и проспериращи САЩ. Ние сме открити към бизнеса и отново сме конкурентоспособни“, заяви Тръмп по време на речта си в Давос. \"Америка е място за правене на бизнес\", допълни президентът, цитиран от Асошиейтед прес. Държавният глава на САЩ използва изявлението си пред политическите и бизнес лидери на конференцията, за да представи работата на администрацията си за реформиране на данъчната система и намаляване на регулациите. Тръмп заяви, че работата му започва да се изплаща, отбелязвайки 2,4-те милиона работни места, създадени от избирането му през 2016 г. и плановете на компании като \"Епъл\" да инвестират милиарди в САЩ. Президентът отбеляза, че постига напредък в това да даде на американците мечтата за \"страхотна работа, сигурен дом\" и \"по-добър живот\" за техните деца. Тръмп защити намерението си да поставя \"Америка на първо място\", но според думите му това не изключва сътрудничеството с други страни, информира ДПА. \"Американският просперитет е създал безброй работни места по света, а стремежът към отлични постижения, качество и иновации в САЩ е довел до важни открития, които са помогнали на хората да живеят по-благоденстващи и здрави\", каза Тръмп. Той обаче предупреди търговските партньори, че Вашингтон повече няма да толерира несправедливи търговски практики, допълва Ройтерс. \"Не можем да имаме свободна и отворена търговия, ако някои страни експлоатират системата за сметка на други\", заяви той. \"САЩ са готови да сключат взаимноизгодни търговски споразумения с всички страни в името на създаване на търговска система, която би била от полза не само за САЩ, но и за целия свят. Подкрепяме свободната търговия, но тя трябва да бъде справедлива и взаимна. Несправедливата търговия подрива позициите на всички. САЩ повече няма да си затварят очите за несправедливи търговски практики, включително мащабна кражба на интелектуална собственост, промишлени субсидии и държавно участие в икономическото планиране\", подчерта държавният глава. \"Вашингтон може да се върне към преговорите за свободна търговия с държави от двете страни на Тихия океан\", допълни Тръмп. По-рано тази седмица 11 страни от Тихоокеанския регион приключиха преговорите по регионално споразумение за свободна търговия без САЩ, след като Вашингтон се оттегли от преговорите за Транстихоокеанско партньорство миналата година, припомня ДПА. \"Бихме обмислили да преговаряме с тях поотделно или може би като група, ако търговските условия могат да бъдат направени по-изгодни за САЩ отколкото в първоначалния пакт\", заяви Тръмп.", "date": "2018.01.26", "title": "Тръмп в Давос: Медиите са мръсни и фалшиви. Освиркват го (Обновена)"}
{"url": "https://www.24chasa.bg/novini/article/6684042", "text": "На среща на външните министри и министрите на отбраната на Франция и Япония двете страни обещаха да окажат максимален натиск върху Северна Корея (КНДР), за да я убедят да се откаже от ядрената си програма, предаде Франс прес, цитирана от БТА. \"Северна Корея е заплаха не само за Азия, а и за Европа\", заяви пред медиите японският външен министър Таро Коно след срещата. Той определи разработването на ядрено оръжие от КНДР като \"най-тежката и непосредствена заплаха за света\" и призова за оказване на максимален натиск върху Пхенян. КНДР \"поставя под заплаха регионалната и международната сигурност. Нашата цел остава да убедим Пхенян да седне на масата за преговори с цел окончателно, безвъзвратно и проверимо премахване на нейните програми\" за създаване на ядрени оръжия, заяви на съвместната пресконференция френският външен министър Жан-Ив Льо Дриан. Париж и Токио публикуваха съвместно комюнике, в което потвърждават решимостта си да окажат максимален натиск на Северна Корея. Миналата година КНДР извърши шести ядрен опит и няколко опита с междуконтинтентални балистични ракети. Лидерът Ким Чен Ун твърди, че Пхенян е способен да нанесе удар по територията на САЩ и е станал ядрена държава, припомня АФП.", "date": "2018.01.26", "title": "Франция и Япония решиха да окажат съвместен натиск над Пхенян"}
{"url": "https://www.24chasa.bg/novini/article/6684088", "text": "Най-малко 30 мигранти и бежанци от африкански произход са се удавили, след като корабът им потънал край йеменския бряг по-рано тази седмица, предаде Асошиейтед прес, като цитира Международната организация за миграцията на ООН. В изявлението на организацията се съобщава, че претовареният кораб, превозващ около 152 сомалийци и етиопци, се е насочвал към Джибути, след като потеглил от брега на Ал Бурайка, близо до град Аден. Смята се, че плавателният съд е бил управляван от безскрупулни трафиканти, които се опитали да изнудят мигрантите за повече пари. Оцелели съобщават, че при потъването са чули изстрели, предаде БТА.  От март 2015 г. насам Йемен е обхванат от гражданска война между водената от Саудитска Арабия коалиция, подкрепяща международно признатото правителство, и шиитските бунтовници. Международната организация за миграцията подчертава, че конфликтът в Йемен е изложил мигрантите и бежанците на риск от нарушаване на човешките им права, включително незаконно задържане и трафик.", "date": "2018.01.26", "title": "Белгия предаде на Франция заподозрян за терористичните нападения в Париж"}
