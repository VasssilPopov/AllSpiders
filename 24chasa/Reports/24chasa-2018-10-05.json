{"url": "https://www.24chasa.bg/novini/article/7088500", "text": "Зам.-министърът на образованието Деница Сачева и депутатите от ГЕРБ Димитър Главчев (председател на Контролната комисия на партията), Десислава Атанасова и Евгени Будинов дариха средства за онкоболни момиченца от район \"Надежда\", средства за чието лечение се набират в кампанията \"Обединена Надежда за Вяра и Виви\" по инициатива на кмета на района инж. Димитър Димов.  Това се случи по време на посещение в Народното събрание на подкрепената от Министерството на образованието и науката кампания \"Успели българи дават личен пример\", едно от лицата на която е Кристина Кръстева от \"24 часа\", а инициатор е Диана Миланова - автор на десетки благотворителни инициативи. По молба на учениците от средно иновативно училище \"Кирил и Методий\" във Велинград, което в края на май бе посетено от лицата на \"Успели българи дават личен пример\", вчера възпитаници от 9-и, 10-и и 11-и клас на училището посетиха парламента по покана на Главчев - също част от кампанията, подкрепена от МОН. С тях бяха актьорът Дани Ангелов, журналистът и актьор Павел Владимиров, журналистът и пиар експерт Бояна Бояджиева, певицата Цвети Радойчева.  След парламента групата посети Министерството на образованието и науката, където се срещна със Сачева, Археологическия музей и Ротондата \"Св. Георги\".", "date": "2018.10.05", "title": "Сачева, Главчев, Атанасова и Будинов дариха за онкоболни деца и приеха ученици от Велинград"}
{"url": "https://www.24chasa.bg/novini/article/7088392", "text": "“През дългогодишната история на дружеството никога не е имало митнически или данъчни нарушения. През годините екипът на “Черноморско злато” АД е оказвал пълно съдействие на контролните органи при извършваните регулярни проверки. За последните три години дружеството е внесло над 25 млн. лева акциз и над 10 млн. лева ДДС”. Това се казва в становище на завода в Поморие по повод проверката на Агенция “Митници” в периода от 1 до 3 октомври. От “Черноморско злато” посочват, че в разпространен брифинг от Агенция “Митници” никъде не се споменават “незаконни кранове”, както било отразено от някои медии. Считаме, че употребата на този израз води към неверни внушения за незаконна дейност, казват от предприятието. “Тъй като става въпрос за специфичен технологичен процес на производството, искаме да внесем повече яснота по темата. Дестилационната колона е съоръжение, което служи за производство на дестилат от грозде, а не за съхранение на готова продукция. Колоните се ползват между 2 и 3 месеца в годината в зависимост от изкупвателната кампания на грозде. Тоест течността в тези съоръжения не е краен продукт, готов за консумация, а дестилат с алкохолно съдържание между 55 и 75%”, твърдят от предприятието. И допълват: Всяка дестилационна колона фабрично съдържа барета с пробно кранче съгласно технологичните изисквания за работа. Както ясно е написано в официално писмо от производителя на нашите съоръжения: “Крановете на баретките на дестилационните инсталации, произведени и продадени на “Черноморско злато” АД, са фабрично монтирани съгласно технологичните изисквания за работа на колоната, от “Бенковски Ко, София”. Функцията на баретата и контролните кранчета е за извършване на контрол при дестилационния процес, като се отчитат алкохолният градус, температурата и вкусово-ароматните качества на произведения продукт. Технологичният процес на изваряване се настройвал точно от тези показатели. При продължително отворен кран дестилационната инсталация не може да функционира, тъй като уредът за отчитане на алкохол (спиртомер) пада на дъното на баретата и се чупи, тоест течност не може да бъде източвана в големи количества. Максималното време, без да се излага спиртомерът на риск, е около 10-15 секунди. Отбелязваме, че въпросните барети, чиято неразделна част са пробните кранове, присъстват на официалните технологични схеми от производителите, допълват от “Черноморско злато”. Относно пластмасовите 5-литрови туби, които бяха коментирани в медийното пространство, от дружеството повтарят, че в тях е открита промивна вода с остатъчен алкохол от измиване на съоръжение с аромат на анетол. Жълтеникавата течност е водно-алкохолна смес с лек аромат на ракия и е от промиване на инсталации. Заявяваме, че въпросните туби никога не са били скрити, а са съхранявани именно в данъчния склад, казват от “Черноморско злато”.", "date": "2018.10.05", "title": "\"Черноморско злато\": Никога не сме имали нарушения, за 3 г. сме платили 25 млн. лв. акциз и 10 млн. ДДС"}
{"url": "https://www.24chasa.bg/novini/article/7088429", "text": "Чакат по-висока инфлация и отслабване на кредитирането Рекордно ниска безработица - 5,4% за 2018 г. и под 5% за 2019 г. , очаква финансовото министерство. Така за първи път тя ще падне под историческия си минимум от предкризисната 2008 г. Това са записали в есенната си прогноза, обявена в петък, експертите на финансовия министър Владислав Горанов. Ръстът на икономиката леко ще се забави и ще достигне 3,6% вместо планираните 3,9%. Догодина очакванията са той отново да се повиши до 3,7%, а през следващите две години до 2021 г. да се задържи на 3,5%. Основните причини за това са изцяло външни - икономиките от еврозоната също ще растат по-бавно от първоначално очакваните 1,8-2,3% за периода. Допълнителен натиск, който ще затрудни българската икономика, са събитията в Турция, която е основен търговски партньор на България. По-висока от очакваната към края на тази година ще бъде и инфлацията, прогнозират от финансите. Средногодишната ще е 2,7% в края на тази година, а продължаващото поскъпване на международните цени на суровини и енергоизточници ще я вдигне до 3% в началото на 2019 г. Към края ѝ тя ще се понижи до 2,6%. Поскъпването на потребителските цени основно заради ефекта от по-скъпите горива ще се ускори до 5,9% и ще се отрази върху цените на транспортните услуги, на храните, както и на услугите в хотели, ресторанти и заведения за хранене. Кредитирането за домакинствата ще продължи да се ускорява - до 9,6% в края на тази година. През 2019 г. обаче темповете му ще се забавят заради действията на банките по предстоящите оценки на активите и стрес тестовете, съответно до 6,9% за фирмите и 7,3% за домакинствата.", "date": "2018.10.05", "title": "Рекорд! Безработицата пада под 5% догодина"}
{"url": "https://www.24chasa.bg/novini/article/7088203", "text": "Бизнесът е против рязкото вдигане на максималният осигурителен доход от 2600 на 3000 лв. По този начин ще се увеличат социалните и здравните осигуровки на работещите с около 15%. “Немалка част от високо доходните специалисти ще се изкушат да отидат в сивия сектор”, предупреди председателят на Асоциацията на индустриалния капитал в България Васил Велев. Той е категоричен, че таванът на пенсиите не трябва да се обвързва с максималния осигурителен доход. “Ако искат да вдигнат максималната пенсия, могат да го направят с промени в Кодекса за социално осигураване. Сега е предвидено таванът на пенсиите да бъде 40% от максималния осигурителен доход. Нищо не пречи да вдигнат този процент до 45-50”, обясни Велев. Увеличаването на тавана е страхлив и предпазлив ход от страна на управляващите, а не уместен, критикува пък депутатът от ДПС и шеф на социалната комисия на НС Хасан Адемов. Той критикува и това, че социалният министър Бисер Петков не е бил поканен на срещата на правителството със синдикатите. “Защо не се повдига въпросът да няма изобщо максимален осигурителен доход, ако се иска хората да се осигуряват върху реални доходи”, попита Адемов. Подкрепям предложения вариант, обясни пък социалният министър Бисер Петков. Според него към това увеличение винаги се е подхождало предпазливо, защото има ефект върху приходите и разходите. И допълни, че ще се съгласи с него, защото и той има позитиви.", "date": "2018.10.05", "title": "Бизнесът против да се вдига таванът на пенсиите с по-високи осигуровки"}
{"url": "https://www.24chasa.bg/novini/article/7088503", "text": "В Дулово, област Силистра са били запечатани хранителен магазин и склад. Там са открити храни с неизвестен произход. Взели сме мерки, защото месата там може да са от Румъния и Украйна, където има африканска чума по прасетата. Всичко е иззето и от магазина, който е работил със склада. Няма да свършим с описването на цялата стока преди следобеда в неделя.. Това заяви изпълнителният директор на БАБХ д-р Дамян Илиев в предаването „Още от деня“ по БНТ.„Никой няма възможност да влиза в склада, освен БАБХ и полицията. В момента в склада има полиция“, коментира д-р Илиев. По неофициална информация в склада са били открити 500 кг свинско месо, над 300 кг пилешко и около 60 кг риба. Стоките са били без придружителен документ. Собственикът обещал в началото на другата седмица да предостави документи. Твърдял, че свинското месо е внос от Франция, рибата от Норвегия, а пилешкото от Англия. Предположенията са, че са закупувани от борси в съответните държави малко преди да им изтече годността.", "date": "2018.10.05", "title": "Склад с храни с неизвестен произход са намерени в Силистренско"}
{"url": "https://www.24chasa.bg/novini/article/7088259", "text": "Общински съветници и депутати от ГЕРБ и БСП си организираха словесна престрелка заради ремонта на ул. “Граф Игнатиев”. “Последната година от мандата на Фандъкова е времето, в което тя трябва да изпие горчивата чаша на плодовете от 10-годишното си управление. За нея остава само да се оттегли”, каза шефът на групата на БСП в СОС Калоян Паргов на брифинг на мястото на ремонта. Тук сме да поздравим колегите от БСП за предизборната им кампания. Очакваме битката на отечествения фронт есента на другата година и ще я спечелим, заяви депутатът от ГЕРБ Тома Биков. Той и шефът на СОС Елен Герджиков, депутати и общински съветници от ГЕРБ се появиха на брифинга на социалистите. Извънредните брифинги и истеричните ситуации, които правят БСП, са поредният сценарий за предизборна кампания, каза Герджиков и бе категоричен, че на строителна площадка лесно се откриват кусури. Той попита червените могат ли да дадат пример от тяхно управление, независимо дали държавно, или общинско, да е бил санкциониран изпълнител. А социалистите му отвърнаха, че не е било нужно, защото се е строяло качествено. “Във всеки незавършен проект могат да се намерят деформации. Това не е крайният вариант. Ще изискваме качество. Ще гоним всички докрай - проектант, изпълнител и надзор. Отговорността е на всички”, каза главният архитект Здравко Здравков по Нова тв. “Когато хващаш нещо незавършено и го разнасяш в социалните мрежи, естествено, че ще се получи такъв “уау” ефект. Г-жа Фандъкова не е проектант, вместо да бъде похвалена, че е намерила 20 милиона, за да се ремонтира центърът, сега се обясняваме”, отсече Здравков. Криминално проявен бе задържан от МВР на протест заради ремонта. Той бе подкрепен от “Демократична България” и се проведе пред общината. ", "date": "2018.10.05", "title": "БСП иска оставки заради “Графа” ГЕРБ: Поздрави, стартирахте в София предизборната си кампания"}
{"url": "https://www.24chasa.bg/novini/article/7088518", "text": "Не вярвам в края на европейската цивилизация или на Европейския съюз, но европейските лидери трябва да проявяват и загриженост, да не бъдат твърде големи технократи, които не гледат към цивилизационните предизвикателства към Европа. Това заяви пред   Петър Стоянов, президент на Република България в периода 1997 - 2002 г. По думите му, американското общество никога не е било така разделено, както е сега, и това се отразява пряко на Европа. Исторически погледнато, никой съвременник не може да види упадъка на цивилизацията си. Въпреки това, Европа не върви към рухване, изтъкна Петър Стоянов. Единственият правилен избор за България е бил ЕС, а българите са категорични европейци, заяви Петър Стоянов. В разделението на русофили и русофоби няма цивилизационен избор по време на Възраждането, тъй като Русия е била първата славянска държава, поела по западния път, изтъкна Петър Стоянов.", "date": "2018.10.05", "title": "Петър Стоянов: Кризата в Европа е институционална, а не екзистенциална"}
{"url": "https://www.24chasa.bg/novini/article/7088453", "text": "Полицията на град Гилбърт в щата Минесота предупреди гражданите да се пазят от нападения на ята пияни птици, пише в. \"Индипендънт\", цитиран от БТА.  Подпийналите пернати безразсъдно се спускат над хора и автомобили. Поради подходящите климатични условия, ягодите и плодовете, с които се хранят местните птици, са в процес на ферментация и след консумация предизвикват опиянение. Животните започнат да се държат неадекватно - или пикират в предното стъкло на движещ се автомобил, или влизат в колите през страничните прозорци. Пияните птици не били излетели на юг и след алкохолната вакханалия изобщо нямали намерение да мигрират. Поведението на пернатите не е опасно за хората, но те могат да разсеят водачите на МПС и да предизвикат пътни произшествия. Полицията посъветва гражданите да внимават на пътя и да затварят плътно стъклата на автомобилите си.", "date": "2018.10.05", "title": "Пияни птици нападат жители на щата \nМинесота"}
{"url": "https://www.24chasa.bg/novini/article/7086500", "text": "Влакът на царя, както и този на Тодор Живков са конструирани да се движат със 160 км в час. Татовата композиция може да вдига в екстремални ситуации и 180 км. Затова спокойно с тях се пътувало и в чужбина. У нас и до днес няма такива вагони. Две композиции с вагони на царя и на Тодор Живков ще направят в събота и неделя пътувания от София през Искърското дефиле до Мездра и Плевен и от Горна Оряховица до Варна. Не със 160 км в час, защото по северните линии релсите не са за такива скорости. Царските вагони са поръчани някъде през 30-те години, а първият, той е бил за Борис III, е доставен през 1938 г. Последният - през 1942 г., през войната, казва Юли Пейчев от депо РЕМИЗ , в което се пазят влаковете. Преди това Фердинанд е имал също царски влак, много по-натруфен, със злато и плюш. Първият му вагон бил подарък от турския султан. Вагоните на Борис III не са толкова луксозни, но пък били последната дума на техниката. Немска му работа. Имало е вагон за царица Йоанна, за брат му Кирил, вагон-ресторант и последният е багажният. В него е била и кухнята с печка на въглища. Във вагоните има телефони, от които Борис е можел да говори със съпругата си примерно, докато пътуват. За да се свърже с правителството, влакът е трябвало да бъде на гара, войник да разпъне кабел до телефонната централа на гарата и така да се осъществи връзката. До 70-те години царският влак е ползван и от червените управляващи С него са пътували Георги Димитров и Антон Югов. Затова на вратите на царските вагони се е появил и надпис на руски за “отвори” и “затвори”. През 1974 година се поръчват нови вагони, произведени са в ГДР. С тези 10 вагона се композира новият влак на властта. Във вагона на Живков от спалнята се минава в банята, от нея в малък кабинет, в който са телефоните. Там е и прословутият червен телефон, който е осигурявал защитената от подслушване връзка на властниците. Пази се и резервен. За разлика от царския влак този на Тодор Живков има климатична инсталация, която може да осигури поддържане на микроклимата във вагоните за седмица. Имало е и вагон гараж, в който са превозвали колите. Една табела от онова време ни дава информация с какво са возили Тодор Живков - на нея пише: “Зил 114”, “Чайка”, “Волга”, “Мерцедес”, “Пежо”. С влака на Тато, както умилително-присмехулно наричаха хората Тодор Живков, са пътували Хелмут Кол, Леонид Брежнев, Ким Чен Ир.", "date": "2018.10.05", "title": "Влаковете на царя и Живков вдигат  160 км/ч"}
{"url": "https://www.24chasa.bg/novini/article/7088460", "text": "Германският съд отхвърли искане да бъде освободен мъж, изтърпяващ доживотна присъда за канибалското убийство на друг мъж, с когото се бил запознал, при случай, ужасил Германия в началото на миналото десетилетие, предаде Асошиейтед прес, цитирана от БТА. Армин Майвес, който беше осъден за убийство и нарушаване на покоя на мъртвите, излежава доживотна присъда в затвора. В Германия е практика хората с доживотни присъди да бъдат освободени предсрочно, след като са изтърпели 15 години от тях. Съдът в град Касел обаче отхвърли искането за предсрочното освобождаване на Майвес, след което апелативният съд във Франкфурт отхвърли и обжалването на решението. В решението на съда във Франкфурт се казва, че съдиите на по-долната инстанция правилно са определили след препоръка на експерти, че \"към момента не са налице благоприятни изгледи\" за бъдещото му поведение. Майвес беше арестуван през декември 2002 г. заради смъртта година по-рано на Бернд Юрген Брандес. Майвес заяви, че Брандес се бил отзовал на негова обява в интернет за млад мъж за \"убийство и консумация\", както и че Брандес пожелал да бъде убит с нож, след като изпие цяло шишенце с лекарство, за да изгуби съзнание. Майвес направил видеозапис на убийството. През 2004 г. той беше признат за виновен за предумишлено убийство и беше осъден на 8,5 години затвор, но прокуратурата обжалва присъдата. Федералният съд не прие така формулираните обвинения в убийство, отмени присъдата и нареди делото да бъде върнато за ново разглеждане с мотива, че съдът на по-долната инстанция не е взел под достатъчно внимание сексуалните подбуди за убийството. При повторното разглеждане на делото Майвес беше признат за виновен в убийство и получи доживотна присъда през 2006 г.", "date": "2018.10.05", "title": "Отхвърлиха молбата на канибал за предсрочно освобождаване, лежи доживот"}
{"url": "https://www.24chasa.bg/novini/article/7088140", "text": "Иракска правозащитничка и гинеколог от Конго получават Нобеловата награда за мир за 2018 г., съобщи Ройтерс. Язидката Надя Мурад и доктор Дени Муквеге са отличени за борбата си срещу използването на сексуално насилие като оръжие при войни и въоръжени конфликти, обяви в Осло норвежкият Нобелов комитет. Той отбеляза, че “и двамата лауреати имат важен принос за привличане на вниманието към борбата с подобни военни престъпления”. “Те са излагали на риск личната си сигурност, противопоставяйки се смело на военни престъпления и помагайки на жертвите да получат справедливост”, посочват от 5-членния комитет. 25-годишната Мурад е вторият най-млад нобелов лауреат след пакистанката Малала Юсуфзай, която получи наградата на 17-годишна възраст през 2014 г. Муквеге научил, че получава Нобелова награда за мир, докато бил в операционната. “Жени дойдоха и започнаха да вдигат шум около операционната зала, но аз не обръщах много внимание какво се случва”, разказа той пред норвежкия в. “Верденс ганг” от болницата. “Можете да си представите колко развълнуван бях”, добави лекарят. Премията за носителя на Нобеловата награда е 9 млн. шведски крони (около $ 1 млн.). Церемонията по награждаването по традиция е на 10 декември в Стокхолм - датата, на която умира основателят на премията - шведският предприемач и изобретател Алфред Нобел (1833-1896). За отличието тази година бяха номинирани 216 души и 115 организации. Сред кандидатите се споменаваха американският президент Доналд Тръмп, лидерите на КНДР Ким Чен Ун и на Южна Корея Мун Дже Ин заради сближаването, постигнато на Корейския полуостров. За фаворити се посочваха и премиерите на Гърция и Македония Алексис Ципрас и Зоран Заев. Залози се правеха и за френския президент Еманюел Макрон, за британската премиерка Тереза Мей и за руския президент Владимир Путин. Миналата година “Нобел” за мир получи Международната кампания за забрана на ядрените оръжия. В понеделник ще бъде връчена наградата за принос в икономиката.  25-годишната язидка Надя Мурад оцеля след сексуално робство в Ирак в ръцете на “Ислямска държава” и се превърна в уважавана обществена фигура. Джиповете на терористите с черни знамена влизат през лятото на 2014 г. в намиращото се близо до границата със Сирия село на Надя. Бойците започват да убиват мъжете, превръщат малките момчета във войници и ползват жените за принудителен труд и сексуално робство. Майката на Надя и шестимата ѝ братя са убити, а тя, сестрите ѝ и много други жени и деца са отвлечени. По време на плена си в Мосул Надя е подлагана на мъчения и групови изнасилвания, била е продавана и препродавана на пазарите за роби на джихадистите, карана е да се отрича от религията си. Според екстремистите язидите са еретици. След тримесечен кошмар Надя успява да избяга в Германия и оттогава е активистка за защита на човешките права. Бори се за съдбата на близо 3000 изчезнали язидски момичета и жени. “Джихадистите искаха да отнемат честта ни, но загубиха своята”, каза Надя в реч в Европарламента. През 2016 г. тя и Ламия Башар - споделила същата съдба, печелят престижната награда “Сахаров”. През същата година получава и наградата за човешки права “Вацлав Хавел”. Надя Мурад е свидетелят, който разказва за насилието срещу себе си и срещу другите, посочва Нобеловият комитет. Впечатляваща е и силата ѝ да говори от името на останалите жертви.  63-годишният Дени Муквеге посвещава живота си на защитата на жертви на сексуално насилие във въоръжени конфликти. Гинекологът ръководи болницата “Панзи” в град Букаву, Източно Конго, която основава през 1999 г. От 2008 г. клиниката му се специализира и приема хиляди жени всяка година, като много от тях спешно се нуждаят от операция след сексуално насилие и издевателства по време на неспирните граждански войни и конфликти. Доктор Муквеге многократно е заклеймявал масовите изнасилвания в Конго и е известен с критиките си към правителството и международната общност, че не правят достатъчно за прекратяването на тази ужасяваща практика. Нобеловият комитет посочва, че Дени Муквеге е “най-обединяващият символ на борбата за край на сексуалното насилие по време на война и въоръжени конфликти както в страната, така и международно”. Основният му принцип е: “Справедливостта е работа на всички”. Според в. “Гардиън” поне от 10 години се очаквало да спечели. “Международната общност е прокарала червена линия по отношение на химическите, ядрените и биологическите оръжия. Ние, мъжете и жените, трябва да поискаме такава червена линия и за изнасилванията - оръжие, което е евтино, достъпно, но много разрушително”, заявява Дени Муквеге през 2014 г. в интервю, публикувано на сайта на Европейския парламент. Тогава той печели наградата “Сахаров” за свобода на мисълта, наименувана на съветския учен и дисидент Андрей Сахаров и учредена от Европарламента през 1988 г.", "date": "2018.10.05", "title": "Язидка и гинеколог с “Нобел” за мир (Обзор)"}
{"url": "https://www.24chasa.bg/novini/article/7088468", "text": "Във Великобритания беше разбита банда, превърнала съвременното робство в семеен бизнес. Престъпната фамилия и жертвите са от Словакия. Членовете на бандата бяха осъдени на общо 24 години затвор, предаде  Срещу обещанието за добре платена работа и добър живот във Великобритания главатарят на фамилната банда Франтишек Цисар набирал евтина работна ръка в Словакия. Мишената му били бедни хора, предимно мъже или семейства с деца, които живеели в нищета. \"Тези хора са били уязвими в собствената си страна. Те напускали Словакия срещу обещание за по-добър живот. Но тук били финансово експлоатирани. Били са принуждавани да работят и живеят в невероятна мизерия\", каза детектив Патрик Туигс. От фамилията Цисар контролирали напълно работниците си. Управлявали банковите им сметки. Принуждавали ги да работят без почивка. Понякога работниците на Цисар трябвало да просят, за да си осигурят храна. Водачът на бандата получи 9 години затвор, а останалите членове - по четири години и половина", "date": "2018.10.05", "title": "Разбиха банда за съвременно робство във Великобритания"}
{"url": "https://www.24chasa.bg/novini/article/7088180", "text": "Ново изследване потвърди, че високи дози виагра могат да увредят зрението, съобщи сп. “Медикъл нюз тудей”. 31-годишен мъж прекали с препарата за потентност и започна да вижда всичко в червено. Доктори опитаха да излекуват увреденото му зрение, но нищо не помага, съобщиха западни издания. Диагнозата, поставена в нюйоркската болница “Маунт Синай”, е “необратима еритропсия”. Мъжът си купил онлайн течна виагра и пил направо от шишето. Той погълнал неуточнена доза силденафол цитрат - активната съставка на виаграта, която лекува еректилна дисфункция. Според докторите пациентът е получил “структурни промени” на ретината си. Той започнал да вижда всичко в червено. Това нарушение на зрението, свързано с оцветяване, е добре познат ефект от този вид лекарства. Никога досега обаче не сме могли да визуализираме структурния ефект на медикамента върху ретината, заяви д-р Ричард Роузън от Ню Йорк. Компанията Pfizer, производител на виагра, се дистанцира от инцидента. Тя посочва, че медийните съобщения некоректно цитират виаграта като лекарството, свързано с този случай. Според болницата това, което мъжът си е купил онлайн, е течен силденафил, без да се посочва дали е имал рецепта. ", "date": "2018.10.05", "title": "Мъж прекали с виагра, прогледна в червено"}
{"url": "https://www.24chasa.bg/novini/article/7088385", "text": "Пробите за африканска чума, взети от свинете в провадийското село Бозвелийско, са отрицателни. Това съобщи областният управител на Варненска област Стоян Пасев, предаде  Той обясни, че забраните за лов и транспортиране на свинско месо и живи животни остават: \"Сега чакаме вторите проби да излязат от 10-километровата граница, т.е. от Дългопол и от Провадия, до края на другата седмица. Карантината е два месеца. Знаете, че е много силен този щам, въпреки че се пръскаше там денонощно. Всичко това трябва да се прави. Ако пламне това огнище наново, са засегнати доста животни. Около 350 хиляди са само на територията на областта.\" Пасев каза, че предстои решение за обезщетенията на стопаните в село Тутраканци, тъй като животните им не са били регистрирани.", "date": "2018.10.05", "title": "Пробите за африканска чума в село Бозвелийско са отрицателни"}
{"url": "https://www.24chasa.bg/novini/article/7088374", "text": "Комитетът на представителите на православните църкви към Европейския съюз (CROCEU) се събра на петата си годишна среща в София, съобщи пред “24 часа” Западно- и Средноевропейския митрополит Антоний, който е представител на Българската православна църква в комитета. В София дойдоха представителите на Вселенската патриаршия - Белгийски митрополит Атинагор, на Румънската - митрополитът на Търговище Нифон (Михайца), на Гръцката архиепископия - Ахайски митрополит Атанасий, на Кипърската архиепископия - Неаполски епископ Порфирий, на Московска патриаршия - игумен Филип (Рябих). Срещата се проведе в Дома на Европа. Владиците са обсъдили теми за образованието и семейството в страните от ЕС като път за подобряване на единството в съюза. Днес представителите на православните църкви към ЕС ще се включат в честването на 180 г. от рождението на първия Старозагорски митрополит Методий (Кусев), а в неделя ще вземат участие в света литургия заедно с патриарх Неофит и митрополити в храм “Св. Николай” в Стара Загора. Комитетът е създаден през 2010 г. и има за цел да подпомогне съвместната работа на поместните православни църкви при представяне на общите им идеи и възгледи по актуални теми пред европейските институции. ", "date": "2018.10.05", "title": "Владици от европейските църкви в София на заседание"}
{"url": "https://www.24chasa.bg/novini/article/7088384", "text": "Украинският кинорежисьор Олег Сенцов, излежаващ 20-годишна присъда в руски затвор за терористичен заговор в анексирания от Русия Кримски полуостров, обясни защо е прекратил гладната си стачка, продължила повече от 140 дни, предаде ДПА, цитирана от БТА.  В изявление на неговия адвокат, предадено от агенция Интерфакс днес, се казва, че Сенцов е взел решение да прекрати стачката си от утре, защото властите са взели решение той да бъде хранен насила заради критичното състояние, в което се намира. Руската федерална служба за изпълнение на наказанията заяви по-рано днес, че режисьорът е написал заявление за прекратяване на гладната стачка и е дал съгласието си да приема храна. \"Проведени са консултации с най-добрите диетолози в Москва как да бъде изведен от състоянието на гладната стачка. Разработена е съответна диета за нормализиране на здравето му\", добави заместник-директорът на службата Валерий Максименко. Той благодари на всички, включително лекарите и адвокатите на режисьора, че със съвместни усилия са го убедили да вземе това решение. \"Той избра живота\", подчерта Максименко. Сенцов получи широка известност с филма си \"Играчът\" (\"Gamer\") от 2011 г., - драматична история на ентусиаст на видеоигри в Крим. Режисьорът е яростен критик на анексирането на Крим от Русия през 2014 г. През 2015 г. той беше осъден на 20 години затвор по обвинения в тероризъм и трафик на оръжие, но не се признава за виновен. Според обвинението на руския съд режисьорът е създал терористична група, действаща в Крим и извършила два палежа. Миналия месец Европейският парламент номинира Сенцов за кандидат за престижната Сахаровска награда за свобода на съвестта, която се присъжда всяка година за изключителен принос в борбата за човешки права, припомня ДПА.", "date": "2018.10.05", "title": "Сенцов прекратил гладната си стачка, властите искали да го хранят насила"}
{"url": "https://www.24chasa.bg/novini/article/7088204", "text": "Има възможност в кратки срокове да бъдат доработени обещаните проектозакони за личната помощ и за хората с увреждания, така че да удовлетворяват исканията и да съответстват на финансовите възможности на държавата. Това каза омбудсманът Мая Манолова по време на експертната работна среща в социалното министерство за реформата в системата, предаде  \"Не мога да предам хората с увреждания, така че съм тук да настоявам министърът... наистина да му дам кураж всичко това, което искат протестиращите, което искат хората с увреждания да се върне в проектите, да ги доработим във вид, в който реформата да започне. Основните искания да се удовлетворят и все пак да се вместим във финансови рамки, които да са поносими за бюджета през следващата година\", каза още Манолова.", "date": "2018.10.05", "title": "Манолова: Исканията на хората с увреждания могат да се изпълнят в кратки срокове"}
{"url": "https://www.24chasa.bg/novini/article/7088210", "text": "Имам уверението, че във финалния вариант градинката на „Св. Седмочисленици” в столицата ще изглежда по коренно различен начин. Това каза пред  председателят на Столичния общински съвет Елен Герджиков. В момента е сиво на фона на сиво, няма как да го оценим, заяви той, като допълни, че ще изглежда различно с градска мебел и озеленяване. Според него определени политически сили правят опити да използват един незавършен ремонт като политически асансьор, за да привлекат вниманието върху себе си. Лесно е да отидеш на строителна площадка и да посочиш определени дефекти, коментира той.", "date": "2018.10.05", "title": "Елен Герджиков: На финала градинката на „Св. Седмочисленици” ще изглежда коренно различно"}
{"url": "https://www.24chasa.bg/novini/article/7088244", "text": "Председателят на Движението за права и свободи откри семинар на тема „Перспективи за сигурността и устойчивото развитие – актуализиране на програмата на ДПС с оглед на новите реалности“. На семинара присъстват членовете на ЦОБ, парламентарната група на ДПС, евродепутати, областни председатели на ДПС, областни и общински кметове от ДПС. Семинарът има за цел да актуализира програмата на ДПС в отговор на европейските и национални предизвикателства, съобщиха от ДПС. В своето въведение председателят на ДПС Мустафа Карадайъ направи политически анализ на ситуацията в България. И подчерта, че липсата на ясно мнозинство и аритметично създадените мнозинства, които не са базирани на общи ценности водят страната ни към несигурност. Именно поради тази причина България се нуждае от съгласие за ясна програма за ускорено развитие, а призванието на ДПС е да посочи и аргументира приоритетите в такава програма. В първата част на семинара евродепутатите на ДПС представиха европейското измерение на политиките. Основна тема в изказването на Филиз Хюсменова бе политическите позиции на групата на АЛДЕ в ЕП. Хюсменова насочи вниманието към част от европейските теми, който биха били приложими при изготвянето на програмата.Евродепутатът Илхан Кючюк представи на аудиторията проекта за манифест на АЛДЕ за предстоящите избори за членове на Европейския парламент.Искра Михайлова и Неджми Али резюмираха основните акценти на многогодишната финансова рамка на ЕС. Семинарът на ДПС продължава и в събота, когато ще бъдат изслушани доклади относно състоянието на различните секторни политики, представени от ресорните панели на ЦОБ.", "date": "2018.10.05", "title": "Елитът на ДПС на работен семинар за актуализиране на програмата на партията"}
{"url": "https://www.24chasa.bg/novini/article/7088251", "text": "Турските сили за сигурност са неутрализирали общо 68 терористи при операции, извършени през последната седмица, съобщи днес генералният щаб на турската армия, цитиран от Анадолската агенция. В изявление на армията се казва, че в периода от 28 септември до 4 октомври в Турция са били извършени антитерористични операции срещу цели на Кюрдската работническа партия (ПКК) и ДАЕШ (\"Ислямска държава\") в окръзите Шърнак, Сиирт, Диарбекир и Агръ в Югоизточна Турция и в Северен Ирак, предаде БТА.  При операциите са били неутрализирани 56 терористи на територията на Турция и 12 в Северен Ирак. Силите за сигурност са унищожили убежища на терористи от ПКК и са иззели оръжия, боеприпаси и експлозиви от бойците. При акциите са били иззети 86 килограма наркотици и голямо количество контрабандни цигари. В рамките на борбата срещу тероризма през последните няколко дни загинаха девет турски войници и девет бяха ранени.", "date": "2018.10.05", "title": "В Турция са убити 68 терористи през последната седмица"}
{"url": "https://www.24chasa.bg/novini/article/7088277", "text": "Австралийски учени установиха, че предшествениците на съвременното кенгуру са се появили преди 25 години, но то е направило бърз еволюционен скок преди около 3 милиона години, предава ДПА, цитирана от БТА.  Агенцията цитира проучване на изследователи от университета \"Флайндърс\". Бързата еволюционна промяна на тези животни се дължала на изменения в околната им среда - възникването на обширни тревни площи на континента. Тези двуутробни са националният символ на Австралия и тяхната популация възлиза на 45 милиона екземпляра. Те са двойно повече от жителите на страната-континент. Учените стигнали до своите изводи, като анализирали зъбите от 1600 съвременни животни и от около стотина изкопаеми. Първоначално кенгуруто имало къси и плътни зъби, пригодни за хранене със зеленината от дървета и храсти. Но след това зъбите им се издължили и се сдобили с високи корони, които да им позволят да дъвчат жилавата трева, която завзела континента. Преди това учените считаха, че кенгурутата са еволюирали постепенно, след като засушаване е обхванало хабитата им преди 12-5 милиона години. Но учените от университета Флайндърс намериха доказателства, че тези двуутробни са направили еволюционен скок преди 3 милиона година, предизвикан от новата конфигурация на флората на континента.", "date": "2018.10.05", "title": "Кенгуруто направило бърз скок в еволюцията си преди 3 милиона години"}
{"url": "https://www.24chasa.bg/novini/article/7088295", "text": "Купуването на хранителни продукти от улиците е опасно. Това заяви пред   изпълнителният директор на Агенцията за безопасност на храните д-р Дамян Илиев. Той заяви, че започва масирана проверка за заболявания по животните в трите области в Югоизточна България, на които ЕК наложи санкции за износ на животни и животински продукти. Най-честото нарушение, което БАБХ установява при регулярните си проверки, е храните да имат неизвестен произход, храни с изтекъл срок на годност, лоша хигиена, обясни д-р Илиев. \"Статистиката казва, че българинът харчи 30-40% от парите си за храна и ако не я регулираме, това е много лошо\", каза д-р Дамян Илиев, изпълнителен директор на БАБХ. Той посъветва гражданите да закупуват регламентирани стоки с етикети. Купуването на хранителни продукти от улиците е опасно, допълни той. В Силистра е намерен склад с храни с неизвестен произход, включително на месни продукти, като всичко е иззето, заяви д-р Илиев. Той обясни, че рискът в случая е стоката да е дошла от Румъния или Украйна, за вноса от където има забрана заради чумата по свинете. Магазинът, кореспондирал с този склад, е затворен, допълни той. Започва масирано изследване на домашните животни в Югоизточна България, където за където Европейската комисия наложи ограничения за износ на животни и животински продукти. Ако бъде доказано, че няма заболявания, санкциите ще бъдат вдигнати, обясни д-р Илиев. Обхванатите от санкции области са Бургаска, Ямболска и Хасковска. По думите на д-р Илиев, птичият грип е проблем за страната ни заради миграционния път на прелетните птици, като заразата се предава лесно. Регистрираният днес случай на заболяването е в малко стопанство, което не е регистрирано, допълни той.", "date": "2018.10.05", "title": "БАБХ: Да се купуват храни само от регламентирани места"}
{"url": "https://www.24chasa.bg/novini/article/7088330", "text": "Председателят на ПГ на ГЕРБ и зам.-председател на партията Цветан Цветанов присъства на тържествената сесия на Общински съвет – Благоевград, посветена на 106-ата годишнина от освобождението на Горна Джумая. Заедно с него гости на събитието бяха народният представител от ГЕРБ-Благоевград и областен координатор на партията Даниела Савеклиева, кметът на Благоевград Атанас Камбитов, общински съветници, общественици и много граждани, съобщиха от пресцентъра на ГЕРБ. Цветан Цветанов призова присъстващите в залата на Драматичен театър „Никола Вапцаров” в Благоевград да мислят поне по една минута на ден за България, защото това ще ни направи по-добри. „Такива паметни дати като 5 октомври ни дават възможност да се връщаме към историята и героите, които с делата си ни завещаха да бъдем единни и да мислим за Майка България“, подчерта той. „Спомняйки си драматичните събития от 5 октомври, съхраняваме нашата идентичност, пазим историята, за да я предадем на поколенията след нас. Със своето дело освободителите на Пиринския край и връщането му в пределите на родината, ни дават пример как в името на една кауза мажем да се обединим, а днес повече от всякога имаме нужда от единение”, каза още в празничното си слово Цветан Цветанов. По време на тържествената сесия бяха отличени и жителите на Благоевград, допринесли за неговото развитие в различни сфери и области. Заедно с кмета на Благоевград Атанас Камбитов, председателят на ПГ на ГЕРБ Цветан Цветанов връчи наградите „Личност на годината” на 13 жители на Благоевград.", "date": "2018.10.05", "title": "Цветанов в Благоевград: Мислете по минута на ден за България, това ни прави по-добри"}
{"url": "https://www.24chasa.bg/novini/article/7088340", "text": "Освободиха от ареста шофьора, който блъсна 7-годишно момче снощи в пловдивския квартал „Столипиново”. Състоянието на детето е стабилизирано, но то остава в болница с фрактура на черепа и ръката, предаде  Водачът е обяснил пред полицаите, че детето изскочило внезапно на пътя. Взетата от шофьора проба за алкохол е отрицателна. Напрежението, което възникна в кравтала веднага след инцидента, е стихнало. Местните жители обаче поискаха да бъдат поставени светофар и т.нар. „легнали полицаи”.", "date": "2018.10.05", "title": "Пуснаха от ареста шофьора, блъснал дете в „Столипиново”"}
{"url": "https://www.24chasa.bg/novini/article/7088365", "text": "Електронните винетки, които ще бъдат въведени от 1 януари следващата година, ще бъдат проверявани с автоматични статични и мобилни камери, обясни в студиото на   Радослав Николов от Министерството на регионалното развитие и благоустройството. Тол системата за тежкотоварните автомобили, която също ще бъде въведена от следващата година, цели да се таксуват онези превозни средства, които най-много натоварват инфраструктурата, обясни той. Цените на винетките няма да се променят следващата година, заяви Радослав Николов. Предстои да се въведе винетка за уикенда, допълни той. Предимствата на електронната винетка са много, като те се въвеждат от следващата година. От август следващата година тежкотоварните автомобили ще се таксуват на база изминато разстояние, допълни Радослав Николов. Електронната винетка работи с автоматични камери на фиксирани и мобилни установки, като на база регистрационен номер ще се разбере дали колата има изплатена винетка, обясни Николов. Тол системата влиза от 16 август следващата година, като тарифирането на тежкотоварните автомобили е справедливо, защото натоварват пътищата повече, заяви Николов. Идеята е приходите от тол системите да се вложат в инвестиции и поддръжка на инфраструктурата, допълни той. Тол системата в България ще използва нова система, която не изисква да има будки на магистралите, които да забавят движението, заяви Николов. Всички леки автомобили до 3,5 тона, включително и чуждите, ще заплащат електронни винетки. България ще се възползва от ключовото си разположение и засиления международен тежък трафик, допълни той. Тежкотоварните автомобили ще заплащат пътна такса само по пътищата, където такава се изисква.", "date": "2018.10.05", "title": "Радослав Николов: Предимствата на електронната винетка са много"}
{"url": "https://www.24chasa.bg/novini/article/7088402", "text": "НАСА съобщи, че първият полет на космическия кораб на \"Спейс екс\" с двама астронавти на борда, ще бъде осъществен през месец юни догодина, Асошиейтед прес и Франс прес. Астронавтите ще летят до Международната космическа станция /МКС/.Полет на космически кораб със същата дестинация, разработен от \"Боинг\", ще последва през месец август 2019 година, предаде БТА.  НАСА все пак изтъкна, че датите на изтрелванията може да претърпят промяна, тъй като апаратите са нови и инженерите имат още много работа по тях. Двата полета се считат за тестови. Двете двойки американски астронавти ще прекарат по две седмици на борда на МКС, преди да се завърнат на Земята. Преди споменатите експериментални полети \"Спейс екс\" ще изпрати непилотирана мисия до МКС през януари 2019 година, а \"Боинг\" - през март 2019 година. \"Спейс екс\" ще използва ракетата-носител \"Фалкон-9\", към която ще бъде прикрепен корабът \"Крю дрейгън\". Пилотираната капсула на \"Боинг\" \"Старлайнер\" ще бъде изведена от ракетата-носител \"Атлас V\".", "date": "2018.10.05", "title": "Първият полет на \"Спейс екс\" с астронавти \nще се състои през месец юни 2019 година"}
{"url": "https://www.24chasa.bg/novini/article/7088412", "text": "Днес, при провеждане на протестни действия пред сградата на Столичната община на група граждани, организирали се в социалните мрежи, един от присъстващите започнал да крещи и да отправя обидни квалификации по адрес на кмета на града. Участниците в протестните действия се разграничили от провокативното поведение на мъжа и потърсили съдействието на полицейските служители. Нарушителят не се подчинил на полицейското разпореждане, продължил да се държи арогантно, започнал да блъска и обижда униформените. Това наложило употреба на физическа сила за отстраняването му от събитието. 41 – годишният столичанин, с криминалистически регистрации, е задържан с полицейска заповед в столично районно управление, а работата по документирането на случая продължава.", "date": "2018.10.05", "title": "Задържаха протестиращ пред Столична община, блъскал и обиждал полицаи"}
{"url": "https://www.24chasa.bg/novini/article/7088445", "text": "Македонската полиция е разбила деветчленна престъпна група, която организирала трафик на мигранти с фалшиви паспорти и действала на територията на Република Македония и Албания, предаде агенция МИА, цитирана от БТА.  Министърът на вътрешните работи Оливер Спасовски съобщи на пресконференция днес, че операцията е извършена в четвъртък в координация с прокуратурата за организирана престъпност и корупция и в сътрудничество и Европол и полицията в България, Албания, Австрия и Испания. При разследването, продължило 18 месеца, било установено, че македонската група е част от международна престъпна мрежа с членове от Албания, България, Испания, Доминиканската република, Хондурас, Гватемала и Мексико, която организирала нелегален трафик на мигранти от Албания и Македония за САЩ и Канада. Трафикът се организирал за хора, които не могат получат виза за пътуване в САЩ и Канада по законен ред. Сумата, която всеки от нелегалните мигранти трябвало да плати, варирала от 20 до 25 хиляди долара.", "date": "2018.10.05", "title": "Македонската полиция е разбила престъпна група за трафик на мигранти"}
{"url": "https://www.24chasa.bg/novini/article/7088199", "text": "Папа Франциск може да посети Румъния през 2019 г., заявиха за Аджерпрес източници от Римо-католическата архиепископия, цитирани от БТА. \"Много е вероятно. Очакваме посещението, което трябва да бъде потвърдено. Не знаем конкретната дата. Ще дойде догодина по някое време\", посочиха източниците. Испанското издание \"Периодиста дихитал\" пише за предстоящо посещение на папа Франциск в Румъния и България, споменавайки, че Светият отец може да пристигне в първите дни на месец май, посочва Аджерпрес. Първото посещение на папа в Румъния - една преобладаващо православна страна - беше през 1999 г., когато папа Йоан Павел Втори беше в Букурещ в периода между 7 и 9 май и се срещна с тогавашния патриарх на Румънската православна църква Теоктист.", "date": "2018.10.05", "title": "Папа Франциск може да посети Румъния през 2019 г."}
{"url": "https://www.24chasa.bg/novini/article/7088139", "text": "Президентът на Интерпол Мън Хунвей, е разследван в Китай, съобщи на сайта си в. \"Саут Чайна морнинг пост\", цитиран от Ройтерс и ТАСС. Хонконгският вестник се позовава на анонимен източник, според когото 64-годишният Мън е бил отведен за разпит веднага след кацането на самолета, с който пристигнал на 29 септември. Информация за това, къде се намира в момента и какви са били основанията за разпита, не се съобщават, както и каква е била целта на пътуването му до Китай, предаде БТА. . Мън е президент на Интерпол от 2016 г. Той все още фигурира като заместник-министър на сайта на министерството на обществената сигурност на Китай, но според \"Сайт Чайна морнинг пост\" е изгубил през април мястото си в Централния комитет на комунистическата партия. Няма коментар от китайското министерство на обществената сигурност, посочва Ройтерс.", "date": "2018.10.05", "title": "Откриха президента на Интерпол - пристигнал в Китай и го отвели на разпит"}
{"url": "https://www.24chasa.bg/novini/article/7088159", "text": "Касационен съд в Малта потвърди днес, че висш полицейски служител трябва да бъде отстранен от разследването на убийството на журналистката Дафне Каруана Галиция заради потенциален конфликт на интереси, предаде ДПА, цитирана от БТА.  Съдът потвърди решение на Конституционния съд, че заместник- полицейският комисар Силвио Валета трябва да бъде отстранен от делото за убийството, защото е женен за министърка от кабинета и е член на ръководството на националната агенция за борба с прането на пари. Продължаващото участие на Валета в разследването \"сериозно подкопава обективността и безпристрастността му\", каза съдът. Въпреки това съдът отмени искането да бъдат преразгледани всички решения, взети от него по време на разследването. Разследващата журналистка Каруана Галиция беше убита със заложена в колата й бомба през октомври. Семейството й твърди, че малтийските власти, които тя обвиняваше в корупция, не правят достатъчно, за да изправят виновниците пред правосъдието. Касационният съд отбеляза днес, че според семейството на Каруана Галиция убийството е политическо, вероятно поръчано от някого, който е на висок пост във властта. Трима мъже бяха обвинени за това, че са заложили бомба в колата на убитата журналистка, но поръчителят остава неизвестен.", "date": "2018.10.05", "title": "Отстраниха полицай от разследването на убийството на журналистката Дафне Галиция"}
{"url": "https://www.24chasa.bg/novini/article/7088168", "text": "Президентът на САЩ Доналд Тръмп заяви, без да привежда доказателства, че жените, притиснали сенатор републиканец в асансьор, за да протестират срещу номинацията на съдия Брет Кавано за Върховния съд, са били \"платени от Сорос и други\", предаде ДПА, цитирана от БТА. \"Твърде невъзпитаните кресливи жени в асансьора са професионалистки, които само гледат как да злепоставят сенаторите. Не се хващайте не това! И също, погледнете всичките професионално изработени значки с имената им. Платени от Сорос и други. Това не са значки, изработени в мазето от любов!\", написа Тръмп в Туитър и добави хаштаг \"#Troublemakers\" (\"Смутители\"). Повече от 300 души бяха арестувани край сградата на Капитолия вчера по време на протести срещу Кавано, който беше обвинен от три жени в сексуални посегателства, съобщиха местни медии. Видеоматериал, споделен онлайн, показа сенатора републиканец Орин Хач, който порицава протестиращи, които са го наобиколили в асансьор и ги съветва \"да пораснат\".", "date": "2018.10.05", "title": "Тръмп скочи на Сорос: Протестиращите срещу съдия Кавано са платени от него"}
{"url": "https://www.24chasa.bg/novini/article/7087912", "text": "Председателят на Европейската комисия Жан-Клод Юнкер отправи днес предупреждение във Виена за риск от война в района на Западните Балкани, ако ЕС остави да изчезнат надеждите за присъединяване към ЕС на страните от този район, предаде АФП. Ако отнемем на Западните Балкани перспективата за присъединяване, ние ще видим там това, което вече видяхме през 90-те години, и то несъмнено по-скоро рано, отколкото късно, предупреди Юнкер, намеквайки за кървавите конфликти в района през онзи период. Той призна, че пътят за евроинтеграция на тези страни все още е дълъг и \"недостатъчният\" им напредък не позволява да се предвижда присъединяване \"преди 2025 г.\" най-рано. Но ЕС трябва \"да се заеме интензивно\" със Западните Балкани и да не позволява да се роди идеята, че \"ние не сме сериозни по отношение на перспективите за присъединяване\", докато някои страни членки не крият колебанията си, подчерта Юнкер. \"Почвата е все още податлива\" за военни стълкновения в този район, посочи Юнкер. Председателят на ЕК желае ЕС да предложи на страните от тази зона \"икономическо пространство, в което те ще могат да се развиват, отчасти по същия начин, както когато ще бъдат членки един ден\". Юнкер подчерта обаче, че \"всички гранични конфликти трябва да бъдат решени преди всякакво присъединяване\", така че да не се \"внася в ЕС нестабилност, идваща от Западните Балкани\". ЕС започна преговори за присъединяване със Сърбия и Черна гора; Албания и Македония на този етап трябва да се задоволят със статут на страни кандидатки, до който се надяват да достигнат Босна и Косово, припомня АФП.", "date": "2018.10.05", "title": "Юнкер: ЕС трябва да се заеме със Западните Балкани, почвата там е податлива за война"}
{"url": "https://www.24chasa.bg/novini/article/7087925", "text": "Общо 52 900 педагогически специалисти ще участват в различни квалификационни курсове по новия проект \"Квалификация за професионално развитие на педагогическите специалисти\", който ще продължи 36 месеца. Това съобщи заместник-министърът на образованието и науката Деница Сачева при представянето на проекта, който е на стойност 19 911 123 лева и се финансира със средства от ОП \"Наука и образование за интелигентен растеж\" и от държавния бюджет, предаде БТА. Основен акцент при квалификационните курсове ще бъде поставен на учителите от 34 до 54 години от цялата страна. До края на 2018 г. през различни курсове на обучение ще преминат 11 200 педагогически специалисти. Учителите до 34 години, които ще бъдат включени в програми за повишаване на квалификацията, са 8000, на възраст между 35 и 54 години са 39 100, а 5800 учители ще бъдат обучени за прилагане на съвременни методи за оценяване. Три са основните направления, по които ще бъдат обучавани учителите. Първото от тях е за усвояване на компетентности, свързани с използването на иновативни методи в преподаването и със съвременни методи за оценяване. По второто направление учителите ще се обучават да прилагат модели за създаване и развитие на позитивна училищна среда и за подобряване на взаимодействието между семейството и училището. Третото направление ще включва обучение на учителите за прилагането на съвременни методи за управление на образователните институции. По проекта ще има обучение на училищни координатори и на ръководители на направлението \"Информационни и комуникационни технологии\", за да се направи анализ и оценка на училищата какви са дигиталните умения, от които имат нужда учителите и учениците, каза Деница Сачева. Тя обясни, че идеята е да може във всички училища да се предложи пакет от мерки, който да им помогне при преминаването през т. нар. дигитална трансформация на българското образование. Учителите ще бъдат обучавани също да използват дигитални платформи за оценяването на държавните зрелостни изпити в 12-и клас и на националното външно оценяване по български език и литература, и по математика в седми клас. Организирането на курсовете за обучение ще се делегира на регионалните управления на образованието /РУО/ в цялата страна. Възложители на обученията ще могат да бъдат и по-големите училища и детски градини, а за тези, които са в по-отдалечените райони, възложители ще са РУО. Курсовете ще могат да се организират от специализирани обслужващи звена, от университети и научни организации, както и от обучителни организации с одобрени програми за обучения, включени в регистъра на МОН.", "date": "2018.10.05", "title": "Близо 53 хил. учители ще участват в квалификационни курсове по нов проект на МОН"}
{"url": "https://www.24chasa.bg/novini/article/7087927", "text": "Дванадесети април е трябвало да бъде поредният работен ден за Алексей Моренец, оплешивяващ 41-годишен мъж, за когото се твърди, че е хакер на руското военно разузнаване. Смята се, че работата на Моренец за агенцията, често изписвана със съкращението ГРУ, е включвала използване на специално оборудване за пробиване на системи за безжично свързване с интернет и проникване в компютрите на жертвите. В обвинителен акт на ФБР, който бе публикуван вчера, се казва, че той е работил в Бразилия, пътувал е два пъти до Рио де Жанейро в опит да проникне в мрежите, използвани от служители на антидопингови организации преди и по време на Олимпийските игри през 2016 година. Според обвинителния акт той е ходил в швейцарския град Лозана и там е бил в хотел, близо до мястото, където бил отседнал високопоставен служител на агенция за борба с допинга. Той е помагал на други да получат достъп до безжичната мрежа, която е ползвал служителят. Но в този пролетен ден, когато Моренец пристигнал на паркинга на хотел \"Мариот\" в Хага, нещата се развили зле за него и трима негови руски колеги. Той, Алексей Минин, Олег Сотников и Евгений Серебряков попаднали в засада и били задържани от агенти на холандското контраразузнаване, докато опитвали да пробият системата за безжично свързване с интернет на Организацията за забрана на химическите оръжия. Тази сцена бе разказана с необичайни подробности вчера в американския обвинителен акт и на драматична пресконференция в Холандия. Холандците публикуваха снимки на дипломатическите паспорти на четиримата мъже, които са с поредни номера, показаха електронно оборудване за подслушване в багажника на колата, евро и банкноти по 100 долара. Но сред най-изобличаващите доказателства е касова бележка от такси, която се твърди, че е иззета от Моренец и показва, че на 10 април той е пътувал от централата на ГРУ в Москва до международното летище в столицата. Новинарски организации, в това число Асошиейтед прес, опитаха да намерят информация, която да подкрепи твърденията. Повтори се лутането по дирите на двамата предполагаеми агенти на ГРУ след отравянето на бившия шпионин Сергей Скрипал и дъщеря му в Англия или след като САЩ обвиниха 12 служители на ГРУ през юли в извършване на хакерски атаки с цел намеса в президентските избори през 2016 г. Часове след като бе оповестено името на Моренец, руският информационен уебсайт РБК се свърза с таксиметровата компания, издала бележката и потвърди автентичността й. Мъж, чиито имена и дата на раждане съвпадат с тези на Моренец, е продал колата си през 2004 г. и при продажбата е посочил като свой адрес Военния университет към министерството на отбраната в Москва. Това става ясно от база данни за регистриране на автомобили, която бе проверена от АП. Руски медии също намериха информации в потвърждение на връзките на Моренец с военните. Руският новинарски уебсайт \"Проджект\" разговаря с петима негови бивши състуденти, включително трима възпитаници на факултета по информационни технологии във Военно-космическата академия \"А. Ф. Можайски\". Те разпознаха Моренец на снимката, публикувана от Холандия, а двама други студенти казаха, че личните му данни съвпадат с тези на човек, който е бил в техния курс, който е завършил през 1999 г. Опитите на АП да се свърже със състудентите чрез социалните мрежи не се увенчаха с успех. Серебряков, на 37 години, посочен от ФБР като друг специалист по хакерски дейности на терен, изглежда, води скромен живот на аматьор спортист и специалист по криптография. През 2011 и 2012 г. е играл в руската аматьорска футболна лига. На уебсайта на лигата Серебряков е отбелязан като \"свободен агент\" и изглежда е сменил няколко отбора, но винаги е играел за клубове от северозападната част на Москва. В този район се намира и мозъчен тръст на министерството на отбраната, където той е работил навремето и е написал проучване от 16-страници по криптография, публикувано през 2014 г. и все още достъпно в интернет. Според ведомството този мозъчен тръст, наречен Център за специални изследвания, се занимава с проучвания на \"сигурност на комуникациите и и информационни системи\". Серебряков и Моренец имат и сходни пътнически документи. На снимките, показани от холандското министерство на отбраната, се вижда, че паспортите на двамата са с поредни номера. Минин, 40-годишен мъж с къса черна брада, се твърди, че е наел скромния седан на групата в Холандия. Той е извършвал куриерски услуги за държавно дружество, което отговаря за държавните зрелостни изпити в Русия, показват документи. Според електронна таблица Минин е доставял изпитни документи в гимназия в югоизточната част на Москва и там е обозначен като служител на държавен отдел за \"специални комуникации\". Базата данни за регистрирани коли показва, че Минин е написал като свой адрес ул. Народного ополчения\" 50, военно поделение 22177. Четириетажната бежово-жълта сграда на този адрес е с ограда, на която е изобразена петолъчката на министерството на отбраната. Там се намира военната академия към министерството, една от най-престижните школи за офицери на военното разузнаване. Данните показват, че той е купил и продал поне три автомобила от 2000 до 2004 г., включително едно алфа ромео. (БТА)", "date": "2018.10.05", "title": "Касови бележки от таксита и документи \nизглежда свързват предполагаемите хакери \nс ГРУ"}
{"url": "https://www.24chasa.bg/novini/article/7087921", "text": "Нобеловият лауреат за мир- хирургът гинеколог Денис Муквеге ръководи болница за жени в Демократична република Конго, една от най-бедните, слабо развити и опасни части на света, където извършителите на тежки престъпения често остават ненаказани, предава ДПА, цитирана от БТА. Болницата Панзи, която той основава в град Букаву през 1998 г., помага на жертви на насилие, особено на масови изнасилвания. Хирургът поставя запазването на достойнството на жените начело на програмата си. Кампанията му за привличане на вниманието на световната общественост към изпитаните от пациентките му мъки му донесе днес Нобелова награда за мир, която си поделя с правозащитничката Надя Мурад, язидка, държана като робиня от \"Ислямска държава\". Муквеге е един от малкото лекари в Източно Конго, способни да извършват възстановителни операции на жени, получили травматични фистули вследствие на групови изнасилвания. Лекарят разказва колко тежка е работата му и как въпреки това не се отказва. \"Преди две години ми донесоха дете на 18 месеца, което беше изнасилено\", споделя той в интервю миналата година. \"Запитах се сънувам ли, или е реалност. Помислих си, че не мога да продължа. Когато се върнах у дома, не можех да се храня, нито да спя\". Работата на Муквеге е излагала на опасност и собствения му живот. Преди години той оцелява след опит за покушение, малко след като е говорил пред ООН, порицавайки въоръжените групи, политическите лидери в ДР Конго и Руанда, както и международната общност заради липсата на реакция на масовите изнасилвания. Въоръжени мъже взимат дъщерите му за заложнички в собствения им дом и стрелят по лекаря, бодигардът му е убит, но той успява да се спаси, бяга в Европа, където живее известно време в изгнание. Когато се връща в Конго няколко месеца по-късно, посрещнат е с радост от общността, особено от жените, които идват да го посрещнат и придружат по пътя от местното летище до неговото село. Муквеге е син на петдесятнически пастор и е роден в Конго през 1955 г., в последните години на белгийското колониално управление. Израства в размирни времена. Белгийската администрация като цяло пренебрегва нуждите на местното население. Когато страната получава независимост, само шепа хора са завършили университет. Половин година след обявяването на независимост премиерът Патрис Лумумба е екзекутиран, което води до хаос, приключил с поемането на властта от диктатора Мобуту Сесе Секо, свален през 1997 година. Следващата година катастрофалната гражданска война в страната се засилва и през годините над 5 милиона души умират от насилие и болести, по данни на хуманитарните организации. В източната част на Конго все още действат въоръжени групи и има опасност от подновяване на конфликта между държавата и бунтовниците. Жените често се използват като оръжие при бойните действия. Муквеге е научил новината, че получава Нобелова награда за мир, докато е бил в операционната, съобщи самият той. \"Жени дойдоха и започнаха да вдигат шум около операционната зала, но аз не обръщах много внимание както се случва\", разказа той пред норвежкия в. \"Верденс ганг\" от болницата. \"Можете да си представите колко развълнуван бях\", добави лекарят. Нобеловата награда за мир тази година има за цел да насочи вниманието на света към жените в зоните на конфликти, които се нуждаят от защита, и да подчертае, че извършителите на сексуални нападения по време на война трябва да бъдат изправени пред съда и да понесат отговорност за действията си, заяви председателката на Норвежкия Нобелов комитет Берит Райс-Андерсен.", "date": "2018.10.05", "title": "Денис Муквеге научил за Нобеловата награда за мир в операционната"}
{"url": "https://www.24chasa.bg/novini/article/7087935", "text": "Сериозен интерес от индийска компания от хранително-вкусовата промишленост, както и от две немски компании, има към Индустриалната зона в Стара Загора. Това са съобщили на съвместна пресконференция министърът на икономиката Емил Караниколов и кметът на града Живко Тодоров, заедно със Съвета на директорите на Индустриална зона \"Загоре\", съобщава пресцентърът на Министерството на икономиката. Те са съобщили, че са осигурени 3,5 млн. лева от държавата за развитието на Индустриална зона \"Загоре\". Създадено е смесено дружество между общината и държавата, като община Стара Загора участва с предоставянето на терен. Министър Караниколов подчертал, че е спазен поетият ангажимент за реализирането на Индустриална зона в града и съвместно с местната власт се работи да бъде изградена една от най-модерните и успешни зони в страната. По думите на министъра засиленият интерес към България като инвестиционна дестинация се потвърждава от това, че все повече компании влагат в дълготрайни материални активи. Относно липсата на работна ръка за бизнеса икономическият министър посочил, че се работи съвместно с Министерство на образованието за преквалифициране на кадри", "date": "2018.10.05", "title": "Фирми от Индия и Германия с интерес към Индустриалната зона в Стара Загора"}
{"url": "https://www.24chasa.bg/novini/article/7087937", "text": "Целостта на Великобритания ще бъде запазена при каквато и да било сделка за излизането й от Европейския съюз и няма да има нови регулаторни бариери между Северна Ирландия и останалата част от Обединеното кралство, освен ако северноирландските регионални власти не се съгласят за това, каза днес министерството за Брекзит, цитирано от Ройтерс и БТА. \"Ние ще представим наша алтернатива, която запазва целостта на Обединеното кралство\", заяви министерството. \"А тя ще съответства на ангажиментите, които поехме още през декември, включително ангажимента да не бъдат създавани нови регулаторни бариери между Северна Ирландия и останалата част от Обединеното кралство, освен ако северноирландската изпълнителна власт и законодателно събрание не се съгласят\", заяви то. Попитан кога министърът за Брекзит Доминик Рааб може да пътува за Брюксел, говорител каза, че графикът за каквито и да е преговори ще бъде публикуван в интернет.", "date": "2018.10.05", "title": "Лондон: Великобритания ще запази целостта си при каквато и да е сделка за Брекзита"}
{"url": "https://www.24chasa.bg/novini/article/7087932", "text": "Специализираната прокуратура привлече като обвиняем Красимир Кирилов - към момента прокурор в Софийска градска прокуратура, за престъпление по служба, извършено на 22.12.2015 г. Разследването на Специализираната прокуратура е започнало по сигнал от Окръжния прокурор на Окръжна прокуратура - Плевен, съдържащ данни за длъжностни престъпления от административния ръководител на Районна прокуратура – Кнежа във връзка с работата си по досъдебно производство. През 2015 г. прокурор Красимир Кирилов е бил административен ръководител – Районен прокурор на Районна прокуратура – Кнежа и в това си качество е бил длъжностно лице, заемащо отговорно служебно положение. На 25.11.2009 г. в Районна прокуратура –Кнежа било образувано досъдебно производство срещу неизвестен извършител за извършена подправка на идентификационни номера на багер марка „KOMATSU“, тъй като са установени несъответствия с номерата на рамата. Багерът е приобщен като веществено доказателство по делото. В края на 2015 г. в РП - Кнежа са постъпили молба за връщане на вещественото доказателство – от дружество, което е посочило, че е собственик на багера, който е предоставен на лизинг и молба от друго лице, което е твърдяло, че правоимащо лице да получи вещественото доказателство. Наблюдаващият прокурор по делото Красимир Кирилов е нарушил служебните си задължения и при липса на доказателства за собственост върху багера и изявени претенции от различни лица към една и съща вещ, на 22.12.2015 г. е разпоредил вещественото доказателство да бъде върнато и на лизингодателя, и на претендиращото лице. Специализираната прокуратура е установила, че лизингодателят е собственик на багера, но не е бил уведомен за произнасянето на прокурора, а претендиращото лице е взело на ръка същия ден постановлението на Кирилов от 22.12.2015г. и фактически е получило владението върху това веществено доказателство в края на работния ден. По този начин багерът е върнат съвсем съзнателно от прокурора на лице, което не е собственик и няма никакви права върху него. В хода на разследването Специализираната прокуратура е възложила на КПКОНПИ извършването на оперативно издирвателни мероприятия за установяване на лица, имащи отношение към предмета на разследването.", "date": "2018.10.05", "title": "Обвиниха прокурор заради багер"}
{"url": "https://www.24chasa.bg/novini/article/7087938", "text": "Общо 3 752 000 лв. под формата на обезщетения са били изплатени на собственици на дребни преживни животни, пострадали от болестта чума в областите Бургас и Ямбол. Това стана ясно след въпрос, отправен от народните представители от ГЕРБ Димитър Бойчев и Диана Саватева към земеделския министър Румен Порожанов. Те поискаха повече конкретна информация как се работи по преодоляване на последствията от чумата и каква е позицията на Министерството на земеделието и храните за развитието на животновъдството в Странджа. \"Кризата с чумата получи широк обществен отзвук, дискусиите продължиха седмици след унищожаване на рисковите стада с изключение на едно в село Болярово. Представителите на опозицията нееднократно обвиняваха служителите на БАБХ, че евтаназиране не се е налагало и с тази крайна мярка се унищожава поминък в един силно обезлюден район. Анализи показаха, че една от причините за напрежение сред фермерите и недоверие към институциите са пропуски в информационната политика на БАБХ\", заявиха народните представители. От трибуната на НС стана ясно, че във връзка с ликвидирани до момента 3857 овце и кози, стопаните им са обезщетени на 100% в размер на 827 хил.лв. Тези средства подлежат на заявяване и на възстановяване от ЕК до 75% от тях. Отделно по режим \"de minimis\" са изплатени още 2 925 000 лв. Актуализиране на програмата за предпазни мерки срещу някои трансгранични заболявания по животните в областите Бургас, Ямбол и Хасково, изготвяне на Програма за надзор, контрол, профилактика и ликвидиране на болестта чума по дребните преживни животни, провеждане на периодични двустранни срещи за обмен на информация за заболяването между централните ветеринарни служби на България и Турция са сред мерките, които предстои да бъдат приложени. Предвижда се още допълнително обучение на квалифицираните ветеринарни лекари в областите и симулативни упражнения.", "date": "2018.10.05", "title": "След питане на депутати: 3,7 млн. лева изплатени заради чумата в Странджа"}
{"url": "https://www.24chasa.bg/novini/article/7087940", "text": "Нобеловата награда за мир тази година е признание на силата, смелостта и визията на Денис Муквеге и Надя Мурад, които рискуваха собствения си живот, за да спасяват, защитават и помагат на други хора, заяви върховният представител на ЕС по външни работи и политика за сигурност Федерика Могерини, цитирана от ДПА. \"Денис Муквеге и Надя Мурад работиха неуморно в своите общества, за да донесат промяна и да сложат край на използването на сексуално насилие като оръжие във война\", добави тя. Муквеге е посветил целия си живот на това а помага на жените да преодолеят конфликта. Мурад от своя страна се е разбунтувала срещу идеята, че жените могат да бъдат третирани като трофей от войната, че изнасилванията и сексуалното насилие по време на конфликти могат да бъдат пренебрегвани като нормална практика, подчерта Могерини, предаде БТА. И двамата тазгодишни лауреати на Нобеловата награда за мир получиха наградата Сахаров на Европейския парламент, с която се удостояват личности, защитаващи човешките права и фундаменталните свободи. Самият ЕС получи Нобелова награда за мир през 2012 г, припомня ДПА. Нобеловата награда за мир на язидската правозащитничка Надя Мурад е чест за всички иракчани, заяви иракският президент Бархам Салих, цитиран от Франс прес. Наскоро избраният президент, кюрд по произход, поздрави 25-годишната лауреатка, бивша сексуална робиня на джихадистката група Ислямска държава. Тази награда е и признание за отчаяното положение на язидите, едно от най-уязвимите малцинства в Ирак, подчерта Салих. Освен това наградата признава всички жертви на тероризма в Ирак, добави президентът в изявление по държавната телевизия, цитирано от Асошиейтед прес. Според държавната телевизия Мурад е първият случай, при който иракски гражданин печели Нобелова награда.", "date": "2018.10.05", "title": "Могерини: Тазгодишната Нобелова награда за мир е признание за смелостта на Мурад и Муквеге"}
{"url": "https://www.24chasa.bg/novini/article/7087956", "text": "Международната полицейска организация Интерпол заяви, че е запозната със   и че въпросът е работа на съответните органи във Франция и Китай, предадоха Ройтерс и ДПА. \"Това е въпрос за съответните власти във Франция и Китай\", каза Интерпол. \"Генералният секретар е служителят на пълно работно време, отговорен за ежедневното ръководене на Интерпол\", заяви организацията. \"Генералният секретариат на Интерпол няма да коментира повече\", каза тя, предаде БТА. По-рано беше съобщено, че френските власти са започнали разследване, след като съпругата на Мън е подала сигнал за изчезването му. Тя казала, че няма вест от него, откакто той заминал за Китай на 29 септември. Централата на Интерпол е във френския град Лион.", "date": "2018.10.05", "title": "Интерпол: Не ни засяга изчезването на шефа, това е работа на Франция и Китай"}
{"url": "https://www.24chasa.bg/novini/article/7087957", "text": "Германски съд днес осъди жена и бившия й съпруг за това, че са задържали насила и убили две жени в своята \"къща на ужасите\" - случай, който потресе страната, предаде Франс прес. След продължил близо две години процес, съдът в град Падерборн осъди 49-годишната Ангелика Вагенер на 13 години затвор, а бившия й съпруг, 48-годишния Вилфрид, на 11 години лишаване от свобода и психиатрично лечение, предаде БТА. В продължение на години двамата са примамвали с малки обяви жени във фермата си в провинция Северен Рейн-Вестфалия, където ги подлагали на психически и физически тормоз. Две от пленничките не оцелели: 41-годишна жена, която починала в болница, след като била пребивана седмици наред, и жена, убита през 2014 г., чието тяло според самопризнанията на Ангелика Вагенер е било държано във фризер, след което било разфасовано и изгорено в камина. Те са държали като пленнички и малтретирали други жени, които са оцелели. Жените били връзвани и бити, но не са били подлагани на сексуално насилие. Техните мъчители по-скоро искали да докажат властта си над тях.", "date": "2018.10.05", "title": "Осъдиха двойка германци, държали насила и убили 2 жени в своята къща на ужасите"}
{"url": "https://www.24chasa.bg/novini/article/7087953", "text": "Обстановката в класните стаи на 76-о училище в казахстанската столица Астана е съвсем спокойна, но в тях се извършва малка революция. Латиницата започва да измества кирилицата, използвана в тази централноазиатска страна от десетилетия, от черната дъска и тетрадките на учениците, коментира Франс прес, цитирана от БТА. 76-о училище е едно от петте пилотни учебни заведения в Астана, в които при обучението по казахски (националния език, чиято писменост от близо 80 години е кирилицата) се използва латинската азбука с 32 букви. Властите решиха до 2025 г. да се премине към латиницата, използвана в страната за кратко след 1927 г., след като болшевиките постепенно премахват арабската писменост в тогавашната съветска република. Съветският съюз насърчаваше употребата на кирилицата в републиките си и преходът в Казахстан към латинската азбука е символично прекъсване на една силна културна и историческа връзка със съседна Русия. Според казахстанския президент Нурсултан Назарбаев тази реформа има за цел да модернизира страната и да даде възможност на бъдещите поколения да си служат по-лесно с интернет и да учат английски. Преходът обаче предизвика разпалена полемика по куп въпроси - от използването на апострофи до избраните правила за транскрибиране, в резултат на които страната ще се нарича официално Qazaqstan. \"Децата разбират компютърния език и поназнайват английски. Те ще се оправят с латинските букви много бързо\", коментира заместник-директорът на държавното 76-о училище Ернур Омарханов. За по-големите, учели по времето на Съветския съюз, преходът може да се окаже по-рискован. \"Тестовете показват, че с домашна работа на латиница, чието подготвяне отнема на преподавателя два часа и половина, един ученик може да се справи за 20-25 минути\", казва Омарханов. При посещение на АФП в училището през септември учениците се готвеха за конкурс, в който участват и другите пилотни учебни заведения. Един от участниците в състезанието, включващо диктовка на новата азбука - 15-годишният Амирбек Талипбаев, каза, че промяната ще му помогне \"да разбира повече английски\" и другите езици, използващи латиница. Реформата предизвика безпокойство в страната, където широко се ползва руски език. Други нейни противници се тревожат от някои особености на проекта на властите. \"Ще имаме азбука от 26 букви като тази в Германия и Великобритания. Трябва да хармонизираме азбуката си с другите латински азбуки\", каза пред АФП Арман Байкадам, чиято компания популяризира проекти, свързани с интернет обучението в страната. Според него реформата в сегашния й вид е \"историческа грешка\". Макар бъдещата азбука да изглежда с много знаци, тя поне не включва апострофите след девет букви, предвидени в предишния проект, въведен през октомври и предизвикал недоволство. Апострофите трябваше да се използват при изписването на специфичните за казахския език звукове, но бе преценено, че са непрактични в ерата на компютрите. Казахският език е с тюркски произход и има сходства с други централноазиатски езици като узбекския и туркменския, възприели латиницата след разпадането на СССР през 1991 г. Всеки проект за реформиране на писмеността след края на съветската епоха се приемаше с гняв в Казахстан, който има население от 18 милиона души, предимно мюсюлмани. Един от проектите преди този с деветте букви с апострофи стана обект на подигравки заради транскрипцията на думата \"морков\", която звучи съвсем като руска псувня. Други противници на реформата разкритикуваха най-вече цената й и опасността от корупция, която може да се породи. Политологът Данияр Кусаинов от Норвежкия институт за външна политика в Осло смята, че има \"сериозни шансове\" за злоупотреби със средствата, отпуснати за смяната на табели, текстове и други знаци от кирилица на латиница. Нурсултан Назарбаев, на свой ред, се опита да успокои многобройните рускоезични граждани в страната, както и Москва, че статутът на руския език няма да пострада. Според Кусаинов отказът от кирилицата без това успокояващо обяснение би било \"неразумно и дори доста опасно решение\".", "date": "2018.10.05", "title": "Казахстан се отказва от кирилицата, страхува се от корупция"}
{"url": "https://www.24chasa.bg/novini/article/7087971", "text": "През последните четири години германски прокурори са започнали близо 200 криминални разследвания на протестиращи и оратори на демонстрации, организирани от антиислямското движение Пегида, предаде ДПА, цитирана от БТА.  Ттова става ясно от публикувания днес отговор на министерството на правосъдието на провинция Саксония на въпрос на Андре Шолбах, депутат в регионалния парламент от твърдолинейната партия Левите. Двайсет и пет от разследванията срещу привърженици на Пегида включват причиняване на тежки телесни повреди и използване на символи на забранени от конституцията организации, 18 са за клевета и 11 за език на омразата. Полицията разследва също случаи на кражби, нарушаване на обществения ред, заплахи и принуда. \"Не само лидерът на Пегида има криминално досие, но и техните оратори и протестиращи също са извършили много престъпления, някои от които са много сериозни\", каза Шолбах. По думите му криминалните престъпленията и престъпленията с насилие илюстрират антидемократичната същност на движението. Пегида (съкращение на немски - Патриотични европейци срещу ислямизацията на Запада) се готви да отбележи четвъртата си годишнина на 21 октомври в Дрезден. Планирани са и протести срещу честванията.", "date": "2018.10.05", "title": "Германия: 200 разследвания срещу привърженици на Пегида за 4 години"}
{"url": "https://www.24chasa.bg/novini/article/7087974", "text": "Сръбският адвокат Сърджан Алексич заяви, че ще подаде иск срещу НАТО за използването на боеприпаси с обеднен уран при бомбардировките над бивша Югославия по време на конфликта в Косово през 1999 г., довело до рязко увеличаване на онкологичните заболявания в региона, предаде ТАСС. Алексич каза, че искът ще бъде подаден от името на майка му, която е починала от рак, предаде БТА. \"Като човек и адвокат имам дълг пред покойната си майка и роднините ни, които живееха в село, бомбардирано със снаряди с обеднен уран, и се разболяха от рак. Много от тях умряха от онкологични заболявания, макар че живееха в екологично чиста местност, където до 1999 г. нямаше никакви източници на замърсяване\", каза адвокатът за ТАСС. Адвокатската кантора на Алексич в Ниш ще защитава и правата на други сръбски граждани, пострадали от действието на обеднения уран. Адвокатът каза, че две години след смъртта на майка си той се опитва да събере в Ниш признати световни учени и да докаже, че Сърбия има право и е длъжна да иска обезщетения за болните и починалите, тъй като лечението на един болен от рак струва стотици и хиляди евро на месец. \"Опитвам се да получа от хората и страните, които са извършили това, хуманност и лечение на нашите граждани\", заяви юристът. Алексич каза, че в град Вране в Южна Сърбия има улица, която днес наричат \"улица на мъртвите\", тъй като във всеки дом има поне един болен или починал от рак. През 1999 г. на два километра от там са били изстреляни боеприпаси с обеднен уран. Адвокатът смята, че използването на обеднен уран от НАТО по време на бомбардировките в бивша Югославия трябва да бъде разглеждано в ООН и в Съвета на Европа като военно престъпление.", "date": "2018.10.05", "title": "Сръбски адвокат подава иск срещу НАТО от името на майка си, починала от рак"}
{"url": "https://www.24chasa.bg/novini/article/7087976", "text": "Настъпва времето, в което кметът Йорданка Фандъкова ще трябва да изпие горчивата чаша до дъно. Това заяви лидерът на БСП - София и председател на групата на социалистите в СОС Калоян Паргов на извънреден брифинг днес. Той, заедно със заместник-председателите на парламентарната група на БСП Георги Свиленски и Христо Проданов, народните представители Николай Цонков, Димитър Данчев и Петър Витанов, заместник-председателя на СОС Милка Христова и общинските съветници Иван Таков, Борис Цветков и Николай Николов коментираха пред журналисти сагата с ремонта на столичната улица \"Граф Игнатиев\". Това съобщиха от пресцентъра на БСП-София. \"Остава една година до местните избори, в която ГЕРБ ще оберат плодовете на 10-годиншото си управление в София. Ще лъснат \"големите\" им достижения, а на кмета Фандъкова не й остава нищо друго, освен да се оттегли, коментира Калоян Паргов. - Съвсем логично е, когато лъснат далаверите, да настъпи и краят на кметуването на столичния градоначалник. Така беше със Софиянски. Така ще бъде и с Фандъкова. Очевидно е, че търпението на гражданите на София се изчерпа. След сагата с \"Дондуков\", сега тази с \"Граф Игнатиев\" идва в повече. Вече е напълно ясно, че управляващите в Столична община не умеят да се разпореждат ефективно с парите на софиянци, не успяват да извършват качествени ремонти и да оправдаят очакванията на гражданите. И се оказва, че чакани с години ремонти в крайна сметка са опорочени от неумението на отговорните в Столична община да се справят с работата си\". Калоян Паргов добави, че БСП не иска оставки на \"буфери\". \"Искаме отговорността да бъде понесена от първо лице - от кмета Фандъкова. Не искаме господин Крусев, като щит, да предпазва системата. Защото качеството на работата по ремонта на \"Графа\" показва пълна липса на контрол. И този път кметът и екипът й няма как да прехвърлят отговорността на друг, тъй като в договора между Столична община и фирмата-изпълнител има един член 15, алинея 2, точка 8, който гласи: \"Изпълнителят се задължава да изпълнява всички нареждания и заповеди по изпълнението на СМР, дадени от възложителя, консултанта, упражняващ строителен надзор\". Тоест, всяко действие на фирмата-изпълнител е съгласувано с възложителя в лицето на Столична община\", заяви той. Според Калоян Паргов, реакцията на софиянци по отношение на качеството на ремонта на \"Граф Игнатиев\" и на градинката пред църквата \"Свети Седмочисленици\" показва, че те повече няма да търпят подигравка със символите и историята на София. \"Благодаря на гражданското общество, че се събуди, заяви той. - През август инспектирахме редовно ремонтните дейности по \"Граф Игнатиев\". И още тогава сигнализирахме, че има проблеми. Посочихме нарушения и несъответствия. Някои от тях започнаха да се разрешават под нашия натиск - най-пресният пример е с гражданите от улица \"Луи Леже\". Тогава изразихме смущението си и от прекалено високата цена на този ремонт - над 20 милиона лева при положение, че един километър от магистралата в двете посоки и с включени средства за отчуждение на частни имоти струва 7 милиона\". Калоян Паргов напомни, че все още чака отговор от кмета Фандъкова на зададения още в края на август въпрос за събраните глоби от фирми-изпълнители на ремонти в София. \"Колко пари е събрала Столична община от наложени санкции, за които постоянно кметът говори, попита той. - Какъв е размерът на средствата, постъпили в бюджета на СО в последните две години от глоби. Очаквам още на следващата сесия да чуя числата\". Заместник-председателят на парламентарната група на БСП Георги Свиленски пък цитира клауза в договора между Столична община и фирмата-изпълнител на ремонта на ул. „Граф Игнатиев“, според която при констатиране на нередности, неправилно изпълнение или некачествен ремонт, работата по обекта може да бъде спряна до отстраняване на проблемите. \"От три дни слушам оправдания, че обектът още не бил завършен и да сме били изчакали с поставянето на оценки за свършената работа, коментира Свиленски. - Тези криво поставени павета и 8 години да ги чакаме, те все ще бъдат криво поставени. Разликата е, че след 8 години това паве ще е унищожено, защото не е било поставено правилно. Управляващите така ли си правят ремонтите и по домовете си? Вижте бул. \"Витоша\". Там ремонтът отдавна приключи, а вижте качеството му. Погледнете разместените и почупени плочки, за които бяха хвърлени толкова много пари. Ремонтът на \"Граф Игнатиев\" ще бъде емблемата на управлението на ГЕРБ. И в този случай дали ще си отиде Крусев или Фандъкова, няма кой знае какво значение. Истината е, че трябва този техен модел на управление да бъде отстранен. Модела на високите цени, ниското качество и компрометираните обществени поръчки\".", "date": "2018.10.05", "title": "Паргов: Фандъкова ще трябва да изпие горчивата чаша до дъно"}
{"url": "https://www.24chasa.bg/novini/article/7087979", "text": "Съюзничките в НАТО Германия и Великобритания подписаха споразумение, засилващо двустранното им военно сътрудничество с цел увеличаване на сигурността в Европа, предаде ДПА, цитирана от БТА. Днес германският министър на отбраната Урсула фон дер Лайен и британският й колега Гавин Уилямсън посетиха военната база в Аугустдорф край град Минден в Северозападна Германия, където след това двамата подписаха \"Декларация за съвместна визия\". Споразумението предвижда по-голямо сътрудничество в общата отбрана срещу терористични заплахи, в тренировъчните мисии извън Европа и в оръжейния сектор, където следва да се избягва дублиране. Двамата министри от НАТО посетиха 130-и брониран инженерен батальон и 21-ва танкова бригада в Аугустдорф, където британските и германските военни си сътрудничат тясно от години. Военните от двете страни възнамеряват да построят понтонен мост тип \"Амфибиън М3\" през река Везер. Капацитетът за изграждането на подобна връзка според германската армия е уникален за НАТО и Европа и демонстрира европейската бойна готовност за отбранителния алианс.", "date": "2018.10.05", "title": "Германия и Великобритания засилват военното си сътрудничество"}
{"url": "https://www.24chasa.bg/novini/article/7087653", "text": "Мъж и жена са били арестувани заради кражба на пясък в Поморие, съобщават от полицията. 37-годишният Янко П. и Ана Я. на 30 г. са сгащени на централния плаж, в района на бар \"Рая\". Те напълнили няколко торби с пясък директно от дюните, но били забелязани от местен жител, който алармирал полицията. На място веднага пристигнал патрул, който отвел крадците в районното управление. Задържаните са от ромската махала, придвижвали се с каруца, разкриха запознати. Най-вероятно Янко и Ана са действали по поръчка, търгувайки на черно с морски пясък, смятат разследващи.", "date": "2018.10.05", "title": "Арестуваха мъж и жена за кражба на пясък в Поморие"}
{"url": "https://www.24chasa.bg/novini/article/7087664", "text": "25-годишната язидка Надя Мурад оцеля през най-тежките за народа си часове и се превърна в уважавана обществена фигура, , коментира \"Франс прес\", цитирана от БТА. В един августовски ден на 2014 г. джиповете на \"Ислямска държава\" (ИД) с черни знамена влизат в намиращото се близо до границата със Сирия село на Надя. Бойците на ИД започват да убиват мъжете, да превръщат най-малките момчета във войници и да ползват жените за принудителен труд и сексуално робство. И днес Надя Мурад не спира да повтаря, че все още има 3000 язиди в неизвестност, които най-вероятно са в плен. \"Джихадистите искаха да отнемат честта ни, но загубиха своята\", каза Надя в реч в Европейския парламент. По време на плена си в \"столицата\" на самопровъзгласилия се халифат Мосул Надя е била подлагана на мъчения и групови изнасилвания, била е продавана и препродавана на пазарите за роби на джихадистите, била е карана и да се отрича от религията си - нищо не й е било спестено, тъй като според екстремистите от ИД язидите са еретици. Язидите говорят кюрдски език и изповядват езотерична религия. Вярват в един-единствен Бог и в митично същество, приело образа на паун, което символизира \"предводителя на ангелите\". Подобно на хиляди други язидки и Надя Мурад е била \"омъжена\" насила за джихадист, който я биел, разказа тя пред Съвета за сигурност на ООН в Ню Йорк. \"Не можех повече да понасям посегателствата и насилието\", каза Надя, която е успяла да избяга от джихадистите с помощта на мюсюлманско семейство от Мосул. Снабдила се с фалшиви документи, успява да стигне до Иракски Кюрдистан, където я настаняват в бежански лагер. След като разбира за смъртта на шестимата си братя и майка си, Надя се свързва с оказваща помощ на язидите организация, която й помага да замине при сестра си в Германия. Именно в Германия, където живее сега, Надя започва дейността си на активист, която има за цел кланетата на язиди през 2014 г. да бъдат признати за геноцид. Неин съюзник в това начинание е съпругата на известния американски актьор Джордж Клуни Амал Клуни, която е адвокат и защитник на човешките права. След призива на Надя за признаването на геноцида срещу язидите Съветът за сигурност на ООН пое ангажимент да помогне на Ирак в събирането на доказателства за престъпленията, отбелязва Франс прес.", "date": "2018.10.05", "title": "Нобеловият лауреат Надя Мурад: ИДИЛ искаше да отнеме честта ни, но загуби своята"}
{"url": "https://www.24chasa.bg/novini/article/7087698", "text": "23-годишен дилър на опасния \"друсан чай\" е заловен в Бургас при спецакция на полицията. Илиян К. е арестуван на 4 октомври следобед, на ул.\"Босна\" в бургаския к-с \"Меден рудник\". У него е открита саморъчно свита цигара с трева и два плика. В единият имало суха трева, позната като друсан чай, а в другия - пико. В дома на криминално проявения мъж на ул.\"Босна\" са открити около 40 грама  от опасната марихуана, разпределени в множество торбички и две пликчета с пико. Работата по случая продължава от служители на Четвърто Районно управление – Бургас.", "date": "2018.10.05", "title": "Задържаха дилър на опасния \"друсан чай\" в Бургас"}
{"url": "https://www.24chasa.bg/novini/article/7087714", "text": "Споразумение за сътрудничество между Изпълнителната агенция \"Главна инспекция по труда\" и двата национално представителни синдиката - КНСБ и КТ \"Подкрепа\", беше подписано в сградата на ГИТ. Документът беше подписан от изпълнителния директор на ГИТ Румяна Михайлова и президентите на двата синдиката - Пламен Димитров и Димитър Манолов, както и от социалния министър Бисер Петков - като гарант по изпълнението му, предаде БТА. Румяна Михайлова отбеляза, че споразумението се подписва в навечерието на Световния ден за достоен труд, като напомни, че от подписването на предишното такова споразумение са минали 9 години и има много промени в индустриалните отношения. С подписването на новото споразумение ще актуализираме областите и начините на взаимодействие, за да постигнем по-висока ефективност на съвместните ни дейности, посочи тя. Социалният министър Бисер Петков отбеляза, че първото споразумение е доказало своята необходимост и ползите, които носи, а днес се подписва споразумение, адекватно на промените в света на труда. Министърът каза, че поема ролята си на гарант, за да може доброто взаимодействие, което и досега съществува между национално представителните организации на работниците и служителите и трудовата инспекция, да продължи и в бъдеще, и да се разширява. Петков благодари на лидерите на двата национално представителни синдиката за това, че си сътрудничат добре. Президентът на КНСБ Пламен Димитров посочи, че са успели да договорят доста по-подробен, детайлен и, според тях, доста по-работещ вариант на споразумението. Той акцентира върху подобряването на трудовото законодателство и колективното трудово договаряне, като посочи, че очаква по-добри резултати за хората на труда. И двете страни сме еднакво заинтересовани от положителните резултати от работата на инспекцията по труда, заяви президентът на КТ \"Подкрепа\" Димитър Манолов, който изрази увереност, че съвместната работа ще продължи да се развива на качествено ново ниво.", "date": "2018.10.05", "title": "Синдикатите и \"Главна инспекция по труда\" актуализират сътрудничеството си"}
{"url": "https://www.24chasa.bg/novini/article/7087728", "text": "Болестта африканска чума по свинете не е зооноза, но причинява големи икономически загуби. Те са свързани с индустриалните ферми, които са 62 на брой у нас и гледат близо 1 200 хиляди животни. По отношение на биосигурността стремежът ни е да изградим 20 км. зона около тези предприятия, която да бъде \"чиста\" от гледна точка на животните, защото в домашните дворове няма такава биосигурност. Това коментира министърът на земеделието, храните и горите Румен Порожанов по време на парламентарния контрол днес. Засилен е контролът за недопускане на заразено месо от животновъдните обекти към месодобивните предприятия с всички необходими мерки, посочи още министърът, цитиран от БТА. В Румъния случаите на установено заболяване в \"заден двор\" са над 1000 и унищожените животни - 62 хиляди. Над 260 хил. са вече животните, унищожени в индустриалните ферми на северната ни съседка. Болестта африканска чума по свинете влезе активно у нас още през май-юни т.г. и в момента продължава да се разпространява. Румен Порожанов каза, че от Русе в посока на запад от страна на Румъния вече има разпространение на болестта. В момента се провеждат ежедневни обходи на охраната и движение на животни не е регистрирано, увери той. На всички ГКПП са възстановени ямите за преминаване и преминаващите превозни средства се пръскат, засилен е контролът в заведенията за хранене в страната, всички туроператорски фирми са предупредени за недопускане на храни за лична консумация на туристите, към населението са разпространени съвети при клане на свинете за лична консумация, намалени са цените за издаване на разрешителни за лов на дивя свиня по линия на ловния туризъм, за да се стимулира отстрела, изградена е ограда на сухоземната граница от 133 км, предприети са законодателни промени и за облекчаване на индивидуалния лов. Това са част от мерките, предвидени в Плана за контрол и превенция на заболяването африканска чума по свинете, заради усложнената епизоотична обстановка в Европа и най-вече в съседна Румъния, изброени от министър Порожанов. Над 6 хил. диви свине са унищожени заради заболяването и в Белгия. У нас са приложени всички мерки, които ЕК е наложила в подобни случаи. На първо време е унищожено огнището - село Тутраканци и в 3-километровата зона пробите там вече са отрицателни. По отношение на лова след среща с ловно-рибарските съюзи е взето решение за отпадане на ограниченията при груповия лов на диви свине. Решението е на база взетите над 1100 проби от диви прасета и отрицателните резултати досега от тях за наличие на заболяването. В зоните в близост до сухоземната граница с Румъния ще се допускат т.нар. тихи гонки без кучета още от този уикенд. Във връзка с приключването на активния летен туристически сезон отпадат и ограниченията около морските курорти. В районите по река Дунав, срещу които няма установени огнища на болестта в Румъния, ще се допускат и стандартни гонки на диви свине с кучета.", "date": "2018.10.05", "title": "Порожанов: Африканската чума не е зооноза, но причинява големи финансови загуби"}
{"url": "https://www.24chasa.bg/novini/article/7087731", "text": "В рамките на предприети през последните десет дни операция по противодействие на престъпления с наркотични вещества на територията на столицата са задържани 16 души, съпричастни към престъпления с наркотици, иззети са над 1 килограм наркотични вещества. Това съобщиха от пресцентъра на МВР. На 26 септември, след предприети множество оперативно- издирвателни и процесуално- следствени действия служители на сектор „Наркотици“ – СДВР заловиха десет мъже- на възраст между 21 и 36 години, и две жени - на 21 и 25 години, разпространявали дрога в различни квартали на София. При извършените проверки на задържаните, на адресите, обитавани от тях и в автомобилите им, полицаите намериха и иззеха множество полиетиленови пликове с бяло прахообразно вещество и с растителна маса, бучки кафяво и бяло вещества, електронни везни, мобилни телефони, големи суми пари и други вещи, съотносими към престъпната им дейност. Иззетите вещества са хашиш и марихуана - над 600 г, 10 г амфетамин, 30 г кокаин и около 430 г „мешилка“, сочи извършената експертиза. По случая е образувано досъдебно производство. След доклад на събраните материали в Софийската градска прокуратура на петима от задържаните са повдигнати обвинения за престъпление по чл.354 а от НК, а на двама от тях и по чл.214 от НК. Наложени са им мерки за неотклонение „задържане под стража“ за срок до 72 часа. В края на месец септември непълнолетен младеж беше задържан в парк „Борисова градина“ от служители на Първо РУ, от когото иззеха пакетче тревиста маса - 0.16 грама канабис. Друг 14-годишен младеж попадна в полезрението на полицаи от Второ РУ и при обиск у него намериха 0.14 грама марихуана. След снемане на обяснения двамата са предадени на родителите си. Събраните материали по двата случая са докладвани в Софийска районна прокуратура с мнение за налагане на корекционно- възпитателни мерки по чл.61 от НК. На 3 октомври служители на Трето РУ задържаха мъж и жена, разпространявали наркотици. Те бяха заловени около обяд, на ул. „Св. Св. Кирил и Методий“ непосредствено след продажба на дрога. При последвалите процесуално-следствени действия, в рамките на образуваното досъдебно производство, у тях и в таванско помещение към жилището им полицаите иззеха 107 полиетиленови пликчета, тип спейсбек, съдържащи зелена тревиста маса, плик със 110 грама суха тревиста маса и множество празни опаковки. От изготвената експертна справка става ясно, че иззетото вещество е синтетичен канабиноид. След доклад на събраните материали в Софийската градска прокуратура задържаните са привлечени като обвиняеми за престъпление по чл. 354 а от НК и са им наложени мерки за неотклонение „задържане под стража“ за срок до 72 часа.", "date": "2018.10.05", "title": "Над 1 кг наркотици са иззети за последните 10 дни при акции в София"}
{"url": "https://www.24chasa.bg/novini/article/7087739", "text": "40-годишният Антон В. ще изтърпи ефективна присъда от 6 месеца лишаване от свобода при общ режим за управление на лек автомобил с рекордните 3,55 промила алкохол. Подсъдимият е бил предаден на съд по бързо производство от Районната прокуратура в Генерал Тошево, след като на 18 септември тази година в село Росица е било установено, че управлява колата си пиян – престъпление по член 343,б, ал. 2 от Наказателния кодекс. В съда 40-годишният мъж се е признал за виновен и сключил споразумение, което Районният съд одобрил. С него Антон В. приел да изтърпи ефективното наказание, както и да бъде лишен от право да управлява автомобил за срок от 2 години. Той вече е бил осъждан за същото престъпление през 2016 г. Тогава шофирал автомобила си с 3,75 промила алкохол в кръвта. Наложеното му наказание е било 3 месеца лишаване от свобода с 3-годишен изпитателен срок. Наказанието му е изтърпяно през декември миналата година. Само 9 месеца по-късно осъденият отново е управлявал пиян. Споразумението влиза в сила веднага и не подлежи на обжалване.", "date": "2018.10.05", "title": "6 месеца затвор за шофиране с 3,55 промила алкохол"}
{"url": "https://www.24chasa.bg/novini/article/7087742", "text": "Средствата за целеви помощи за отопление ще бъдат увеличени с 40 млн. лв. С тази мярка ще се компенсира увеличението на цените на енергоносителите и на останалите стоки по веригата, включително стоките от първа необходимост. Това заяви министърът на труда и социалната политика Бисер Петков в отговор на депутатски въпроси в рамките на парламентарния контрол, предаде БТА/ По отношение на най-бедните групи от населението действа европейска програма за храни от първа необходимост. Около 340 000 души получават хранителни пакети по тази програма, каза Петков. По думите му другата успешна мярка, която покрива 50 000 души, е осигуряване на топъл обяд от обществени трапезарии. Темата за енергийната бедност не трябва да се решава само с целевите помощи за отопление, още повече, че липсва приета ясна дефиниция, каза министърът. Според него е необходимо да се направи задълбочен преглед и определяне на елементите на енергийната бедност и проблемите, свързани с нея в българските условия. Дефиниране на енергийна бедност на ведомствен принцип няма да доведе до намиране на най-точните отговори за решаването на този комплексен въпрос, смята Петков. По думите му помощите са само средство за притъпяване на остротата на бедността, но не и средство за изваждане от бедност. По отношение на повишение на цените на храните Бисер Петков заяви, че инфлацията от 3.5 процента е далеч под средния темп на нарастване на заплатите на работещите, което означавало, че реалните трудови доходи нарастват изпреварващо. Допълнителен положителен ефект върху доходите оказва ръстът на минималната работна заплата, която от 1 януари 2018 г. е 510 лв. Нарастването на минималната работна заплата ще допринесе за повишаване на жизненото равнище на най-нископлатените работници и намаляване на риска от бедност. Програмата на правителството и средносрочната бюджетна прогноза предвижда през следващата година минималната работна заплата да нарасне, каза министърът. Увеличението на пенсиите с 3.8 процента от 1 юли 2018 г. също до момента компенсира инфлацията. На този етап разчетите показват, че от 1 юли 2019 г. пенсиите ще бъдат увеличени с 5.7 процента, което също изпреварва ръста на прогнозната инфлация, каза още той.", "date": "2018.10.05", "title": "40 млн. лeвa повече средства за целеви помощи за отопление"}
{"url": "https://www.24chasa.bg/novini/article/7087724", "text": "Късо съединение е най-вероятната причина за пожара в кабинет на Националния военен университет във Велико Търново, казаха от пожарната в града. От военното училище уточниха, че в 12.20 ч. в петък е установен дим от складово помещение в четвърти учебен корпус. На място са били изпратени два пожарни автомобила. Благодарение на бързата и точна реакция на отговорника на сградата, горящият уред е загасен. Има опушени стени, но щетите са незначителни. По време на инцидента в помещението, използвано за склад, не е имало курсанти или студенти. Няма пострадали.", "date": "2018.10.05", "title": "Късо съединение подпалило складовото\nпомещение в Националния военен университет"}
{"url": "https://www.24chasa.bg/novini/article/7087719", "text": "В четвъртък рано след обяд в къщата на Йонко Петков, на 62 години, в новозагорското село Брястово са открити 2 трупа - 17-годишната Моника лежала завита с одеяла върху леглото в една от стаите, а мъжът висял на въжена примка в гаража наблизо. При последвалия оглед полицаите открити предсмъртно писмо от Йонко, чийто съдържание е следствена тайна, потвърди днес окръжният прокурор на Сливен Пламен Стефанов. Брястово е малко село с около 300 жители и всичко, което става там, се знае. В четвъртък преди обяд на постоянната компания в местното кафене направило впечатление, че съселянинът им Йонко Петков не се е появявал от вторник. Иначе пенсионерът бил от редовните посетители. Мъжете споделили наблюденията си с кмета Станко Стоянов, който веднага отишъл на място, за да провери какво се случва. \"С Йонко сме приятели, за последно го видях в понеделник сутринта към 8 часа - беше си взел кафе и дори ми поиска цигара. Видя ми се нещо омърлушен, но нищо повече\", разказа днес пред \"24 часа\" кметът на Брястово. Местни твърдели, че от десетина дни неочаквано мъжът започнал много да пие. Къщата на Йонко Петков е на края на селото, от двора му започва полето. Той не бил местен, купил я и се заселил тук преди десетина години. Когато пристигнал там, малко след 12 часа на обяд, кметът заварил вратата на дома отключена, ключовете били отвътре на бравата. В предната стая работел телевизор, но нямало никого. В задната, където живеела 17-годишната дъщеря на собственика Моника, кметът също първо не видял човек. След като се огледал по-внимателно, усетил, че от леглото, върху което имало натрупани завивки, висяла човешка ръка. После видял, че момичето е мъртво на леглото, от завивките се виждала само част от главата. Кожата й вече била мораво синя, направо черна. Лаптопът на момичето бил включен. \"Не позвъних на тел. 112, а направо на дежурния в полицията в Нова Загора, оттам веднага изпратиха оперативна група\", добави Станко Стоянов. Когато пристигнали, разследващите започнали оглед. Най-напред искали да проверят тавана на къщата, но той се оказал заключен. Тогава вниманието им привлякъл металният гараж отпред в двора. В него висял трупът на собственика, провесен на въже. В съседство се намирали лопата и брадва, с които най-вероятно бащата е убил дъщеря си, преди да посегне сам на живота си. Удрял я с тъпото на брадвата и с лопатата до смърт, такава е една от версиите на разследването. Моника Петкова е ученичка от 11 клас на Професионалната гимназия по техника и технологии \"Атанас Димитров\" в Нова Загора. От там днес отказаха каквато и да е информация за медиите, само стана ясно, че със съучениците на убитото момиче е започнал работа психолог. За никого в Брястово не е тайна, че тийнейджърката била и наркоманка. Когато се друсала, ставала нетърпима, постоянно тормозела родителите си. Обикновено изпадала в истерия, започвала да замерва околните с ножове, чинии и чаши. Искала от близките си пари, а вероятно и посягала на баща си, който не бил едър човек. Понякога в селото хората го виждали одран по лицето, но той все обяснявал, че падал по стълбите, докато режел салам за котката си. Въпреки това се оплаквал от поведението на дъщеря си и се питал дали пък да не я изпрати на лечение в психиатрията в Раднево, където лекуват и наркозависими. Засега поне няма информация дали от гимназията й в Нова Загора са знаели това и дали са опитвали да вземат някакви мерки, за да променят поведението на ученичката си. \"Йонко се пенсионира в енергото и получаваше добра пенсия, но въпреки това често ми е искал пари назаем, за да ги дава на дъщеря си. После, разбира се, винаги ги връщаше. Последно разбрах, че от училището на Моника са се обадили на баща й на 26 септември, за да му съобщят, че тя отсъства от гимназията. Не зная къде е била и колко време се е губила\", допълва разказът си кметът. От тормоза на Моника страдала и майка й Венета. В селото разказват, че тя и Йонко нямали брак, но момичета е тяхно дете, родено пред август 2001 г. Венета имала 2 по-големи дъщери от предишен брак и преди 6 месеца избягала да живее при тях чак в Стара Загора, защото не можела повече да търпи изпълненията на третата си щерка. Моника и баща й останали сами в Брястово, дори той често я карал с лекия си автомобил на училище в Нова Загора. Какво точно се е случило в дома на Йонко и защо толкова му е причерняло пред очите, за да убие детето си по толкова жесток начин, разследващите тепърва ще се опитат да разберат. В Брястово, където не помнят подобна драма, са потресени от трагедията. Там не знаеха кога от Съдебна медицина в Сливен ще освободят телата, за да подготвят погребението им. В селото нямат техника, ще трябва да изкопаят двата гроба на ръка. Днес домът, в който най-вероятно във вторник или в сряда са се разиграли трагичните събития, беше заключен. Единственото живо същество беше котката на Йонко, която самотно обикаляше опустялата къща, в която още свети една от стаите. Вижда се, че дори стопанинът не сварил да обере гроздето от асмата си на входа на двора. Той нямал други животни, преди време гледал зайци, но се отказал. В същото време приятелите на Моника заляха фейсбук с траурни съобщения, те жалят по погубената без време младост на момичето.", "date": "2018.10.05", "title": "Убитата от баща си в Брястово била наркоманка и му посягала (Снимки)"}
{"url": "https://www.24chasa.bg/novini/article/7087764", "text": "Желаем нашите европейски партньори да осъзнават, че проблемът с миграцията трябва да се третира в същината, тоест да се подпомогне развитието на зоните, откъдето идват мигрантите, да се подпомогне стабилизирането на африканските държави, които са в основата на тази миграция. Това каза министърът на външните работи на Тунис Хмайес Жинауи на съвместна пресконференция с вицепремиера Екатерина Захариева днес в МВнР, предаде БТА. Има една интернационална отговорност да се помогне на тези държави да се стабилизират, да се премахнат източниците на нестабилност в тях, да се разрешат конфликтите, коментира външният министър на Тунис. Той отбеляза ,че миграцията е естествено явление, което винаги е съществувало, но трябва да се регулира - както от държавите на произход, така и от тези, които приемат мигрантите. Той посочи още, че е важно да се попречи на незаконната миграция. Екатерина Захариева също подчерта, че начинът за решаване на проблема е да се борим с първопричините, които тласкат младите хора да напускат родните си места, а това може да се случи чрез образование, равни права и създаване на работни места. Тя акцентира върху сигурността и създаването на перспектива за хората в тези държави. Сред темите на разговора днес са били и възможностите за активизиране на икономическите отношения между България и Тунис. Оборотът за миналата година е 123 милиона долара, което е крайно недостатъчно предвид потенциала, който имат нашите икономики, коментира Захариева. Двамата са се договорили в първите три месеца на следващата година да се организират политически консултации и заседание, придружено с бизнес делегация, на смесената иконоическа комисия, която не се е събирала от 2010 г. Има много сфери на сътрудничество - в областта на образованието, науката и културата, между министерствата на вътрешните работи и службите, които се борят с тероризма и организираната престъпност, констатираха двамата министри. Жинауи посочи, че е постигнато споразумение за задълбочаване на сътрудничеството между двете правителства в приоритетни сектори както за България,така и за Тунис. Той изрази надежда на следващото заседание на икономическата комисия да бъде организиран и форум, който да позволи на бизнесмените от двете страни да засилят сътрудничеството си в области като ай ти технологиите и земеделието. И двамата министри посочиха туризма като един от приоритетните сектори. Те са разговаряли за възможността да има междинна спирка в София на директната връзка от Тунис до Белград, като първа стъпка, която да облекчи потока туристи в двете посоки. Външният министър на Тунис отбеляза, че България е реализирала голям прогрес в туристическия сектор и посочи, че, освен привличането на туристи, двете държави могат също да обменят опит в тази област. Жинауи поздрави Захариева за българското председателство, което по думите му е абсолютен успех. Екатерина Захариева декларира готовността на България да подкрепя Тунис и да предложи експертиза, ако бъде поискана, в процеса на реформите, които предстоят. Искам да поздравя тунизийския народ и правителство за успешния преход от авторитарен режим към демокрация, посочи тя. Захариева приветства Тунис за активната роля в региона и за трезвата преценка и предложение за решаване на кризата в Либия.", "date": "2018.10.05", "title": "Външният министър на Тунис: Проблемът с миграцията трябва да се третира в същината"}
{"url": "https://www.24chasa.bg/novini/article/7087801", "text": "Автомобил се вряза в хората, седящи в кафене на улицата в Берлин. Най-малко петима души са тежко ранени, сред тях е и шофьорът. Бялото ауди е карало с по-висока от разрешената скорост и внезапно шофьорът полетял към кафенето, разказват очевидци. Все още не е ясно как се е стигнало до катастрофата. На място пристигнаха веднага спасители, полиция, пожарникари. Според първите сведения на пожарната шофьорът е имал тежък здравословен проблем. Свидетел твърди, че според него шофьорът е имал епилептичен припадък на волана. Все още се очаква обаче окончателното заключение.", "date": "2018.10.05", "title": "Кола се вряза в хора в Берлин, поне петима са ранени  (Снимки)"}
{"url": "https://www.24chasa.bg/novini/article/7087783", "text": "Седем мигранти вчера са били открити във Фолксваген голф със скопска регистрация в македонското село Смоквица, съобщи МИА. Шестима от мигрантите в колата са от Афганистан, а един е от Шри Ланка. Шофьорът на колата е бил задържан, предава БТА. Също така вчера на междуградската автогара в Скопие били забелязани петима мигранти, които пристигнали с автобус от Куманово. След пристигането си те влезли в такси, но то бързо било спряно от полицията. Пътниците и шофьорът били задържани в полицейския участък Карпош, след което мигрантите били откарани в приемен център за чужденци.", "date": "2018.10.05", "title": "Арестуваха 12 мигранти в Македония"}
{"url": "https://www.24chasa.bg/novini/article/7087772", "text": "\"Надяваме се да се намерят решения срещу използването на изнасилването като инструмент на войната, дори като военна стратегия\". Това заявява Нобеловият лауреат Денис Муквеге през 2014 година в интервю, публикувано на сайта на Европейския парламент. Тогава той печели награда \"Сахаров\" - награда за свобода на мисълта, наименувана на съветския учен и дисидент Андрей Сахаров, и е учредена от Европейския парламент през 1988 г. Д-р Муквеге лекува жертвите на сексуално насилие в Демократична република Конго въпреки опасността за себе си и семейството си.  \"Преди две години бях нападнат в моя дом, моят телохранител бе убит, моите деца бяха отвлечени и тогава наистина си помислих, че е твърде трудно и че трябва да имам предвид моите семейни отговорности. Напуснах Конго, но много бързо се върнах заради смелостта на пострадалите жени\", разказа той. \"Всички трябва да разберем, че изнасилването не е сексуален акт, в който липсва съгласие. В една среда на въоръжен конфликт изнасилването се използва като оръжие за унижение, за дехуманизация на жените. Няма нищо сексуално в това да изнасилиш жена или момиче пред очите на всички и да нанесеш поражения на нейните гениталии. Изнасилването има същите или дори по-големи последствия от класическите оръжия. На първо място, то причинява масово бягство на населението. На второ място, както и класическите оръжия, то унищожава демографски противника. Някои от тези жени никога няма да имат деца. Дори и ако имат, тяхната плодовитост ще бъде много ниска. На трето място, последствията ще се предадат и на поколенията. Тези жени ще продължат да живеят и да предават болести на други в селото, ако са били заразени по полов път, или пък могат да предадат заболяването на децата си. Онези, които заченат, пък ще имат деца без родител, което също допринася за унищожаването на социалната тъкан\", разказва Денис Муквеге през 2014-а. \"Международната общност е прокарала червена линия по отношение на химическите, ядрените и биологическите оръжия. Ние, мъжете и жените, трябва да поискаме такава червена линия и за изнасилванията – оръжие, което е евтино, достъпно, но много разрушително\", споделя още лауреатът.", "date": "2018.10.05", "title": "Нобеловият лауреат Денис Муквеге: Изнасилването има по-големи последствия от класическите оръжия"}
{"url": "https://www.24chasa.bg/novini/article/7087799", "text": "Предстоящите национални външни оценявания по български език и литература, и по математика в седми клас ще се оценяват чрез дигитални платформи, както това става от две години при държавните зрелостни изпити в 12-и клас. Това каза Силвия Кънчева - експерт в Министерството на образованието и науката при представянето на новия проект на МОН \"Квалификация за професионално развитие на педагогическите специалисти\", предаде БТА. Тя припомни, че беше извървян път от въвеждането на държавните зрелостни изпити в 12-и клас преди години, свързан с организацията и оценяването им. Тогава идваха големи групи от учители в София, които се превозваха и настаняваха в хотели, за да проверяват изпитните работи. От две години това вече не е така, а регионално се оценяват по места, защото всички работи на учениците от матурите в 12-и клас - дали ще е темата по български език и литература, дали ще са свободните въпроси по философия, по биология и по химия, се сканират. Така учителите на място в центровете в страната, оценяват вече сканираните работи чрез електронна платформа. Критериите са зададени там и те поставят точки въз основа на тях. По този начин беше оценяването на държавните зрелостни изпити през май т.г. и през септемврийската сесия, както и на предишната сесия, отбеляза Кънчева. Тя каза, че по проекта ще бъдат обучени учители да работят и да оценяват изпитните работи на седмокласниците чрез електронна платформа. По места пак национални комисии ще оценяват, като на случаен принцип ще се разпределят между членовете на националната комисия и работите за седми клас. \"Обществото е много чувствително и седми клас, обикновено най-много вълнува родителите, не толкова даже ги вълнуват матурите, колкото седми клас\", коментира експертът. \"Затова искаме да бъдем напълно подготвени, всички да бъдат спокойни, че ще бъдат оценявани правилно, обективно, безпристрастно и анонимно изпитните работи. Може на дете от Видин, изпитната работа да бъде проверявана в Ямбол. Не се знае кой на кого проверява. Класирането след това е по региони, но тази дигитална платформа ще даде възможност да се премине към нов етап от оценяването изпитните работи в седми клас\", заяви Силвия Кънчева. По думите й изпитните работи в седми клас ще се оценяват по новия начин по-бързо, както това става вече и при матурите в 12-и клас.", "date": "2018.10.05", "title": "МОН: Предстоящите матури след 7 клас ще се оценяват дигитално"}
{"url": "https://www.24chasa.bg/novini/article/7087790", "text": "7 души, сред които и двама лекари и един фармацевт, са задържани след акцията на специализираната прокуратура в онкоболниците \"Свети Мина\" в Благоевград и \"Йоан Павел\" в София. Сред арестуваните е управителят на една от болниците - най-вероятно софийската. \"Нито един от задържаните до момента няма обвинение. Вероятно ще им бъдат повдигнати до края на деня, но дали на всички, или само на част от тях, ще стане ясно по-късно\", се разбра от думите на зам.-главния прокурор Иван Гешев. Обвинението ще бъде за участие в организирана престъпна група. Сред арестуваните е и лидерът на групата, който обаче не е медицинско лице. Разкриването е станало, след като ГДБОП е наблюдавала от близо година участниците в престъпните схеми. Две са най-общо казано схемите, които са действали в болниците. Едната е била лекарствата за онкоболни, които се внасят, но не се разпространяват в аптеките, а се доставят единствено в болниците, да се изнасят чрез фирми, които имат легални разрешителни за износ. Другата схема е била да се заменят лекарства, т.е. на пациенти да не се влива нужното лекарство. Като при първата схема по документи се е водило, че пациентът е получил необходимото му лекарство, но всъщност то е било изнесено. Засега от спецпрокуратурата отказват да кажат в кои държави, но по думите на Гешев със сигурност са от Европейския съюз. \"Няма връзка между двете болници. Всъщност връзката е посредникът, който е намирал медицинските лица\", заяви Иван Гешев. Освен двете болници, прокурорите имат съмнения и за трета, замесена в схемата.", "date": "2018.10.05", "title": "2-ма лекари сред задържаните след акцията в двете онкоболници"}
{"url": "https://www.24chasa.bg/novini/article/7087430", "text": "Пожар е бушувал в Националния военен университет във Велико Тръново. Няма пострадали и сериозни щети, съобщи полицията. Сигнал за случая е получен по обяд в петък. На мястото са били изпратени два пожарни автомобила с два екипа на РСПБЗН - В.Търново. Пожарът е обхванал стая от учебния корпус. Опушени са стени. Огоряла е апаратура. Причините са в процес на изяснаване.", "date": "2018.10.05", "title": "Пожар е избухнал в учебен корпус на\nНационалния военен унивреситет във Велико Търново"}
{"url": "https://www.24chasa.bg/novini/article/7087437", "text": "В неделя (7 октомври) камерунците ще избират президент измежду деветима кандидати, но мнозина очакват действащият държавен глава Пол Бия, който е на власт от почти 36 години, да спечели още на първия тур. Изтъквайки дългогодишния си опит първо като премиер, а след това и като президент, Бия твърди, че е единственият кандидат, който може да подобри икономическото положение на Камерун. По време на предизборната си кампания 85-годишният Бия, един от най-дълго управлявалите африкански лидери, обеща да \"гарантира един по-обединен, стабилен и процъфтяващ Камерун\", информира БТА. Бия обаче има доста съмнително минало. През последните три десетилетия Камерун два пъти бе посочван от \"Трансперънси интернешънъл\" за най-корумпираната държава на света, а наскоро правителството бе сериозно разкритикувано от \"Амнести интернешънъл\" за нарушения на човешките права при борбата срещу тероризма. Въпреки това Бия вероятно ще спечели още един седемгодишен мандат. Той е побеждавал на всички избори, откакто дойде на власт през 1982 г., макар че опозицията всеки път твърдеше, че има нередности. Бия има предимство и защото може да мобилизира по-големи ресурси по време на кампанията, каза пред ДПА в столицата на Камерун Яунде политологът професор Елвис Нголе Нголе. \"Другите кандидати имат амбиции и не се боят от риска, но ще им е необходимо нещо повече\", казва Нголе Нголе. Един от основните опоненти на Бия е Джошуа Осих, заместник-председател на най-голямата опозиционна партия - Социалдемократическия фронт. Четирийсет и девет годишният предприемач, работещ в авиационната индустрия, обеща да въведе федерална система, която предоставя повече правомощия на местните власти, надявайки се, че това ще помогне да се реши кризата с англофоните. Говорещите английски камерунци протестират през последните две години, защото, както твърдят, са маргинализирани от управляващите, които са предимно франкофони. Регионите, в които се говори английски, искат да се отделят от Камерун и да създадат своя собствена държава - Амбазония. Осих, който е представител на англоговорящото малцинство, обеща също така да увеличи минималната работна заплата и да се бори с безработицата сред младите хора. Друг популярен кандидат е Акере Танденг Муна, подкрепен от Народния фронт за развитие. Шейсет и пет годишният адвокат към настоящия момент е комисар по санкциите в Африканската банка за развитие и има богат опит като антикорупционен активист. Муна обещава добро управление, устойчив икономически растеж и стабилност. За първи път за президентския пост ще се борят и кандидати от младото поколение, но нито Серж Еспоар Матомба, нито Кабрал Либии или Франклин Ндифор Афануи (и тримата на 38 години) не се очаква да има шанс да събере достатъчно гласове. Повече от 6,6 милиона са регистрираните камерунци, които имат право на 7 октомври да упражнят гласа си между 08:00 и 18:00 ч. по Гринуич в почти 25 000 избирателни секции. Съществуват обаче опасения, че десетки избирателни секции няма да функционират заради напрежението в англоезичния регион и заради активизирането на ислямистката терористична организация \"Боко харам\" в Северен Камерун. Министърът на териториалното устройство Пол Атанга Нджи обаче заяви, че правителството ще гарантира нормалното протичане на изборите. * * * Пол Бия е роден (на 13 февруари 1933 г. - б.ред.) в бедно семейство в Мвомекаа, намираща се тогава във френската част на Карерун. Учи право и политически науки в Париж. През 1962 г. се връща в Камерун и заема обществена длъжност. Става близък съюзник на президента Амаду Ахиджо, който през 1965 г. го назначава за министър-председател. След неочакваната оставка на Ахиджо през 1982 г. Бия заема президентския пост. Преживява два опита за държавен преврат - през 1983 и 1984 г. Бия се гордее, че е превърнал Камерун в демократична страна с въвеждането през 1992 г. на многопартийна система. Оттогава обаче той прави всичко възможно, за да се задържи на власт, посочва ДПА. През 2008 г. той промени конституцията и ограничението за броя президентски мандати отпадна. Твърди се, че Бия е един от най-богатите политици в Африка, притежаващ два президентски самолета Боинг-747, две имения в Камерун и имоти във Франция и Швейцария. През 2009 г. Бия и втората му съпруга Шантал, на 47 г., привлякоха медийното внимание, след като наеха 43 стаи в луксозен хотел в Южна Франция, харчейки по 32 000 долара на ден. В същото време Камерун е сочен от ООН за една от 40-те най-бедни страни на света.", "date": "2018.10.05", "title": "Президентът на Камерун управлява държавата от 36 години, ще го изберат ли отново?"}
{"url": "https://www.24chasa.bg/novini/article/7087457", "text": "Франция отдаде почит Шарл Азнавур с тържествена церемония в двора на Дома на инвалидите в Париж, предадоха световните информационни агенции. Певецът почина в началото на седмицата на 94-годишна възраст. Политици и знаменитости се събраха в двора на сградата, където е гробницата на Наполеон. Френският президент Еманюел Макрон посрещна арменския министър-председател Никол Пашинян. Присъстваха също бившите президенти Никола Саркози и Франсоа Оланд, членове на правителството и парламента. Актьорът Жан-Пол Белмондо и певицата Мирей Матийо също отдадоха последна почит на великия певец, предаде БТА. Ковчегът, покрит с френското знаме, беше внесен в двора от войници под звуците на традиционна арменска песен. Около него бяха наредени венци с червени, сини и оранжеви цветя като арменския флаг. Около ковчега се събраха вдовицата на Шарл Азнавур, децата му, около 200 представители на развлекателната индустрия. Прозвучаха химните на Армения и Франция и песни от репертоара на Азнавур. Общо 2000 души присъстваха на церемонията. \"За всеки арменец той е като близък роднина\" - каза Никол Пашинян. - Защото Азнавур е този, извел Армения до покрива на света\". Никол Пашинян нарече също Азнавур \"гражданин на целия свят\". Еманюел Макрон се изказа след Пашинян. \"Песните на Азнавур бяха опора на милиони хора - балсам, лекарство, утеха\". Той подчерта, че \"през много десетилетия (Азнавур) правеше живота ни по-хубав, а сълзите ни - не толкова горчиви\" и го сравни с поета Гийом Аполинер заради въздействието на текстовете му. Церемонията приключи с песента на Азнавур \"Emmenez-moi\", под чиито звуци беше изнесен ковчегът. Траурната церемония беше предавана пряко на голям екран на централния площад в Ереван. Вечерта в арменската столица също е предвидена възпоменателна служба на площад \"Шарл Азнавур\". Шарл Азнавур е роден в Париж в семейство на арменски емигранти. За сценичното си име той маха арменското окончание, но никога не забравя своите корени. След опустошителното земетресение в страната на предците му през 1988 г. учредява благотворителната организация \"Азнавур и Армения\". Снима се във филма \"Арарат\" за клането през 1915 г. и води кампания то да бъде признато официално за геноцид. След днешната последна среща с публиката, Шарл Азнавур ще бъде погребан утре следобед в Монфор-л-Амори, на запад от Париж, където почиват родителите му и синът му Патрик, починал на 25 години. Преди това е насрочена религиозна церемония в арменската църква в Париж, но на нея ще присъстват само роднини, близки на семейството и официални лица.", "date": "2018.10.05", "title": "Франция се сбогува с Шарл Азнавур (Снимки)"}
{"url": "https://www.24chasa.bg/novini/article/7087467", "text": "Самолетните билети са поскъпнали с близо 200 процента, което бележи най-голямото поскъпване в Турция на годишна основа, сочат данни на Турския статистически институт за инфлацията през септември, съобщава в. \"Хюриет\", цитиран от БТА. Спрямо миналата година увеличението на цената на билетите за самолет е със 192 процента. Докато през септември миналата година самолетният билет е струвал средно 392,2 турски лири, през същия месец на тази година цената му е била 1145,5 лири. На второ място е увеличението при дините - със 120,3 процента, а на трето при котлите - със 117 процента. Четвърто място в списъка заемат доматите, които са поскъпнали със 109 на сто. Турският статистически институт оповести тази седмица данни за увеличението на цените в Турция, според които годишната инфлация е скочила до близо 25 процента през септември. Покачването на инфлацията до 24,52 на сто на годишна база бележи най-високото ниво от края на 2003 г.", "date": "2018.10.05", "title": "С почти 200% са поскъпнали самолетните билети в Турция"}
{"url": "https://www.24chasa.bg/novini/article/7087466", "text": "Министърът на труда и социалната политика Бисер Петков смята, че предложението за таван от 1200 лв. на всички пенсии е добро, има позитиви и позволява на една голяма част от пенсионерите, чиито пенсии сега са ограничени, да получават действителните размери. Това заяви той пред журналисти в Народното събрание. Предложението беше оповестено вчера от финансовия министър Владислав Горанов след среща в Министерския съвет. Попитан защо не е присъствал на тази среща социалният министър заяви, че не е бил поканен и допълни, че по същото време е имал други ангажименти. \"Не мога да коментирам този въпрос. Това е била преценката. Аз бях част от разговорите по темата преди това, след това\", посочи той, информира БТА. Бисер Петков каза, че с оглед предвидимостта на системата в разговори той е застъпвал виждането за отпадане на тавана на пенсиите, но допълни, че въпросът се решава комплексно, има своите финансови измерения, в решаването му участват и социалните партньори. Той обясни, че от една страна увеличаването на максималния осигурителен доход ще осигури допълнителни приходи в бюджета на ДОО, от друга - ще има ефект и върху разходите доколкото част от плащанията са свързани с максималния осигурителен доход (пенсиите с максимален размер и краткосрочно обезщетение). \"Винаги предпазливо се подхожда към тази мярка, поради този двояк ефект, но вчера на тази среща е договорено да се извърши тази стъпка. С нея имаме чувствително повишаване на тавана на пенсиите от 1 юли следващата година от 910 лв. на 1200 лв., което ще позволи на повече от две трети от пенсионерите, които са ограничени сега от тавана, да получат изчисления размер на пенсиите\", каза Петков.", "date": "2018.10.05", "title": "Бисер Петков: Предложението за таван от 1200 лв. на всички пенсии е добро"}
{"url": "https://www.24chasa.bg/novini/article/7087510", "text": "Председателят на Европейската комисия Жан-Клод Юнкер каза днес, че страните от Западните Балкани трябва да напреднат още, преди да се присъединят към ЕС, предаде Ройтерс, цитирана от БТА. Юнкер каза пред австрийския парламент, че не вижда страните от Западните Балкани в ЕС преди 2025 г.                                                                                                                                                                                                                                                                                                                       ", "date": "2018.10.05", "title": "Юнкер: Не виждам страните от Западните Балкани в ЕС преди 2025 г."}
{"url": "https://www.24chasa.bg/novini/article/7087490", "text": "Техническият проект за автомагистрала \"Хемус\" до пътния възел Плевен-Ловеч се очаква да бъде финализиран до края на годината. Това съобщи пред БТА Юлия Загорчева от Агенция \"Пътна инфраструктура\" (АПИ) в Плевен. Тя уточни, че срокът за проектиране и строителство е 910 дни, като самото строителство се предвижда да бъде извършено за 730 дни. Вече се изгражда участъкът от Ябланица, който е около 9 километра, след което предстои строителство на още около 52 километра до пътния възел Плевен-Ловеч. В момента се изработва техническият проект за този участък, който се очаква към края на годината да бъде финализиран. Наложило се е в тази част на магистралата да бъде направено изменение в проектното решение, довело до нова процедура за ОВОС, от която има положително решение и Агенцията продължава работата си нататък, коментира Загорчева. Амбицията на АПИ е до края на годината да стартират процедури за строителство и за строителен надзор за този участък, поясни още тя. Тя добави, че паралелно с това ще върви и тръжна процедура и отчуждаване на имоти. Строителството на участъка от Ябланица е изпълнено на около 30 на сто - 100 процента са завършени земните работи, има изградени основи на съоръжения. От АПИ не очакват на територията, на която ще се строи магистрала \"Хемус\" до пътя Плевен-Ловеч да има зони или участъци, които да доведат до увеличаване времето за строителството. Юлия Загорчева участва в Плевен в заседание на Регионалния съвет за развитие на Северозападния район за планиране, председателствано от областния управител Мирослав Петров. ", "date": "2018.10.05", "title": "Финализират проекта за \"Хемус\" до пътя Плевен-Ловеч в края на 2018-а"}
{"url": "https://www.24chasa.bg/novini/article/7087509", "text": "Вицепрезидентът Илияна Йотова подари на Болградската гимназия \"Георги Сава Раковски\" литография на Николай Павлович - \"Сънят на българите за свобода\", съобщи БТА. Йотова е тук за честването на 160-годишния юбилей на училището. Вицепрезидентът посочи, че литографията е натоварена със символика - все още поробеното ни отечество сънува своята свобода. На нея има и акростих на Раковски. Историята на Болградската гимназия е историята на България, заяви вицепрезидентът. Ако не беше това училище, ако не беше тази светиня, мнозина нямаше да дадат живота си за свободата на България, да родят цялата национално освободителна идеология на страната, обясни тя. Илияна Йотова връчи на директора на Болградската гимназия Снежана Скорич и почетния знак на президента на Република България Румен Радев. Отличието се дава за цялостен принос на Болградската гимназия към образованието на български език на десетки поколения ученици, както и за изключителната роля в запазването на родните традиции и на високия дух на българите в Бесарабия. Йотова получи от директора на гимназията юбилейния почетен знак на училището. Вицепрезидентът беше посрещната в училището на два езика - украински и българи. Директорът на Болградската гимназия обясни, че училището е единение на два народа, на две държави.", "date": "2018.10.05", "title": "Йотова подари на Болградската гимназия литография на Николай Павлович"}
{"url": "https://www.24chasa.bg/novini/article/7087529", "text": "18-годишен от с.Крум е задържан за притежание на наркотици. Вчера той бил спрян за проверка на булевард \"Хр. Ботев\" в Димитровград и при обиск у него униформените намерили свивка с 2.13 г канабис, съобщиха от пресцентъра на МВР. Със същата дрога бил засечен и 19-годишен жител на с.Сърница, който бил спрян на ул. \"Марагидик\" в Хасково докато управлявал лек автомобил Форд. При претърсването в колата полицаите открили 2 саморъчно свити цигари - марихуана, а в дрехите му- топче с грам от същия наркотик. При проверката станало ясно, че младежът с е качил зад волана и без да притежава шофьорска книжка. Тестван е за алкохол и наркотици, като последния дрегер е посочил наличие на канабис. Двамата са задържани в полицейските арести до 24 часа, а работата по образуваните досъдебни производства продължава.", "date": "2018.10.05", "title": "Задържаха двама младежи от Хасковско за притежание на марихуана"}
{"url": "https://www.24chasa.bg/novini/article/7087528", "text": "Значително количество безакцизен тютюн са иззели служители на Трето РУ в Пловдив, съобщиха от МВР. Специализираната операция за пресичане на незаконното съхранение и разпространение на стоки без български бандерол била проведена вчера в квартал \"Шекер махала\". В лек автомобил \"Опел\" с поставени регистрационни табели от друго моторно превозно средство разследващите открили 150 килограма нарязана тютюнева маса. Заподозрян за притежанието й е 16-годишен тийнейджър, срещу когото е образувано досъдебно производство. Бързо производство за нерегламентираната дейност е започнало срещу 51-годишна криминално проявена и осъждана пловдивчанка. Тя е задържана в полицията за срок до 24 часа, след като в дома й били намерени 80 килограма от контрабандната стока. Подобни действия същия ден били взети и спрямо 37-годишна жителка на Карлово. На адреса й и в ползван от нея лек автомобил \"Мерцедес\" полицейските служители открили и конфискували 9200 къса цигари от различни марки и около 8 килограма тютюн без платен акциз.", "date": "2018.10.05", "title": "Иззеха безакцизен тютюн при акция в пловдивската Шекер махала"}
{"url": "https://www.24chasa.bg/novini/article/7087549", "text": "Вчера, към 13.50ч., на територията на с. Хайредин, полицейски патрул забелязал движещ се автомобил \"Лада Нива\" без регистрационни табели. Водачът не се подчинил на подадения от полицаите сигнал за спиране и ускорил движението на автомобила. Това съобщиха от пресцентъра на МВР. При предприетото преследване водачът на \"Лада\"-та неколкократно се опитал да изблъска служебния автомобил. Проследяването продължило по черен път извън населеното място, където след произведен от полицейски служител предупредителен изстрел във въздуха със стоп патрон, водачът спрял. Установена е самоличността му - 25-годишен от с. Хайредин, който не притежавал свидетелство за управление на МПС. С него пътувал и 32-годишен другоселец. След справка е изяснено, че шофираният автомобил е бил с прекратена регистрация. Двамата мъже са задържани в РУ Козлодуй, а по случая е образувано досъдебно производство.", "date": "2018.10.05", "title": "Младеж във Врачанско си спретна гонка с полицаи и се опита да ги изблъска от пътя"}
{"url": "https://www.24chasa.bg/novini/article/7087530", "text": "Служители на ОДМВР разкриха оранжерия за отглеждане на марихуана във Варна.  При полицейска проверка в частен имот в с. Изгрев, собственост на 51-годишен от Варна, са намерени и иззети 14 растения, достигнали височина до 2 м, култивирани в специално помещение, оборудвано с лампи. По случая е образувано досъдебно производство. Районната прокуратура в Девня привлече 51-годишния мъж по чл.354в, ал. 1 от НК., информираха от пресцентъра на МВР. Спрямо него е взета мярка за неотклонение \"парична гаранция\" в размер на 1000 лева.", "date": "2018.10.05", "title": "Разкриха оранжерия за марихуана във Варна"}
{"url": "https://www.24chasa.bg/novini/article/7087565", "text": "Малолетен, причинил пожар в училище, е разкрит от служители на РУ- Костинброд, съобщиха от пресцентъра на МВР. На 1 октомври в РУ-Костинброд бил подаден сигнал за пожар, възникнал в основно училище в града вследствие на хвърлен фойерверк. Благодарение на бързата намеса на училищния персонал пожарът бързо бил потушен, без да причини материални щети. Полицейските служители бързо разкрили автора на деянието. 10- годишното момче от същия град направило пълни самопризнания. Материалите по случая са докладвани в районната прокуратура.", "date": "2018.10.05", "title": "Разкриха 10-годишен, подпалил с фойерверк костинбродско училище"}
{"url": "https://www.24chasa.bg/novini/article/7087560", "text": "Варненец наби 64-годишен от Плевен на кръстовище в града и избяга с колата си, съобщиха от пресцентъра на МВР.  Към 17 часа вчера, в Първо РУ бил получен сигнал за възникнал скандал между водачи на леки автомобили на кръстовището на ул. \"Чаталджа\" с бул.\"Христо Ботев\". Пристигналите на място екипи на \"Пътна полиция\" и Първо РУ изяснили, че водач на \"Опел Омега\" - 31-годишен варненец, е влязъл в конфликт с шофьор на \"Мицубиши Паджеро\" - 64-годишен от Плевен. По първоначални данни варненецът нанесъл удар с юмрук в лицето на опонента си, повалил го на земята и изчезнал с автомобила. Пострадалият е настанен в болница без опасност за живота. При предприетото издирване нарушителят е установен на адрес в Плевен. Задържан е за срок до 24 часа по Закона за МВР. Уведомен е дежурен прокурор при РП-Плевен. По случая е образувано досъдебно производство, по което продължава работа разследващ полицай.", "date": "2018.10.05", "title": "Млад варненец наби 64-годишен от Плевен на кръстовище в града и избяга"}
{"url": "https://www.24chasa.bg/novini/article/7087568", "text": "Еврокомисарят за разширяването Йоханес Хан смята, че не са необходими предсрочни парламентарни избори в Република Македония, а трябва да се използва възможността да се осигури мнозинство от две трети в парламента за изпълнение на договора с Гърция, съобщи МИА, цитирана от БТА. В изявление за австрийския вестник \"Курир\" Хан посочи, че вече е предал това послание на македонския премиер Зоран Заев. Новите избори ще бъдат само отлагане на пътя към начало на преговори за членство за присъединяване на БЮРМ към ЕС, което е планирано за лятото на идната година, каза той. Във връзка с референдума Хан оцени, че не може да каже, че той е бил неуспешен. Необичайно е на референдум да се получи подкрепа от 94 процента, но да участват само 36,8 процента от избирателите, като опозицията очевидно бе успешна в бойкотирането, заяви еврокомисарят. Хан смята, че в парламента може да се осигури мнозинство от две трети. Необходими са осем или девет глсове от опозицията и това трябва да бъде осъществено. Всички казват, че искат членство в ЕС и НАТО, включително и опозицията, а тогава просто трябва да платите цената на това решение. Става дума за решение, което е в интерес на страната, а не на партиите и политиците. И в такъв случай как могат да се осигурят гласовете? Аз вярвам в комбинация между балканското и рационалното, изтъкна еврокомисарят Йоханес Хан.", "date": "2018.10.05", "title": "Йоханес Хан: Не са нужни нови избори в Македония"}
{"url": "https://www.24chasa.bg/novini/article/7087564", "text": "Полицаи от РУ- Елин Пелин разкриха две домови кражби, дело на малолетен. Това съобщиха от пресцентъра на МВР. Полицейските действия започнали на 3 октомври, след като в рамките на няколко часа в РУ-Елин Пелин постъпили два сигнала за откраднати мобилни телефони от къщите на двама души в с. Столник. По данни на потърпевшите, престъпните деяния били извършени между 20 и 23 септември. Криминалистите предприели активни оперативно-издирвателни действия, в хода на които бързо разкрили, че автор и на двете кражби е 11- годишно момче от същото село. Малолетният признал за стореното и предал откраднатите апарати, които били върнати на собствениците. Материалите по двата случая са изпратени в районната прокуратура с мнение за прилагане разпоредбите на чл. 61 от НК.", "date": "2018.10.05", "title": "Малолетен обрал 2 къщи в Софийско"}
{"url": "https://www.24chasa.bg/novini/article/7087577", "text": "Българският министър-председател Бойко Борисов и президентът на Украйна Петро Порошенко направиха инспекция на ремонтиран участък на международния път Е87 Одеса – Рени, съобщиха от пресцентъра на Министерски съвет. При посещението на българския премиер Борисов през май тази година в Киев Петро Порошенко пое ангажимент този участък в Болградска област да бъде ремонтиран. В тази част на страната живеят най-много украински граждани с български произход. По-рано двамата обсъдиха сътрудничеството в областта на образованието, инфраструктурата, както и задълбочаването на контактите между двете страни. Борисов e на посещение в Украйна за отбелязването на 160-годишнината на Болградската гимназия „Г. С. Раковски“. В делегацията, водена от министър-председателя, са заместник министър-председателят по икономическата и демографската политика Валери Симеонов, министърът на образованието и науката Красимир Вълчев и председателят на Държавната агенция за българите в чужбина Петър Харалампиев.", "date": "2018.10.05", "title": "Борисов и Порошенко инспектираха ремонтирания участък на пътя Одеса - Рени (Снимки)"}
{"url": "https://www.24chasa.bg/novini/article/7087523", "text": "Двама ученици , на 14 г. и на 15 г. били приети по спешност във врачанската болница преди дни , а лекарите били шокирани като установили, че тийнейджърите са в прединфарктно състояние, съобщи сайтът zovnews.com. Според медиците вероятната причина за прилошаването на момчетата била прекомерната употреба на енергийни напитки. Едното от момчетата, седмокласник припаднал в училище след като първо се вцепенил, загубил дар слово и е започнал да се бие по гърдите като при задушаване. Учителка веднага повикала линейка, а по-късно е станало ясно, че непълнолетният изпил 10 енергийни напитки. Съучениците му пък споделили, че виждали момчето често да пуши трева. В подобно състояние се почувствал и осмокласник и бил приет в болницата със същите симптоми. Като се съвзел признал пред лекарите, че изпил над 2 л енергийни напитки. Учителите коментираха, че родители на деца често се оплаквали от това, че навсякъде в близост до училищата се продават свободно енергийни напитки и постоянно се навъртат по-големи момчета, известни като дилъри на дрога. Днес пък във врачанския спешен център била приета 16-годишна ученичка от Бяла Слатина, която прекалила с дрогата. След оказаната й помощ лекарите твърдят, че момичето вече е в задоволително състояние и няма да се наложи да остане на лечение в болницата. При встъпването си в длъжност преди няколко месеца шефът на областното управление на МВР Янко Янколов обяви засилен контрол около училищата и предприе няколко акции за ограничаване на разпространението на дрогата. Явно обаче предприетите мерки не са достатъчни , а учителите съветват родителите да подготвят децата си и да ги предупреждават за опасностите, които ги дебнат по време на пубертета. През есента на миналата година Враца бе разтърсена от вестта за починало в съня си 18-годишно момче. Тийнеджърът Кристиян съчетал употребата на алкохол с дизайнерска дрога, известна сред учениците като „китайски чай”. И тогава различни институции обявиха засилени мерки за разпространяването на дрогата около училищата и забрана близо до тях да се продават алкохол и енергийни напитки, но явно те не са дали резултат.", "date": "2018.10.05", "title": "Ученици във Враца пред инфаркт след злоупотреба с енергийни напитки"}
{"url": "https://www.24chasa.bg/novini/article/7087578", "text": "В Главна дирекция „Гранична полиция“ приключи проверката за   съобщиха от пресцентъра на МВР. На 21.09.2018 г. към 16:30 часа с полет от Дубай пристигат двама виетнамски граждани с положени в паспортите еднократни български визи тип „С”, с разрешен срок на пребиваване 8 дни. При извършване на граничната проверка е установено, че те не могат да обосноват целта на пребиваване и да покрият условията на планирания престой. На основание на Закона за чужденците в Република България са им изготвени откази за влизане. Двамата са оставени да изчакват обратен полет в помещение за недопуснати, намиращо се Терминал 1 на Летище София. Паспортите им са задържани. На 23.09.2018 г. те са транспортирани до Терминал 2, за да бъдат подготвени за обратен полет. Единият от виетнамците е напуснал зоната за отговорност на ГКПП Аерогара София през незаключен служебен вход. В резултат на предприетите незабавни оперативно-издирвателни действия, той е задържан. Образуваното по случая досъдебно производство е докладвано в Софийска районна прокуратура, според която не са налице основания за повдигане на обвинение на виетнамския гражданин. На 26.09.2018 двамата виетнамци са изведени от страната с полет за Дубай. Извършената по този случай със заповед на зам.-директора на ГДГП проверка приключи с предложение за налагане на дисциплинарни наказания. Предложено е да бъде наказан командир на отделение, оставил без надзор виетнамския гражданин, което му е позволило да напусне охраняемата зона на ГКПП Аерогара София. Същият служител е имал задължението да заключи служебния вход, през който е преминал недопуснатият пътник. За неупражнен контрол и неизпълнение на заповеди, отнасящи се до охраната на недопуснати лица, е предложен за дисциплинарно наказание и началникът на смяната.", "date": "2018.10.05", "title": "Наказват двама гранични полицаи заради избягалия виетнамец на летище София"}
{"url": "https://www.24chasa.bg/novini/article/7087566", "text": "Свищов ще търси китайски инвеститори за новата си индустриална зона, в която ще бъдат превърнати 320 декара бивши казарми. Това стана ясно от проведената среща в крайдунавския град между кмета Генчо Генчев, заместник-министъра на икономиката Лилия Иванова и изпълнителния директор на Национална компания „Индустриални зони“ Антоанета Барес. Бившите казарми, които Свищов получи от военното министерство с излаз на река Дунав, са подходящи за различни инвеститори в чисти производства, посочи кметът Генчо Генчев. \"Няма да бъдат в химическо производство, в производство, което да замърсява околната среда, въздуха и всичко останало\", уточни кметът. Изпълнителният директор на Национална компания „Индустриални зони“ Антоанета Барес заяви, че вижда перспективата на Свищов като естествено продължение от срещата с китайската държава „16 плюс 1“. \"Има големи интереси към страната ни във връзка с най-различни видове производства, включително по рециклиране, по преработка на различни видове стоки\", каза Барес. Официалната среща бе инициирана по повод предстоящото изграждане на индустриална зона за инвестиции на мястото на бившите казарми. На нея стана ясно, че Свищов няма време за губене и е необходимо да бъдат предприети незабавни действия във връзка с териториалното устройство на имота от 320 декара, изграждането на индустриалната зона и развитието й чрез привличане на инвеститори. „Ние ще се ангажираме като държава за подпомагане на Общината за намиране на подходящи инвеститори, които ще окажат въздействие върху развитието, ще помогнем на колегите от общината при разработване на концепцията - как да бъде изградена зоната. Следваща стъпка ще бъде структуриране на общинско дружество, в което да бъде апортиран имотът или част от него. Общината трябва да поработи върху регулациите и териториалното устройство на терена, и да се намерят квалифицирани кадри, които да извършат изграждането на предприятията. След като се изминат тези стъпки държавата, чрез процедурата за увеличение на капитала, ще встъпи в дружеството чрез „Национална компания индустриални зони“, обясни зам.-министър Иванова. Кметът на Свищов подчерта, че много прецизно ще бъде разгледан целият терен и ще се определят общите части, които ще бъдат общодостъпни. Една от тях ще бъде излазът към река Дунав, който ще бъде запазен в полза на общината и нейните граждани. Той допълни, че всички тези въпроси ще бъдат разисквани сериозно в Общински съвет и със свищовската общественост, за да няма напрежение. Предстои подписване на меморандум за сътрудничеството между двете страни.", "date": "2018.10.05", "title": "Търсят китайски инвеститори за нова\nИндустриална зона в Свищов"}
{"url": "https://www.24chasa.bg/novini/article/7087526", "text": "Най-старият университет във Великобритания - Оксфордският университет, за трета поредна година заема първото място в класацията на университетите на Times Higher Education (THE) за 2019 г. На второ и трето място са съответно Кеймбриджкият университет и Станфордският университет. Единственият български университет, който присъства в списъка с най-добрите висши училища по света, е Софийският университет \"Свети Климент Охридски\". След него се нареждат 60-ина университета по света. Най-предно класираният европейски университет, извън британските и швейцарския ETH, е германският LMU Мюнхен на 32-ро място. Китайският университет Tsinghua University в Пекин, заема първото място в класацията сред азиатските университети - той е на 22-ро място в общата класация. 1. University of Oxford, Великобритания 2. University of Cambridge, Великобритания 3. Stanford University, САЩ 4. Massachusetts Institute of Technology, САЩ 5. California Institute of Technology, САЩ 6. Harvard University, САЩ 7. Princeton University, САЩ 8. Yale University, САЩ 9. Imperial College London, Великобритания 10. University of Chicago, САЩ 11. ETH Zurich, Швейцария 12. Johns Hopkins University, САЩ 12. University of Pennsylvania, САЩ 14. UCL, Великобритания 15. University of California, Berkeley, САЩ 16. Columbia University, САЩ 17. University of California, Los Angeles, САЩ 18. Duke University, САЩ 19. Cornell University, САЩ 20. University of Michigan, САЩ 21. University of Toronto, Канада 22. Tsinghua University, Китай 23. National University of Singapore, Сингапур 24. Carnegie Mellon University, САЩ 25. Northwestern University, САЩ 26. London School of Economics and Political Science, Великобритания 27. New York University, САЩ 28. University of Washington, САЩ 29. University of Edinburgh, Великобритания 30. University of California, San Diego, САЩ 31. Peking University, Китай =32. LMU Munich, Германия =32. University of Melbourne, Австралия 34. Georgia Institute of TeKing’s College Londonchnology, САЩ 35. Ecole Polytechnique Federale de Lausanne, Швейцария 36. University of Hong Kong, Хонконг 37. University of British Columbia, Канада 38. King’s College London, Великобритания 39. University of Texas at Austin, САЩ 40. Karolinska Institute, Швеция 41. Paris Sciences et Lettres – PSL Research University Paris, Франция 42. The University of Tokyo, Япония 43. University of Wisconsin-Madison, САЩ =44. McGill University, Канада =44. Technical University of Munich, Германия 46. Hong Kong University of Science and Technology, Хонконг 47. Heidelberg University, Германия 48. KU Leuven, Белгия 49. Australian National University, Австралия 50. University of Illinois at Urbana-Champaign, САЩ", "date": "2018.10.05", "title": "Вижте 50-те най-добри университети в света по класацията THE"}
{"url": "https://www.24chasa.bg/novini/article/7087602", "text": "Пиян пациент на спешното отделение в русенската многопрофилна университетска болница \"Игнат Канев\" е строшил стъклена част на вратата и отправял груби изрази към медицинския екип, съобщи ръководството на отделението. Пациентът обяснявал, че не е доволен от лекарската намеса, защото смятал, че положението му с прорезни рани е спешно, предаде БТА. Полицията е реагирала и е образувано наказателно досъдебно производство, съобщиха от ОДМВР. В здравното заведение твърдят, че често се сблъскат с вандалски действие при спешните дежурства.", "date": "2018.10.05", "title": "Пациент вилня в Спешното на русенска болница, счупи стъклена врата"}
{"url": "https://www.24chasa.bg/novini/article/7087600", "text": "Победителят в надпреварата за президентските избори този месец в Бразилия ще наследи строги фискални ограничения и носеща се по течението икономика, която спешно се нуждае от ремонт, но няма да разполага с управляваща коалиция в Конгреса, за да прокарва реформи. В неделя бразилците ще гласуват за президент, за 513-те места в долната камара на Конгреса и за две трети от местата в 81-членния Сенат. Следващият президент, който ще поеме властта на 1 януари, ще трябва енергично да се заеме с икономическия дневен ред в момент, когато икономиката се съживява от най-тежката си рецесия от десетилетия и се задава отдавна отлагана реформа на скъпата пенсионна система на Бразилия. \"Положението е критично. Икономиката е във все по-лошо състояние, от което всички са заинтересовани да се измъкне. Компаниите губят пари, а работниците губят работа\", каза Данило Генари, който ръководи фирмата за взаимодействие с държаните институции \"Дистрито\". Осъществяването на големи промени обаче ще изисква сключване на сделки в Конгреса и съюзи, каквито и двамата водещи кандидати може би трудно биха постигнали. Крайнодесният кандидат Жаир Болсонаро, който е фаворит преди гласуването в неделя, протестира срещу пазарлъците в бразилската политика, където президентите използват покровителстване и държавно финансиране, носещо изгода на поддръжниците на правителството, за да създават работещи съюзи в Конгреса. Но ако спечели, политикът от десницата няма да има друг избор освен да преговаря с Конгреса, за да управлява. Малката Социалнолиберална партия (СЛП) на Болсонаро има само един съюзник, който е още по-малък. Заедно те могат да се надяват да имат най-много 20 депутати в долната камара. От левия спектър кандидатът на Партията на трудещите се Фернандо Адад се нарежда втори в проучванията благодарение до голяма степен на популярността на намиращия се в затвора бивш президент и основател на партията Луиз Инасио Лула да Силва. Адад вероятно ще се изправи срещу Болсонаро на втори тур на 28 октомври, на който според проучванията всеки има шансове за победа. Адад, който засега може да разчита само на един коалиционен член - малката Комунистическа партия на Бразилия, може да се изправи пред доста трудна задача, опитвайки се да възстанови коалицията в Конгреса, която помогна на Партията на трудещите се да управлява Бразилия през 13 от последните 15 години. Тези съюзи се разпаднаха по време на импийчмънта на приемничката на Лула - Дилма Русеф, при най-големия корупционен скандал в бразилската история. Затова за Адад ще се окаже по-трудно, отколкото за Болсонаро, да събере допълнителна подкрепа, въпреки че Партията на трудещите се би трябвало да получи около 50 места в долната камара, казаха анализатори. \"Задачата на Адад ще е много по-трудна, защото вероятно няма да има нито пълната подкрепа на центристките партии, нито на (сегашната управляваща партия) Бразилското демократично движение (БДД)\", каза заслужилият професор по политология в Университета на Бразилия Давид Флайшер. Центристкият блок, носещ прозвището \"сентрао\" или \"голям център\", има значително влияние в Конгреса от години и демонстрира сила при прокарването на импийчмънта на Русеф през 2016 г. Центристките партии могат да спечелят 170 места в неделя и най-вероятно ще гласуват като политическата сила на Болсонаро. Ако БДД последва този пример, пламенният депутат, водещ кампания с програма в защита на реда и закона и за борба с корупцията, може да събере работещо мнозинство, смята Флайшер. Центристката Бразилска социалдемократическа партия (БСДП), която е традиционен съперник на Партията на трудещите се, може също да подкрепи някои от предложенията на Болсонаро. Гневът на Болсонаро срещу традиционните взаимни отстъпки в бразилската политика не изглежда да е нещо повече от предизборна реторика, каза Флайшер. Добра отправна точка за евентуална коалиция на Болсонаро ще бъде влиятелното фермерско лоби, което тази седмица подкрепи неговата кандидатура. Парламентарният селскостопански фронт (ПСФ) държи над една трета от местата в долната камара и една четвърт в Сената. Фермерите от процъфтяващия соев пояс в Бразилия подкрепят Болсонаро, защото той планира да либерализира законите за огнестрелните оръжия и да насърчи земевладелците да се защитават от нарастващата престъпност в селските райони. По-голямата част от групата на евангелистките християни в Конгреса вече подкрепя Болсонаро заради твърдото му застъпване за семейните ценности и обещанията му да блокира узаконяването на абортите, гей браковете и наркотиците. \"Фермерите сляпо ще гласуват за него. Той може да събере членовете на селскостопанското, евангелисткото и оръжейното лоби, за да притиснат своите партийни лидери да съставят коалиция\", каза Генари. Едно от първите изпитания за отношенията в Конгреса може да бъде искането на бъдещия президент за повишаване на планирания бюджетен дефицит за 2019 г., за да се даде свобода на действие за отделяне на средства за проекти в подкрепа на икономиката. Одобряването на приватизацията на държавни компании, за да се запълни празнината в бюджета, както предлага икономическият екип на Болсонаро, също може да бъде сериозна проверка. Повечето политически лидери са съвсем наясно със сериозността на фискалната криза и някаква форма на пенсионна реформа би трябвало да получи необходимите гласове, за да бъде приета, каза вицепрезидентът на консултантската фирма \"Арко адвайс\" Кристиано Нороня. \"Аз съм умерен оптимист. Един кандидат може да предложи по-агресивен план, друг - по-мек, но и двамата виждат нуждата от реформа\", каза Нороня.", "date": "2018.10.05", "title": "Следващият президент на Бразилия ще трябва да се бори за подкрепа в Конгреса"}
{"url": "https://www.24chasa.bg/novini/article/7087599", "text": "Древно ребро от животно, заострено, така че да се превърне в нож, показва, че пещерните хора са изработвали майсторски сечива от кост още преди 90 000 години, съобщи в. \"Дейли мейл\". Този нож, намерен в пещера в Мароко през 2012 г., е най-старото известно сечиво от атерианската култура. Нейните представители са живели в Северна Африка през средната каменна епоха. Той предхожда неандерталските сечива с 40 000 години, предаде БТА. Учените, ръководени от д-р Силва Бело от Природонаучния музей в Лондон, мислят, че ножът е използван за рязане на нещо меко, защото върхът му не е много изтъркан. Според тях новата технология за изработването му вероятно се е появила заради променящите се ресурси по онова време. Изработването на специализирани костни сечива се счита за признак за сложни когнитивни умения. Ножът е намерен в пещерата Дар ес-Солтан.", "date": "2018.10.05", "title": "Хората са започнали да правят майсторски сечива от кост още преди 90 000 години"}
{"url": "https://www.24chasa.bg/novini/article/7087641", "text": "Разузнавателен взвод в рамките на международните сили ЮФОР се е включил под претекст за предотвратяване на руското влияние в региона към операция за сваляне на президента на Република Сръбска Милорад Додик от власт преди общите избори в Босна и Херцеговна, пише белградският вестник \"Вечерне новости\", позовавайки се на източници от разузнаването. Както посочва вестникът, членове на този взвод са разположени из цяла Босна - в Мостар, Бихач, Тузла, Добой, с цел следене и наблюдение на изборите. Според \"Новости\" те са оборудвани с техника за подслушване и друга съвременна техника, предаде БТА. Водеща роля в разузнавателната война против Додик и ръководството на Република Сръбска, според информации на вестника, има британската служба Ми 6, която се внедрила в представителства на международни организации. Вестникът посочва, че още през юни по искане на оперативния командир на ЮФОР Джеймс Еверард в Босна и Херцеговина са пристигнали 40 войници и офицери от Великобритания уж с цел да се подобрят капацитетите на силите на ЕС. Става дума обаче до голяма степен за офицери разузнавачи, а главната им цел е да влияят на изхода от изборите в Босна и Херцеговина, твърди \"Новости\" и добавя, че отслабването на влиянието на Додик преди гласуването е част от широка акция на Запада за намаляване на влянието на Русия. Британските разузнавачи се надяват, че едно поражение на Додик би довело до по-меко становище на новото ръководство на Република Сръбска към приближаването към западния военен съюз, както и до отдалечаване от Москва, пише в. \"Вечерне новости\". Както посочва вестникът, според един от сценариите за отслабване на влиянието на Додик би могло да се злоупотреби с протестите \"Справедливост за Давид\", споменава се и за възможност за инсцениране на безредици, за да се предизвика реакция на полицията. Според плана това би трябвало да доведе до международно и медийно осъждане и дори до военно ангажиране на ЮФОР, пише изданието. По думите на Додик базата Бутмир край Сараево, където са разположени 2000 войници от европйските сили за сигурност, представлява център за \"черни операции\". Додик казва, че намерението на Запада е да превърне Босна и Херцеговина в централизирана страна, но за това му пречи една силна Република Сръбска.", "date": "2018.10.05", "title": "\"Вечерне новости\": Как британците работят против Милорад Додик"}
{"url": "https://www.24chasa.bg/novini/article/7087662", "text": "Пиян шофьор на камион се е преобърнал в канавка в района на сeло Стожер, на 4 октомври, около 9 часа, съобщават от Областната дирекция на МВР-Добрич. На място се установява, че водачът на специализиран товарен автомобил се е движил с несъобразена скорост. След направена проверка е отчетено наличието на 1.35 промила алкохол в кръвта на водача. Той е с травма на три ребра и е освободен за домашно лечение. По случая е образувано съдебно производство.", "date": "2018.10.05", "title": "Пиян шофьор обърна камиона си в канавка край село Стожер"}
{"url": "https://www.24chasa.bg/novini/article/7087700", "text": "Председателят на Европейската комисия Жан-Клод Юнкер заяви, че е изцяло съсредоточен върху успешното завършване на преговорите за Брекзит и се надява през ноември да има споразумение, предаде Ройтерс. Според дипломатически източници преговарящите на ЕС за Брекзит са на мнение, че споразумението за условията на раздялата между съюза и Великобритания е \"много близо\". Това е сигнал, че е възможно в момента да се върви към компромис по най-проблемния въпрос - за бъдещето на ирландската граница, предаде БТА. \"Преговорите не са лесни, защото не можем да не бъдем критични, че получаваме разнопосочни сигнали от Лондон\", каза Юнкер в реч пред австрийския парламент. \"На правителствено равнище във Великобритания има многогласен хор и ние се опитваме да сглобим парчетата . . . , за да могат да се превърнат в мелодия\", каза той. Председателят на ЕК заяви, че се надява този месец Европейският съвет да постигне \"достатъчен напредък\", за да може през ноември да има споразумение. Великобритания и ЕС се опитват да финализират навреме за двете лидерски срещи на съюза - на 17-18 октомври и 17-18 ноември - споразумението за Брекзит, както и споразумение за отношенията след британското излизане от съюза.", "date": "2018.10.05", "title": "Юнкер: Надявам се през ноември да има споразумение за Брекзит"}
{"url": "https://www.24chasa.bg/novini/article/7087707", "text": "Жена е с опасност за живота след тежка катастрофа между лека кола и автобус в село Кардам. Инцидентът е възникнал на 4 октомври, в 18,18 ч., съобщават от Областната дирекция на МВР-Добрич. На място е установено, че е станало пътнотранспортно произшествие между лек автомобил „Опел” с добричка регистрация и автобус „Мерцедес” с добричка регистрация. Поради движение с несъобразена скорост, 29-годишна жена, водач на лекия автомобил, губи контрол над превозноо средство, блъска се крайпътна мантинела, навлиза в лентата за насрещно движение и се блъска в насрещно движещия се автобус. Вследствие на инцидента, жената, управлявала колата, е настанена в болница „Св. Анна” във Варна с гръдни травми, фрактура на крака и съмнение за вътрешномозъчна травма, с опасност за живота. Водачът на автобуса и пътниците са с леки травми, освободени за домашно лечение.", "date": "2018.10.05", "title": "Жена е с опасност за живота, след като се удари с микробус в насрещното (Обновена)"}
{"url": "https://www.24chasa.bg/novini/article/7087818", "text": "Информация за болестта чума по дребните преживни животни вече има достатъчно и законът трябва да се спазва. \"Животновъден обект може да бъде само този, които 24 часа е готов да допусне органите на ветеринарните служби по всякакъв случай да имат достъп до стадото. Това че някой не желае да приеме информацията, не е оправдание\". Това каза министърът на земеделието, храните и горите Румен Порожанов по време на парламентарния контрол днес, предаде БТА. В новите 8 хиляди проби, които приключиха след действията в петте населени места, засегнати от заболяването, са открити антитела на 256 животни, уточни Порожанов. Тези животни са виросоносители и трябва да решим как да постъпим с тях, посочи той. \"Оттук нататък пробите ще продължат, ще има втори и трети кръг, защото това е една опасна зона, предвид наличие на болестта в южната ни съседка Турция\", коментира Румен Порожанов. Министeрството на земеделието, храните и горите предвижда актуализиране на програмата за предпазване срещу някои трансгранични заболявания по животните, включващи усилен серологичен и виросологичен контрол в пограничните райони на областите Бургас, Ямбол и Хасково. Предстои също изготвянето на програма за надзор, контрол, профилактика и ликвидиране на болестта чумата по дребните преживни животни, заради създалата се епизоотична обстановка, каза Румен Порожанов. Помолен да даде обобщена информация, министърът информира, че в засегнатите области от болестта чума по дребните преживни животни серологично са изследвани общо 17 хил. животни от 494 ферми. Става въпрос за пробите, взети в 20-километровата зона около петте села, в които имаше открит вирус и те са в рамките на три области - Хасково, Кърджали и Бургас. Унищожените до момента животни са 3857 овце и кози като стопаните са обезщетени на 100 процента в размер на 827 хил. лева, информира Порожанов. По думите му тези обезщетения са били не само разумни, но достатъчни за компенсиране на щетите. Отделно по програмата \"де минимис\" в областите Ямбол и Бургас на стопаните най-вече от общините, които бяха под възбрана за реализация на продукцията си извън техните предели, са изплатени допълнително 2 млн. 925 хил. лева. Така средствата общо възлизат на 3 млн. 752 хил., като стопаните с умъртвени животни подлежат и на заявяване за обезщетение от Европейската комисия до 75 процента. Що се отнася до развитието на животновъдството в района на Странджа, то е защитено чрез ПРСР. По нея страните получават компенсаторни плащания при изпълнение на инвестиционна мярка, свързана с модернизиране на стопанствата, включително за преработка и маркетинг на селскостопански продукти, обясни Порожанов. Полупланинските и планинските райони получават и подпомагане за отглеждане на млечни крави при по-облекчени изисквания, каза министърът.", "date": "2018.10.05", "title": "Порожанов: Пробите на дребни преживни животни за наличие на чума ще продължат"}
{"url": "https://www.24chasa.bg/novini/article/7087838", "text": "Германското списание „Мениджър“ публикува списък с 10-те най-богати германци. Според акциите им към 14 септември на върха на гласацията са двамата акционери на БМВ Сузане Клатен и Щефан Квант. Те притежават 34 милиарда евро. На второ място с 33 милиарда евро са собствениците на кафе-марката и производител на кафе „Якобс“ фамилия Райман. Трети по богатство е опериращият и в България собственик на веригата супери „Лидъл“ Дитер Шварц, който притежава 25 милиарда евро. Той е изпреварил по богатство наследниците на суперите „Алди“, които са на 4-о (Алди юг) и на 5-о (Алди север) място със съответно 21,8 милиарда и 17,5 милиарда евро. На 6-о място е поставно семейството Георг и Мария-Елизабет Шехлер, собственици на „Continental“. Седми в този списък е Хайнц Херман Тиле, който с бизнеса си за поризводство на автомобилни части и части за железопътния транспорт е натрупал 15 милиарда евро. Фамилия Ото от търговско разпространение „Otto“ са осми с 13,5 милиарда. На 9-о място е семейство Порше с 12 милиарда, а на 10-о Клаус-Михаел Кюне, логистика, с 10,5 милиарда евро.", "date": "2018.10.05", "title": "Кои са най-богатите германци"}
{"url": "https://www.24chasa.bg/novini/article/7087820", "text": "Арабско-турска асоциация на журналисти призова днес за освобождаване на саудитския журналист Джамал Кашоги, който е в неизвестност от вторник, като изтъкна, че той е задържан в саудитското консулство в Истанбул, въпреки че Рияд отрича тези твърдения, предаде АФП, цитирана от БТА. Този призив бе отправен по време на демонстрация, организирана от Дом на арабските журналисти в Турция пред саудитското консулство. 59-годишният Джамал Кашоги е дългогодишен саудитски журналист, чуждестранен кореспондент, редактор и коментатор, чиято работа е предизвиквала в миналото полемика в ултраконсервативното саудитско кралство. Той замина в самоналожено изгнание в САЩ след издигането на принц Мохамед бин Салман, посочен за престолонаследник от неговия баща - 82-годишният крал Салман. Кашоги е в неизвестност от 13:00 часа на 2 октомври, когато влязъл в консулството на Саудитска Арабия в Истанбул. Има подозрения, че той изобщо не е напускал комплекса. \"Като журналисти ние сме загрижени за съдбата на Джамал. Не знаем дали той е жив и изявленията на Саудитска Арабия във връзка с него далеч не са удовлетворителни\", посочи асоциацията в декларация, прочетена от нейния ръководител Туран Къшлакчъ. Участниците в демонстрацията издигнаха портрети на журналиста с надписи \"Освободете Джамал Кашоги\". \"Ние вярваме, че Джамал Кашоги е \"гост\" на консулството и призоваваме за незабавното му освобождаване или за това да ни се посочи мястото, където той се намира\", се добавя в декларацията. Според неговата годеница - туркиня, Кашоги е отишъл в консулството, за да предприеме административни стъпки за това те да сключат брак, но не е излязъл оттам. Анкара и Рияд представиха противоречиви версии за обстоятелствата около неговото изчезване. Анкара посочи, че той все още се намира в консулството, а Рияд заяви, че журналистът е напуснал сградата на дипломатическата мисия във вторник. На демонстрацията присъства и йеменската активистка Тавакол Карман, лауреат на Нобелова награда за мир през 2011г. Това, което искаме, е освобождаването на Джамал Кашоги. Той е влязъл в сградата на консулството и трябва да излезе оттам жив и здрав. И турската държава също трябва да поеме своята роля и да се заеме със случая на Джамал Кашоги, тъй като турският суверенитет бе нарушен в този случай, заяви Карман.", "date": "2018.10.05", "title": "Демонстрация в Истанбул за изчезналия  саудитски журналист: Освободете Джамал Кашоги"}
{"url": "https://www.24chasa.bg/novini/article/7087837", "text": "„Искам да поздравя тунизийския народ и правителството за това, че страната единствена в региона извървя пътя от тоталитарен режим до демократично общество и стана успешното лице на прехода.“ С тези думи министърът на външните работи Екатерина Захариева се обърна по време на пресконференция към тунизийския си колега Кхемайес Джхинауи, съобщиха от пресцентъра на Министерство на външните работи. Той е в страната ни официално двудневно посещение по покана на вицепремиера Захариева. „Това е първата визита в България на тунизийски външен министър от 23 години“, припомни тя. Министър Захариева подчерта, че двете страни имат топли отношения вече повече от 60 години. „Горди сме, че наши специалисти изграждаха язовири, заводи и жилища в съвременен Тунис, а сега сме готови да споделим с вас опита си от нашия преход“, посочи тя. „Вашите учители и лекари отдавна имат добра репутация в Тунис, а днес се надяваме България да стане нашият глас в Европа. За съжаление, сътрудничеството между двете страни не отговаря на важното място, която всяка отдава на другата“, посочи министър Джхинауи. „На първо място е възможно най-скорошното свикване на съвместната смесена икономическа комисия, която не е заседавала от 2010 г.“, каза министър Захариева и очерта конкретни инициативи. Сред тях е създаването на българо-тунизийска икономическа камара. Друга конкретна стъпка, която ще има положително отражение и върху младежката безработица в Тунис, е наемането на местни кадри от българската технологична индустрия. Важен е обменът в образованието и науката, където двете страни могат да използват европейските програми „Еразъм +“ и „Хоризонт 2020“ за възобновяване на добрите връзки в тази сфера, каза министър Захариева. Освен това двете страни могат да споделят опит в туризма. „Откриването на директна въздушна линия между двете страни би било добро начало“, каза министър Захариева. Накрая тя поздрави Тунис за полаганите усилия за мира в региона и очерта възможностите за сътрудничество между двете страни в тази сфера, „защото Тунис е в състояние да даде трезва преценка на случващото се в страни като Либия“, каза тя. На въпрос за общоевропейско решение на проблема с незаконната миграция министър Захариева подчерта, че Тунис е важен партньор на ЕС, но усилията ни следва да се съсредоточат върху първопричините, които тласкат младите хора от региона към миграция. „Това става чрез сигурност, образование, равни права и работни места“, обобщи тя. Двамата обсъдиха и социалния статус на български преподаватели в Тунис. „Надявам се, както обсъдихме днес с Вас, да намерим решение на проблема със заплащането на българските учители в Тунис“, каза министър Захариева.", "date": "2018.10.05", "title": "Министър Захариева: Тунис е успешното лице на прехода към демокрация"}
{"url": "https://www.24chasa.bg/novini/article/7087805", "text": "Специализираният наказателен съд даде 2 г. условно с 4-годишен изпитателен срок на бившия заместник-министър на външните работи в кабинета \"Борисов\" 2 Христо Ангеличин. Съдът прие за доказано повдигнатото му обвинение в безстопанственост и му наложи наказание, съобщава прокуратурата.  Кумулативно съдът наложи и наказание „глоба“ в максималния за това деяние размер- 5 000 лв. Христо Ангеличин бе предаден на съд с обвинителен акт на СГП на 15.01.2018г. за неупражняване на достатъчен контрол върху дейността на подчинените му дирекции в министерството по процедурата за закупуване на телефонни централи в 12 задгранични представителства на България. Престъпното му поведение е причинило значителни щети на Министерството на външните работи в размер на 419 934,29 лв. Адвокатът на Ангеличин Христо Ботев каза пред \"24 часа\", че с клиента му ще обжалва присъдата, тъй като тя е несправедлива и незаконосъобразна.", "date": "2018.10.05", "title": "2 години условно за бившия зам.-външен министър Христо Ангеличин"}
{"url": "https://www.24chasa.bg/novini/article/7087855", "text": "С украинския президент, както и с кмета на Одеса е договорено да се предостави сграда за българско училище в Одеса, а България ще предостави от своя страна сграда за украински културен център в София. Сградите трябва да бъдат предоставени в рамките на един месец. Това съобщи премиерът Бойко Борисов в украинския град Болград по време на честванията на 160 години от основаването на Болградската гимназия \"Г. С. Раковски\", предаде БТА. Бойко Борисов допълни, че от догодина по 30 деца от гимназия \"Г. С. Раковски\" ще идват на лагер в София. Освен това минимум по 5 учители ще идват на подготовка в България. Премиерът изтъкна, че днес е истински празник и всеки чувства съпричастност към това събитие. Той посочи, че българското правителство е отпуснало 150 000 лв. тази година за материално и техническо оборудване на училището. Борисов допълни, че с президента Порошенко са се договорили за пътя Одеса - Рени. Освен това се работи и по други проекти, за да може Одеса да се свърже с Бургас и Азия. \"Тези пътища ще направят тази свързаност, която е необходима и за бизнеса\", добави Борисов и посочи, че стокооборотът се увеличава непрекъснато. Според него много е полезна е и директната авиолиния Одеса - София, която е факт благодарение и на българския вицепремиер Валери Симеонов. Вицепремиерът Валери Симеонов каза, това е голям празник на българската гимназия, на българската общност и на цяла Бесарабия. Той благодари на президента Порошенко за съдействието, толерантността и условията, които създава украинската общност за запазване на българската общност. Симеонов се надява българската общност да стане мост за присъединяването на Украйна към ЕС. Президентът на Украйна Петро Порошенко заяви, че е символичен фактът, че днес са честванията на основаването на Болградската гимназия \"Г. С. Раковски\", защото днес е и международният Ден на учителя. Той посочи, че тази гимназия е една от най-старите и в света много трудно ще се намери подобно училище, събрало в себе си толкова много история и традиции. Порошенко посочи, че гимназията са завършили едни от първите политически, културни и просветни дейци на България - двама български премиери, двама генерали и ректор на СУ \"Климент Охридски\". Украинският президент изтъкна, че това училище е символ на дружбата между Украйна и България. Порошенко допълни, че училището носи името на Георги Сава Раковски, защото в нея учениците се учат и на патриотизъм. Той изрази своята увереност, че Украйна един ден ще стане член на ЕС и България ще помогне за това. Директорът на гимназията Снежана Скорич изтъкна, че Болградската гимназия има не само славна история, но и велико бъдеще. По думите й подобни училища са бъдещето на европейското образование. Тази година се навършват 160 години от основаването Болградската гимназия \"Г. С. Раковски\". Това е първото българско средно училище, изградено с труда и средствата на нашите сънародници в Бесарабия. Днес в гимназията се обучават ученици от I до XI клас. Всички те изучават български език, а в X и XI клас - българска литература.", "date": "2018.10.05", "title": "Борисов: В Одеса ще има българско училище, у нас украински културен център"}
{"url": "https://www.24chasa.bg/novini/article/7087856", "text": "Индия подписа днес с Русия договор за купуване на системи за противовъздушна отбрана С-400, който може да ядоса Вашингтон, съобщи Франс прес. \"Страните приветстваха сключването на договора за доставка на Индия на ракетни системи С-400 земя-въздух с далечен обсег\", се казва в съвместно изявление, предава БТА. Покупката е на стойност 5,2 млрд. долара, казаха индийски дипломатически представители. Подписването на договора не беше публично и стана по време на визитата на руският президент Владимир Путин в Делхи, който е в Индия за участие в годишна среща на високо равнище, предаде Ройтерс. Забележително е, че нито Владимир Путин, нито индийският премиер Нарендра Моди не обявиха публично договора по време на съвместната си пресконференция след разговорите. По-малко от половин час по-късно беше разпространена съвместна декларация, в която официално се потвърждава сключването на договора, против който са САЩ. Договорът е бил подписан от високопоставен служител на индийското министерство на външните работи и генералния директор на руската агенция Рособоронекспорт, съобщи правителствен източник. Доставките трябва да започнат до края на 2020 г., уточни той. Преговорите за придобиване от Индия на руски ракети земя-въздух се водят от месеци, но се сблъскаха със заплаха от санкции на САЩ в случай на закупуване на руско военно оборудване. През 2017 г. Конгресът на САЩ одобри закон, чиято цел е да накаже Русия за отношението й към Украйна и за предполагаемата й намеса в американските президентски избори през 2016 г. (Закон за противопоставяне на противниците на Америка чрез санкции CAATSA). Този закон налага икономически санкции на всички субекти или държави, които сключат оръжейни договори с руски предприятия. Индия се надява САЩ да направят изключение за нея и да не приложат закона. Засега страната е получила от Вашингтон само предупреждения. САЩ трудно ще си позволят да обидят индийския си съюзник, тъй като Вашингтон и Делхи имат общ интерес да са в противовес на възхода на Китай в Азия, посочва Ройтерс. Миналия месец САЩ санкционираха китайските военни за тазгодишната покупка на бойни изтребители и на ракетна система С-400 от Русия. След разговорите Путин - Моди Русия и Индия подписаха на предавана по телевизията пресконференция 8 споразумения, които засягат сътрудничеството в Космоса, ядрената енергетика и железниците. Днес в резиденция Хайдарабад в Делхи премиерът Моди даде официален обяд в чест на руския гост. По време на обяда е имало разширени преговори с участието на делегациите на двете страни. В менюто на обяда са били включени и ветегариански блюда. На гостите са били предложени филе от сьомга с нежен сос от магданоз и сирене, мляно агнешко с аромат на шафран, запечено с лук, лют чернен пипер и подправки на грил, сочни парченца пилешко, печени на грил и задушени в сметанов сос, агнешко задушено в традиционен сос мугхлай. За вегетарианците домакините бяха подготвили студена крем супа от диня, ароматен сладкиш от кълнове, йогурт и тамаринд, кебап от стъбла на лотос и леща със сос от манго, домашно сирене и грах, приготвен в сос макхани, ароматен ориз басмати с черен грах и сребърни перли от рикота, сезонни зеленчуци и аспержи, задушени с индийски подправки, запечен на грил патладжан със сирене фета, сусам и черен пипер, черна леща, задушавана цяла нощ на дървени въглища за придаване на специален вкус и кремообразна текстура. За десерт бяха предложени домашен сладолед с вкус на шам фъстък, брауни с двоен слой шоколад и плодове. По време на официалния обяд е свирило трио - цигулка, барабан табла и клавишен инструмент. В чест на руския лидер са били изпълнени руски песни като \"Калинка\" и \"Тече река Волга\", песни от боливудски филми и индийска поп музика.", "date": "2018.10.05", "title": "Русия ще доставя ракети на Индия въпреки предупрежденията на САЩ"}
{"url": "https://www.24chasa.bg/novini/article/7087854", "text": "Действията по разследването стартирали вчера, след получен сигнал от ЦСМП – Ямбол, че при тях за лечение е постъпила възрастна жена с рана в областта на главата. По случая веднага било образувано досъдебно производство за нанесена средна телесна повреда, съобщиха от МВР. В хода на проведените процесуално – следствени действия било установено, че в нощта на 3 срещу 4 октомври 18-годишният местен жител нахлул в дома на възрастната жена, отнел наличните й 20 лева и бягайки от местопрестъплението, блъснал възрастната стопанка. В хода на разследването станало ясно, че предния ден той е влизал в жилището, докато жената била навън, и е откраднал 100 лева. Младежът е задържан с полицейска заповед за срок до 24 часа. Днес е привлечен в качеството на обвиняем за извършени престъпления по чл.194 и чл. 198 от НК и с прокурорско постановление е задържан за срок до 72 часа. Разследването по случая продължава под надзора на Районна прокуратура – Ямбол.", "date": "2018.10.05", "title": "18-годишен нахлу в дома на баба от Ямбол, взел й последните 20 лева"}
{"url": "https://www.24chasa.bg/novini/article/7087829", "text": "По непотвърдена информация С. Т. снощи е била откарана в София, а днес не се явила на работа. Жената е работила по заместване 2 г., докато титулярката е била в майчинство. След връщането на работа преди около 3 месеца, управителят на болницата д-р Георги Георгиев е оставил С. Т. на постоянен договор.   \"Нямам повече информация и не знам какво се случва. Ако се окаже, че наистина колежката е задържана, ще предприема мерки, за да не се петни името на болницата. По отношение на пряката ни работа и обслужването на пациентите, нямам съмнение, че всичко е наред\", каза д-р Георгиев.", "date": "2018.10.05", "title": "Задържаната фармацевтка при акцията в онкоболниците е от Благоевград"}
{"url": "https://www.24chasa.bg/novini/article/7087859", "text": "Съветът на Европа поиска от Хърватия да прекрати колективното прогонване и полицейското насилие над нелегални мигранти, за което от дълго време предупреждават местни и чуждестранни неправителствени организации, съобщи МИА, цитирана от БТА. Сдружения, които помагат на мигрантите, обвиняват правителството в нехуманно отношение на силите за сигурност към мигрантите от Близкия изток, които през Хърватия се опитват да стигнат до по-богати страни в Западна Европа. Загреб отхвърля тези обвинения, твърдейки, че има една от най-добре обучените европейски полиции, която пази професионално хърватските граници, а заедно с това и външните граници на ЕС. Призовавам хърватските власти да започнат спешно, ефикасно и независимо разследване на всички забелязани случаи на колективно прогонване и твърдения за насилие над мигранти, както и други престъпления като кражби, и да предприемат всички необходими мерки с цел да се спре и да се предотврати такова отношение, написа комисарката за човешките права на Съвета на Европа Дуня Миятович в писмо до премиера Андрей Пленкович. Хърватия от началото на 2018г. колективно е прогонила 2 500 мигранти. От тях 1500 са заявили, че не им е било одобрено искането за убежище, а 700 са се оплакали от физическо насилие и кражби на пари и мобилни телефони.", "date": "2018.10.05", "title": "Съветът на Европа поиска Хърватия спешно да спре полицейското насилие над мигранти"}
{"url": "https://www.24chasa.bg/novini/article/7087878", "text": "Нужни са постоянни и координирани усилия от надзорните органи на държавите-членки, както и непрекъснат и безпрепятствен обмен на информация между различните компетентни органи, така че борбата срещу изпирането на пари в Европейския съюз да бъде по-ефективна. Това заяви българският евродепутат от ГЕРБ/ЕНП Емил Радев по време на пленарното заседание на Европейския парламент относно рисковете, свързани с изпирането на пари в банковия сектор на ЕС, съобщиха от пресцентъра на ПП ГЕРБ. Емил Радев отбеляза, че ЕС разполага с едно от най-строгите законодателства относно борбата срещу изпирането на пари и прилага изключително високо стандарти за превенция на този вид престъпление. В последните шест месеца обаче случаите с няколко европейски банки в различни страни, замесени в схеми за изпиране на значителни суми пари, ясно са демонстрирали как съществуващите правила не винаги се прилагат на практика и дори понякога биват игнорирани целенасочено в името на финансова печалба. В този контекст Емил Радев заяви ясно, че никакъв ръст в печалбите за банките не може да бъде въз основа на нарушаване на което и да било законодателство. Българският евродепутат, който е докладчик от страна на групата на ЕНП относно директивата за борба срещу изпирането на пари и финансиране на тероризма, призова за по-силен европейски контрол върху европейските банки, така че да се засилят усилията им за борба срещу този вид престъпление. В същото време обаче според него е нужен внимателен анализ и обсъждане на каквито и да е предприемани промени, така че да се намери подходящ баланс между координираните действия на европейско ниво и суверенитета на държавите-членки. В заключение Емил Радев заяви, е са необходими непрекъснати усилия и смели, но приложими на практика решения, в борбата срещу изпирането на пари. „Крайният резултат следва да бъде милиардите евро, които в момента губим годишно в следствие на това престъпление, да бъдат пренасочени в полза на обществото“, заяви той.", "date": "2018.10.05", "title": "Емил Радев: Нужни са координирани усилия на банковите надзорни органи в ЕС срещу прането на пари"}
{"url": "https://www.24chasa.bg/novini/article/7087891", "text": "Смъртта на тежко пострадал мъж при пътно-транспортното произшествие на пътя Попово - Разград в началото на септември промени компетентността и досъдебното производство по случая вече е поето от Окръжната прокуратура. Това съобщават от Варненската апелативна прокуратура. Разследването, което е възложено на следовател от Окръжния следствен отдел в Разград, се води за извършено престъпление, тъй като по време на пътния инцидент пострадаха 18 пътници, от които четирима бяха в тежко състояние. Един от тях е бил и 80-годишен мъж, който починал на първи октомври в отделението по реанимация на варненската болница \"Света Анна\". От Апелативната прокуратура припомнят, че на", "date": "2018.10.05", "title": "Разградската прокуратура разследва сблъсъка на тир с бус, при който пострадаха 18 души"}
{"url": "https://www.24chasa.bg/novini/article/7087997", "text": "Шведската академия, която присъжда Нобеловите награди за литература, избра нови членове, съобщават Ройтерс и ТАСС, цитирани от БТА. Новоприетите са юристът Ерик Рюнесон , който ще заеме кресло номер 1, принадлежащо на Лота Лотас и писателката Джила Мосаед, която заема кресло номер 15, принадлежало по-рано на Керстин Екман. Ерик Рюнесон е роден през 1960 година, има научна степен доктор по право и е доцент в Търговската академия в Стокхолм. Той също така заема поста на съветник във Върховния съд. Джила Мосаед е родена през 1948 г. в Техеран, пристига в Щвеция през 1986 година. Издала е на своя роден персийски език 2 романа и 6 стихосбирки. Кандидатурите на новите академици бяха одобрени от шведския монарх . \"Избирането на двама нови членове на Академията е положителна стъпка. Надявам се, че по такъв начин се представя възможност за укрепването на доверието в тази институция и тя ще може да продължи отговорната си работа\", се казва в комюнике Карл XVI Густав, публикувано от кралския двор. Нобеловата седмица тази година протече по необичаен начин. Беше решено името на лауреата за литература да не бъде обявено - то ще бъде огласено през 2019 година. Шведската академия взе това решение на фона на скандалите, които я разтърсиха и отслабеното доверие към нея. Нейните членове намаляха, в нейните редове останаха само 11 литератора. При това положение авторитетен избор на нов лауреат за литература би могъл да бъде спорен.", "date": "2018.10.05", "title": "Шведската академия, присъждаща \"Нобел\" за литература, избра нови членове"}
{"url": "https://www.24chasa.bg/novini/article/7087995", "text": "Радослава Ненова - жената до загиналия Боян Петров, публикува в профила си във фейсбук снимка с алпиниста от втория най-висок връх в света К2. Ненова сподели и стихотворение на Мира Дойчинова към снимката с любимия си.", "date": "2018.10.05", "title": "Любимата на Боян Петров написа под снимка с него: \"Готова съм за зимата. Да тръгваме.\""}
{"url": "https://www.24chasa.bg/novini/article/7087999", "text": "Учителят по математика от Казанлък Стоян Ганчев, на 67 години, е предаден на съд по обвинение, че е блудствал с общо 12 ученички, като е използвал тяхното положение на зависимост от самия него. 11 от децата са на възраст между 12 и 14 години, а една от девойките била на 16 години, уточниха днес от Апелативната прокуратура в Пловдив. Според обвинението, мъжът осъществявал физически контакт с телата на пострадалите с цел да задоволи половото си желание. Това се случило във времето между септември 2016 г. и декември 2017 година. Престъпленията на математика най-напред станаха известни през декември м.г., когато той бе задържан под стража, когато първа от него се оплака седмокласничка. Тя пострадала по време на консултации в казанлъшко основно училище. Тогава стана ясно, че Ганчев е добър математик, който подготвя и кандидат-студенти, но \"със слаб ангел\". Макар и пенсионер, често го канели в казанлъшки училища да замества титулярите. Сега вече учителят бил на свобода под парична гаранция. В хода на разледването станало известно, че математикът блудствал с общо 12 момичета, с някои и по няколко пъти. 8 от непристойните му прояви били на работното му място в училище, а други - в апартамента му. Предварително Ганчев създавал с мамолетните приятелство в социална мрежа и водел кореспонденция с тях чрез приложение за разговори и съобщения, след това ги канел и на гости в дома си. Ако бъде признат за виновен, математикът може да бъде осъден на лишаване от свобода за срок между 5 и 20 години. Предстои Окржният съд в Стара Загора да определи дата за делото.", "date": "2018.10.05", "title": "Учител по математика от Казанлък на съд, блудствал с 12 ученички"}
{"url": "https://www.24chasa.bg/novini/article/7088144", "text": "Председателят на Европейската комисия Жан-Клод Юнкер отвърна с ирония на обвиненията на италианския вицепремиер Матео Салвини, че хора като него са разрушили Европа, предаде Ройтерс. \"Надявам се, че на (Салвини) никога няма да му се наложи да отстранява купищата развалини\", каза Юнкер пред австрийската новинарска агенция АПА днес. Шефът на Еврокомисията е във Виена за честването на 100-годишнината от създаването на Австрийската република и произнесе реч пред парламента на страната, предаде БТА. Салвини отправи острата си критика срещу Юнкер и еврокомисаря по икономическите въпроси Пиер Московиси по-рано днес, като каза, че те са разрушили Европа. Той изрази надежда, че изборите за Европейски парламент догодина ще променят политическия пейзаж на континента.", "date": "2018.10.05", "title": "Юнкер отвърна на обвиненията на Салвини"}
{"url": "https://www.24chasa.bg/novini/article/7088145", "text": "Бившият македонски премиер и лидер на ВМРО-ДПМНЕ Никола Груевски определи като \"политически натиск и политическо преследване\" решението на Апелативния съд да потвърди присъдата му от две години затвор по делото Танк, отнасящо се за покупка на луксозен правителствен мерцедес, предаде агенция МИА, цитирана от БТА. \"Както знаете, става дума за политическо преследване, за политически монтиран процес\", каза Груевски през почивката на съда, който разглежда днес делото Титаник за изборни злоупотреби, по което бившият премиер също е обвиняем. На въпрос на журналисти дали, за да се спаси по някакъв начин от затвора, ще гласува в парламента за внасяне на поправки в конституцията, свързани с преименуването на страната на Република Северна Македония, бившият лидер на ВМРО-ДПМНЕ каза: \"Аз няма да изневеря на народа, народът си каза своето\". Апелативният съд отхвърли днес като неоснователна жалбата на Груевски срещу присъдата му на първа инстанция по делото Танк за покупка на правителствен мерцедес за 600 хиляди евро. Очаква се нареждане на съда за излежаване на присъдата. Делото Танк е първото от петте съдебни дела срещу Никола Груевски, заведени от специалната прокуратура, която беше създадена да разследва обвинения в корупция срещу бившето правителство. Специалната прокуратура бе част от споразумение между политическите партии, постигнато с посредничеството на Европейския съюз.", "date": "2018.10.05", "title": "Груевски за присъдата срещу него: Политическа натиск и преследване"}
{"url": "https://www.24chasa.bg/novini/article/7088161", "text": "„Когато външна компания иска да дублира услуга, извършвана от български автобусни превозвачи, да можем да откажем. Предложих този подход, различен от първоначално заложеното от Европейската комисия – чуждестранни фирми да могат да осъществяват автобусни превози на територията на страната, по редовни вътрешни линии, без да има възможност да им бъде отказано разрешително, с каквито и да било мотиви.“ Това е едно от предложенията за изменение на общите правила за достъп до международния пазар на автобусни превози, внесени на 1 октомври от Петър Курумбашев, член на Групата на социалистите и демократите в ЕП. Предложенията на Курумбашев, в качеството му на докладчик в сянка, бяха подкрепени от всички български евродепутати, както и от Мария Грапини, Мариян-Жан Маринеску и Клаудия Тапардел (Румъния), Богуслав Либерадски (Унгария), Каролин Грасвандер-Хайнц (Автрия), Кристин Бонефоа (Франция), Ищван Уйхейли (Унгария), Инес Айала-Сендер (Испания) и Милтиадис Киркос (Гърция). Курумбашев коментира, че във втория пакет „Мобилност“ – така, както е предложено от Европейската комисия, се предвижда всички превози, които са над 100 км., да бъдат либерализирани, „т.е. да могат и чужди превозвачи да извършват тези превози“. Предложението на българския евродепутат е да няма такъв праг от 100 км., тъй като в държава като Белгия, например, 100 км. е международен превоз, а в държави като България и Испания 100 км. е много малко разстояние. „Смятам, че правото на избор трябва да се остави на държавите членки, които да изберат най-доброто за тях в съответствие с националните им особености. Не е нужно това да се решава на европейско равнище“, смята Курумбашев. „Държавите членки, които са либерализирали пазара на автобусни превози или предвиждат бъдеща либерализация, да имат възможността да компенсират разходите за обществена услуга, осъществявана по нерентабилни линии, по два начина – или чрез комбинирането на печеливши и губещи линии, чрез публични субсидии или чрез въвеждането на такси“, допълни евродепутатът. Според българския евродепутат е необходимо национален орган да защитава обществените услуги. „Получава се така, че цели региони остават без какъвто и да било превоз“, допълни Курумбашев. Друго важно предложение е уеднаквяване на правилата за каботажните операции, осъществявани в международния товарен транспорт и в международния автобусен транспорт. „Няма никаква логика да въвеждаме противоречиви практики с двата пакета за мобилност. В първата част на „Пакет за мобилност\" Комисията забранява либерализацията за камионния транспорт, а във втората част – продължаваме с либерализацията в областта на автобусите. В първия пакет искаме да забраним каботажа, защото смятаме, че е лош за камионите, във втория пакет смятаме, че трябва да разрешим каботажа над 100 км. В пакет \"Мобилност 1\" искаме да приложим директивата за командироването на работници по отношение на камионния транспорт, в пакет \"Мобилност 2\" искаме да не прилагаме тази директива. Прави впечатление различният подход – протекционизъм там, където транспортният сектор е доминиран от фирми от Източна Европа, и пълна либерализация там, където доминиращи са фирми от Западна Европа, смята Курумбашев. Курумбашев предлага и премахване на задължението на държавите членки да създават нов регулаторен орган. По думите му в повечето държави членки функционирането на пазара на автобусния транспорт вече се осъществява от компетентни органи, като Министерство на транспорта, например, поради което създаването на нов, което би довело до високи допълнителни разходи и още бюрокрация. Гласуването в Комисията по транспорт и туризъм в Европейския парламент ще се проведе на 3 декември.", "date": "2018.10.05", "title": "Курумбашев: Всяка държава членка да решава сама за достъпа на чужди компании до вътрешни автобусни линии"}
{"url": "https://www.24chasa.bg/novini/article/7088178", "text": "Дронове ще следят трафика по пътищата в Турция, съобщи Анадолската агенция. Въвеждането на новата мярка е в рамките на последната разпоредба на властите за контрол на движението по пътищата, предаде БТА. Днес за първи път дрон следи трафика на пътен участък в мегаполиса Истанбул, като само за един час са били фиксирани 25 нарушения и съответно са били издадени глоби за нарушителите. 25 шофьори бяха глобени заради редица нарушения, сред които навлизане в насрещното платно, заради непоставен предпазен колан, за разговори по телефон. От 26 октомври новата наредба за контрол на движението по пътищата (с дронове) ще влезе в сила на територията на цяла Турция, информира Анадолската агенция.", "date": "2018.10.05", "title": "Дронове ще следят трафика по пътищата в Турция"}
{"url": "https://www.24chasa.bg/novini/article/7088185", "text": "Национално съвещание на ръководството на Министерството на вътрешните работи ще се състои на 7 октомври, неделя, в сградата на дирекция \"Жандармерия\", съобщи пресцентърът на МВР. Поканени са да присъстват министър-председателят Бойко Борисов, главният прокурор Сотир Цацаров, министърът на финансите Владислав Горанов и председателят на ДАНС Димитър Георгиев. Първият работен панел - от 16.00 до 16.30 ч. - ще бъде открит за представители на медии. Той ще бъде последван от церемония за предоставяне на 341 нови служебни автомобила, предназначени за няколко областни дирекции на МВР.", "date": "2018.10.05", "title": "Борисов и Цацаров поканени на национално съвещание на ръководството на МВР в неделя"}
