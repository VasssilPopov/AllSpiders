{"url": "https://www.24chasa.bg/novini/article/6855187", "text": "Испанското правителство се намеси днес, за да осуети процеса на преизбиране на бившия сепаратистки лидер на автономната област Каталуня Карлес Пучдемон начело на регионалната изпълнителна власт, принуждавайки сепаратистите да представят нова кандидатура, ако искат най-накрая да сформират правителство, предаде Франс прес, цитирана от БТА. Министерският съвет в Мадрид реши да сезира Конституционния съд, за да бъде обявен за противоконституционен закон, одобрен миналата седмица от каталунския парламент. Той позволява експрезидентът Пучдемон, който очаква в Германия евентуална екстрадиция в Испания, където ще бъде съден за \"бунт\", да бъде овластен задочно. По-късно днес Върховният съд, който вече веднъж забрани упълномощаване в отсъствие на кандидата, допусна за разглеждане жалбата. Това означава, че законът ще бъде блокиран, докато съдът вземе окончателно решение, което може да отнеме месеци. Депутатите в каталунския парламент трябва да изберат премиер, който да състави правителство до 22 май, за да бъдат избегнати нови избори.", "date": "2018.05.09", "title": "Мадрид иска съдебна забрана на задочното избиране на Пучдемон за лидер на Каталуня"}
{"url": "https://www.24chasa.bg/novini/article/6854966", "text": "Автобус на градския транспорт в София самокатастрофира и се блъсна в стълб. Четирима души пострадаха. Автобусът се движи по линия номер 74. Сигналът за инцидента, станал на бул. „Цар Борис”, е подаден малко след 19 ч, предава  . Според Столичния градски транспорт автобусът е годен, минал е технически прегледи, включително и днес сутринта преди излизането му на курс. Шофьорът не е дал обяснение за случилото се. Той е с дългогодишен опит. Работи в градския транспорт от 2 години и досега не е имал произшествия. Пострадалите са откарани в „Пирогов” за преглед.", "date": "2018.05.09", "title": "Автобус се блъсна в стълб в столицата, четирима са ранени (Обновена)"}
{"url": "https://www.24chasa.bg/novini/article/6855003", "text": "Шофьорът, заснет да изпреварва рисково на пътя Смолян - Пловдив, има два месеца по закон да се яви в Пътна полиция в Смолян, където да обясни случилото се. Изпратена му е покана, която ще му бъде връчена от КАТ - София, защото живее в столицата. Ако срокът не бъде спазен, актът на полицията може да падне в съда, при условие че бъде обжалван, обясни директорът на ОДП - Смолян, старши комисар Николай Димов. Шофьорът на софийския “Опел Инсигния” може да бъде глобен за неправилно изпреварване и създаване на предпоставка за пътно произшествие. Видеоклипът с рисковото шофиране възмути хиляди в социалните мрежи. На базата на клипа полицията е започнала разследване. Ще бъдат разпитани авторката на видеото, която не живее в Смолян, засеченият джип, както и други очевидци на случилото се. Защитната теза на водача е, че видял непрекъсната линия на шосето, колите пред него карали бавно и предприел изпреварването. След като видял, че няма условия, се прибрал в дясната лента. ДИМИТЪР МАРТИНОВ - От около 3 г. караме постоянно с такъв уред. Взехме си, за да заснемаме това, което се случва по пътищата. За пръв път обаче сваляме клип от него, досега само сме преглеждали кадрите. - За пръв път попадаме на нещо толкова шокиращо като изпреварване. За съжаление, на пътя Асеновград - Смолян рисковите изпреварвания не са рядкост, но за пръв път виждаме ситуация, в която са застрашени животите на толкова хора. - В момента, в който мъжът тръгна да изпреварва, линията е непрекъсната. Фактът, че има маркировка, която позволява изпреварването, не значи обаче, че това може да става при толкова ограничена видимост - на завой и с два автобуса, камион и джип пред шофьора. Дори заради тези коментари качих видео как изпреварва нас на завой при непрекъсната линия. А на първия клип не се стигна до катастрофа, защото насрещно движещият се автомобил караше бавно. Също така, мъжът ми намали, за да остави място. - На няколко пъти по завоите успя да изпревари цялата колона. Странно защо на правата шофьорът пусна всички да минат пред него. - Потърсиха ме. Обещаха да вземат всички необходими мерки. Те са прави, че не могат да поставят патрул на всеки завой. Колкото повече хора използват видеорегистратори, толкова по-лесна ще е работата на полицаите. Според мен ще е много полезно, ако повече хора използват видеорегистраторите. - Не, изненадана съм, но реакцията на медиите и хората е абсолютно основателна. Искам и да кажа на шофьорите - по-добре 10 минути по-късно да стигнат закъдето са тръгнали, отколкото по-рано на оня свят. Над 5000 шофьори са глобени от Пътна полиция след подаден сигнал в мобилното приложение “Гражданите”. То функционира от 3 години и е създадено от 4-ма приятели - братята Стоян и Иван Митови, Христо Борисов и Тодор Лилков. В екипа е и Виктор Стайков. Най-често след публикувана в приложението снимка шофьорите се санкционират за неправилно паркиране. От октомври м.г. има и опция за качване на клипове. Именно от апликацията в смолянската полиция пристига и клипът с рисковото изпреварване на пътя Смолян - Асеновград.", "date": "2018.05.09", "title": "Водачът, заснет да изпреварва рисково, поканен да се яви в КАТ (Обзор)"}
{"url": "https://www.24chasa.bg/novini/article/6855132", "text": "Иран е съставил план как да се справи с американското оттегляне от ядрената сделка, заяви днес правителствен говорител, цитиран от агенция ИРНА, предаде Ройтерс. \"Организацията за управление и планиране на Иран начерта план, който е пропорционален на условията на излизането на Америка от ядрената сделка\", каза говорителят Мохамад Бакер Нобахт, цитиран от БТА. Той не даде никакви подробности в какво се състои този план. По думите му иранското правителство е отпуснало средства за справяне с различни сценарии, свързани с ядреното споразумение. Нобахт добави, че решението на американския президент Доналд Тръмп ще накара международната общност да изгуби доверието си в САЩ.", "date": "2018.05.09", "title": "Иран има план как да се справи с оттеглянето на САЩ от ядрената сделка"}
{"url": "https://www.24chasa.bg/novini/article/6854869", "text": "55-годишният Кирил Атанасов, който на 8 май простреля бившата си жена Лиляна Балабанова в магазин за хранителни стоки в Свети Влас, а след това направи опит да се самоубие, прескочи трапа. Вчера по обед той бе изведен от реанимация и настанен в отделението по неврохирургия под полицейска охрана. В прокуратурата вече е образувано досъдебно производство за опит за убийство, чака се състоянието на стрелеца да се стабилизира, за да му бъде повдигнато обвинение, заяви за “24 часа” наблюдаващият прокурор Елгина Чалъмова от окръжната прокуратура в Бургас. “Не желая да говоря, това са лични неща, аз сама ще се справя с тях Два пъти съм сигнализирала полицията за тормоз от страна на Кирил, тогава органите си свършиха работата. Не съм допускала обаче, че ще дойде с пистолет и ще стреля. Не се страхувам, чувствам се добре и смятам бързо да се върна на работа”, каза пред наш репортер ранената Лиляна. 48-годишната жена е настанена в отделението “Уши, нос, гърло” в УМБАЛ-Бургас, предстои да ѝ бъде направена операция. “Пациентката има рана на ухото и остра звукова травма вследствие възпроизвеждането на изстрела от много близко разстояние. Лекуваме я, на този етап обаче не може да се каже дали ще има трайно увреждане на слуха”, коментира началникът на отделението д-р Даниел Петков. Лили допълни, че с Кирил живели заедно 14 г. Преди година обаче се разделили и оттогава всеки поел по своя път. “Не искам да знам нищо за него. Ще се справя и с това”, категорична е жената. Двамата идват във Влас преди 15-ина години. я е от Пловдивския регион, Кирил - от Пазарджик. И двамата имат предишни бракове, Лили има две деца, а Кирил - три. Ражда им се син, който в момента е на 11 г. В началото двамата са щастливо влюбени, спомнят си техни близки. Когато преди година се разделят, момченцето отива да живее при майка си. Жената се опитва да започне отначало, има нов човек до себе си, но явно това не дава мира на бившия ѝ съпруг.   Той работи като електротехник в бетонов възел, а негови колеги разказват, че откакто се разделил с Лили, станал психически лабилен. Два поредни дни преди екшъна в магазина на ул. “Русалка” Кирил не се появил на работа, вероятно се е подготвял психически за отмъщението, допускат разследващи. Малко преди 15 ч на 8 май той влязъл в хипермаркета, където работела бившата му жена, и се нахвърлил отгоре ѝ с крясъци. Двамата първо спорели, но внезапно Кирил извадил пистолет, опрял го в главата на жената и стрелял. После насочил пистолета към слепоочието си и се гръмнал. Всичко станало за секунди, в магазина настанала суматоха, а Кирил въпреки раната продължавал да буйства Един от колегите на Лили го задържал до идването на полицаите. За късмет в този момент в магазина не е имало много клиенти. Разследващи са разпитали 4-ма души, станали преки очевидци на нападението, иззети са и записи от охранителни камери. Някои от свидетелите твърдели, че Кирил извадил и нож, но такъв не е открит на местопрестъплението. 55-годишният мъж е стрелял с газов пистолет, който не е бил преправен в боен, твърдят източници на “24 часа”. От прокуратурата заявиха, че са назначени балистична и съдебномедицинска експертиза, а при необходимост ще бъде поискана и психиатрична за 55-годишния стрелец.  Последният по-сериозен скандал между бившата двойка е на 8 януари - 5 месеца преди стрелбата в магазина. Тогава Кирил се обадил по телефона на Лили и започнал да я заплашва със саморазправа. Жената веднага се оплакала в полицията, сигналът е подаден и в прокуратурата. Кирил Атанасов е бил извикан на разпит и му е бил издаден предупредителен протокол. Въпреки това той не спрял да тормози бившата си жена. Приятелки на Лиляна разказват, че преди седмица Кирил пак влетял в магазина, забил юмрук в лицето ѝ и заплашил, че пак ще се върне. “Не знам какво се случва, но през последната година сме залети от жалби за домашно насилие, от сигнали за семейни скандали, прераснали в престъпления”, коментира бургаски криминалист с дълъг стаж в системата. Почти двойно са скочили исканията за съдействие по издаване на ограничителни мерки през 2017-а спрямо 2016 г., казват от Центъра за превенция на насилието в Бургас. Само през миналата година помощ там са потърсили над 200 души. В средата на април пък от бургаската асоциация “Деметра”, член на сдружение “Алианс за защита от насилие, основано на пола”, изпратиха декларация до парламента, в която сдружението се обявява против подготвяните “откъслечни” промени в НК, свързани с домашното насилие. Организациите призоваха да се въведе последователно преследване от страна на държавата на всички престъпления, свързани с насилие срещу партньори и близки роднини, които са в кръга на защитените лица по Закона за защита от домашното насилие. Настоява се и нарушението на заповедта за защита по този закон да се третира и преследва като тежко престъпление. “Нарушението на заповед за защита при всички случаи съдържа заплаха за телесната неприкосновеност, дори за живота. Затова искаме при повторност на това престъпление да се предвиди по-високо наказание - от 1 до 6 г. в зависимост от обстоятелствата”, уточни председателят на “Деметра” Диана Видева. Според експерти от асоциацията престъпленията, свързани с тежко домашно насилие, не бива да бъдат третирани като такива от частно-публичен характер. При сигнал за домашно насилие дежурните прокурори да реагират светкавично, предвиждат указания на главния прокурор Сотир Цацаров, които бяха утвърдени на 30 април. Целта им е да бъде създаден механизъм за незабавни действия при жалби за домашно насилие, закани с убийство или нарушаване на ограничителни заповеди. Според указанията, когато жертвата лично се яви в районната прокуратура, задължително да даде писмени обяснения пред дежурен прокурор. Той трябва да я запознае с правата . В указанията се казва още, че когато прокурорът открие данни за опасност за живота и здравето на пострадалия, веднага да уведоми полицията. Още в началото на проверката трябва да се установи дали насилникът се води на отчет в психиатрично заведение, има ли оръжие, както и дали срещу него са подавани предишни сигнали, дали на мястото на произшествието е присъствало дете. Веднага трябва да бъде уведомена и съответната дирекция “Социално подпомагане”, когато домашното насилие е било над дете или в присъствието на дете, както и на човек с увреждания.", "date": "2018.05.09", "title": "Майката на 3 деца, по която стреля бившият й мъж, 2 пъти подавала жалби в полицията (Обзор)"}
{"url": "https://www.24chasa.bg/novini/article/6855158", "text": "Саудитска Арабия ще разработи свой собствен ядрен арсенал, ако Иран тръгне да прави това, предупреди днес външният министър Адел ал Джубейр, цитиран от Франс прес и БТА. В интервю за американската телевизия Си Ен Ен той бе попитан дали Рияд ще направи своя бомба, ако Техеран използва излизането на САЩ от споразумението от 2015 г., за да поднови ядрената си програма. \"Ако Иран се сдобие с ядрен капацитет, ние ще дадем всичко от себе си да направим същото\", отговори Джубейр.", "date": "2018.05.09", "title": "Саудитска Арабия: Ако Иран се сдобие с ядрен арсенал, и ние ще направим същото"}
{"url": "https://www.24chasa.bg/novini/article/6854994", "text": "“За зло или добро като външна граница на ЕС да използваме от средствата за миграция и сигурност”. Това заяви вицепремиерът на България Томислав Дончев пред комисията за европейски въпроси по повод многогодишната финансова рамка на ЕС, Средствата за сигурност са увеличени до 62,5 млрд. евро. Увеличението им е видно и има консенсус, че трябва да се инвестира”, добави той. Според вицепремиера, България може да получи повече пари по тази програма. 35 млрд. евро са предвидени за миграции и граници и 27,5 млрд. евро за сигурност, уточни Дончев. За кохезионния пакет след 2020 г. са предвидени 373 млрд. евро срещу 371 млрд. евро, така че кохезията не спира, подчерта той. 371 млрд. евро вместо досегашните 411 млрд. евро са предвидени за общата селскостопанска политика на Брюксел, съобщи вицепремиерът. Дончев поясни пред депутатите, че най-рано през юни ще бъде показана формулата, чрез която ще се извърши разпределението на средствата за всяка държава членка и едва тогава ще стане ясно какви средства ще получи България.", "date": "2018.05.09", "title": "През юни ще е ясно  колко европари са за  нас след 2020 г."}
{"url": "https://www.24chasa.bg/novini/article/6854991", "text": "Нито една от охранителните камери в специализирания наказателен съд не работи, обяви възмутено главният прокурор Сотир Цацаров пред прокурорската колегия на Висшия съдебен съвет в сряда. Парадоксът, че няма видеонаблюдение в сградата на институцията, където се гледат най-тежките дела срещу терористи, организирани банди за поръчкови убийства, трафик на хора и дрога, излезе наяве след скандална случка на 26 април. Тогава в двора на спецсъда на ул. “Черковна” 90 под носа на съдебната охрана подсъдим заби няколко юмрука в лицето на свидетел, престрашил се да даде показания срещу него. “Това минава всякакви граници. Не е гарантирана безопасността на магистратите и на гражданите. Това е ужасно лош сигнал по отношение на начина, по който се провеждат съдебните заседания и последиците от тях”, възкликна Цацаров пред колегите си от прокурорската колегия на ВСС. Преди 14 дни, без да му мигне окото, подсъдимият за наркотрафик Венцислав Дамянов-Боксьора след края на съдебното заседание по делото му нападна и преби свидетел на име Теодор Томов Боксьора отправи и закани за убийство, заявявайки, че ще го ликвидира, ако пак се яви на делото и говори слещу него. Очевидци на екшъна станаха граждани, журналисти, магистрати и служителите на Главна дирекция “Охрана” (ГДО), които пазят на входа на сградата. Най-странното е, че по-късно съдебни охранители заявили пред шефа на спецсъда Георги Ушев, че не са видели и не знаят какво се е случило, разказаха източници на “24 часа”. Като административен ръководител Ушев е стопанин на сградата на ул. “Черковна” 90. Там един покрив делят двете специализирани съдилища и прокуратури и Държавната комисия по сигурността на информацията (ДКСИ). “Свидетел явно е заплашен, реакцията – нула. Действията на ГДО са под всякаква критика, те не отговарят на минимални стандарти за сигурност”, заключи главният прокурор. За грозния екшън на 26 април шефът на спецпрокуратурата Иван Гешев е сигнализирал Висшият съдебен съвет, а наблюдаващият прокурор по делото срещу Венци Боксьора - Георги Мойсев, изготвил доклад за случая до Цацаров. Спецмагистрати разказаха пред “24 часа”, че присъствието на съдебните охранители изобщо не се усеща. “Няма я. Освен това не ни позволяват да си паркираме и колите в подземния паркинг, тъй като нямат наблюдение там”, посочи магистрат. И подчерта, че вече 2 месеца се чака ВСС да им отпусне пари за ремонт на климатиците в сградата. Прокурорската колегия реши да предложи на пленума на съвета спешно да обсъди начина, по който ГДО пази съдебните сгради. Това да стане в присъствието на министъра на правосъдието Цецка Цачева и след изслушване на шефа на ГДО Георги Жеков. По време на заседанието във ВСС Цацаров припомни изказване на шефа на ГДО, който пратил магистратите да паркират личните си коли на паркинга на съседен мол, а не на служебния пред сградата на спецсъда. Главният прокурор каза, че по времето, когато Христо Иванов бе правосъден министър, ГДО се е освободила от задълженията си да пази съдебните сгради, а вместо тях, чрез обществена поръчка, това било дадено на частна фирма. Цацаров се запита дали нивото на охрана на спецсъда и на спецпрокуратурата не би било далеч по-добро, ако ставаше от частно дружество, а не от ГДО Членът на ВСС Евгени Диков посочи, че ГДО постоянно дава предписания на съвета какви “компоненти” трябва да бъдат купени. “ВСС ги купува, а сега се вижда и как те се експлоатират”, каза Диков. Той постави и друг въпрос – как може техниката да е действала, докато в сградата на ул. “Черковна” е била ДАНС, а когато съдебна охрана пое стопанисването ѝ, тя вече да не работи Потърсени за коментар, от Министерството на правосъдието заявиха пред “24 часа”, че броят на служителите, които охраняват сградата, е различен в зависимост от задачите им. “Охраната на сградата се осъществява с денонощни и дневни постове. Конкретният брой на служителите е чувствителна информация, разкриването на която би довело до застрашаване на сигурността на обекта и пребиваващите граждани, магистрати, журналисти, юристи и др.”, добавят от правосъдното министерство. И уточняват: “Сградата се охранява денонощно с непрекъснат режим на работа”. Прокурорската колегия реши и да изиска от директора на ГДО пълна информация за това как службата пази съдебните сгради, как осигурява реда в тях и сигурността на магистратите при изпълнение на служебните им задължения. След случая с Боксьора на пост в двора на спецсъда вече има дежурен служител, който да следи реда пред самата сграда. Освен там охрана пази и на самия вход от ул. “Черковна” 90, чиято основна задача е да вдига бариерата за коли, които имат право да влизат в двора на спецсъда. Други служители проверяват на скенер багажа на всеки при влизане към съдебните зали. През 2016 г. стана ясно, че 59 съдебни сгради в цялата страна не се охраняват, а 47 са пазени само от един човек. От ГДО обясниха това с липса на пари и хора. Най-потърпевша се оказа прокуратурата и следствените отдели, които имат изнесени работни места в по-малки градове.  Основният подсъдим по делото “Октопод” - Алексей Петров, и Златомир Иванов-Баретата от м.г. вече не влизат с личните си коли във вътрешния двор на спецсъда в София. Това стана след публикация в “24 часа”, че спецсъдии нарушават правилата за вътрешния ред и пропускателния режим, разпореждайки на съдебните охранители да пускат колите на Петров и Иванов да ги возят до централния вход на сградата. През 2012 г. при създаването на спецправосъдието тогавашният министър Диана Ковачева издава заповед за вътрешния ред, пропускателния режим и сигурността на сградата. От нея става ясно, че контролът и достъпът са поверени на Главна дирекция “Охрана” (ГДО). В правилата е отбелязано още, че разрешение да влизат с личните си автомобили във вътрешните дворове и в подземния паркинг имат работещите там. Изключение се прави за колите, които доставят технически материали на съда, прокуратурата и ДКСИ. В документите обаче никъде не пише, че съдиите могат да разпореждат на охранителите да пускат подсъдими с колите си зад бариерата до централния вход на сградата. През 2017 г. служебният министър на правосъдието Мария Павлова се зае с проблемите и издаде заповед охранителите да спазват стриктно утвърдените правила за пропускателен режим и сигурност. ", "date": "2018.05.09", "title": "Цацаров гневен: Нито една камера в спецсъда не работи"}
{"url": "https://www.24chasa.bg/novini/article/6854990", "text": "5 необвързващи оферти са подадени за втората фаза на процедурата по проучване на пазарния интерес към газовия хъб “Балкан”. Това заяви за “24 часа” изпълнителният директор на “Булгартрансгаз” Владимир Малинов. Компанията очаква на 17 декември да приключи и фазата за подаване на правнообързващи оферти. Точно тогава ще стане ясно какво от газопреносната и транзитната система на България трябва да се разширява или строи. “Силен е интересът към купуване на капацитет и в южна посока - към Гърция и Турция, и към западна посока”, каза Малинов. До месец например ще бъде завършен интерконекторът с Турция, което ще позволи увеличаване на капацитета с над 1 млрд. куб. м газ на година. “Интересът е много по-голям, за по-големи количества”, казва шефът на газовия оператор. Газовият хъб “Балкан” и още 8 ключови обекта на “Булгартрансгаз” получиха в сряда с решение на правителството статут на национални обекти. От тези 8 проекта към хъба са разширението на преносната мрежа в участъка от българо-турската граница до компресорна станция “Странджа”, разширението на газопреносната инфраструктура паралелно на северния магистрален газопровод до българо-сръбската граница, модернизацията на компресорните станции “Лозенец”, “Петрич” и “Ихтиман”, подмяната на северния магистрален газопоровод в участъка Беглеж - Дерманци -Батулци - Калугерово и др. Национален статут получиха и преносните газопроводи до Панагюрище и Пирдоп, за Свищов, газопроводът до Разлог и Банско. Тези 4 нови газопровода са най-вече в полза на индустрията и туризма и ще повишат потреблението на газ в страната.", "date": "2018.05.09", "title": "Газовият хъб “Балкан ” със заявки от 5 клиента"}
{"url": "https://www.24chasa.bg/novini/article/6854885", "text": "Рекламният пазар у нас се увеличава, като за миналата година ръстът му е 8%, или това са 370,3 млн. лв. нетни инвестиции. Данните бяха изнесени на първия Форум на комуникационната индустрия, който беше в сряда, 9 май, в София. Информацията за рекламния пазар е от медиите и медийните агенции, които предоставят данните си специално за форума. От нея става ясно, че рекламата в онлайн медиите е малко над 75 млн. лева за изминалата година. “Сумата обаче не включва рекламите във фейсбук и гугъл, тъй като те не се мониторират пазар по пазар. Като цяло за миналата година дигиталният пазар е пораснал с 16%”, обясни София Пенева от Българската асоциация на комуникационните агенции на форума (БАКА). Рекламите в онлайн медиите у нас са 20% от целия рекламен пазар. Има и нова тенденция - за първи път бюджетите, отделяни за реклами в мобилните версии на онлайн медиите, са повече, отколкото от тези за десктоп вариантите им. Телевизията остава медията, която взема най-много от рекламните инвестиции на пазара. И миналата година тя привлича най-голям дял, като достига малко над 220 млн. лева. “Причините са, че, от една страна, българските телевизии се радват на голяма гледаемост, която според изследвания на двете пийпълметрични системи - ГАРБ и “Нилсън адмосфиър”, е средно 3 часа и 15 минути на ден. Основният ѝ плюс - тя е измерваема, така че привлича повече рекламодатели”, обясни още София Пенева. За миналата година най-много са били рекламите по телевизиите за фармацевтични продукти, след това се нареждат за храни, напитки, козметика. Рекламите в печатните медии и у нас, както по света, бележат спад. Най-забележим е той при списанията - 23%. За миналата година печатните медии са привлекли 15,1 млн. лева нетни инвестиции. Радиото е със стабилна позиция на рекламния пазар. Инвестициите в него за 2017 г. са 18,6 млн. лева. Ръстът на рекламите в него е 1% за миналата година. Сред най-големите рекламодатели в радио са ритейл индустрията, фармацевтичните компании, продукти за обзавеждане и храни. Инвестициите във външна реклама са 40,6 млн. лв., а в кинорекламата - 650 000 лева. Очакванията на комуникационната индустрия за 2018 г. са какъвто е и световният тренд особено в мобилните и социалните медии. Тази тенденция потвърди и главният изпълнителен директор на “Мтел” Александър Димитров. По думите му в последните 3 г. се наблюдава значително повишаване на потреблението на мобилни данни. “На практика то се увеличава всяка година. Понастоящем клиентите използват повече от 3000 мегабайта на месец”, уточни Димитров. Той даде и друга тенденция за пример, която се наблюдава в неговата сфера - хората под и на 30-годишна възраст предпочитат да използват два пъти повече мобилни данни, отколкото телефонни обаждания. “Традиционните рекламни агенции вече не са толкова ефективни. Клиентите вече не обръщат такова внимание на една реклама, колкото се опитват да намерят през различни източници, какъвто може да е интернет, информация дали да направят дадена покупка”, каза още Димитров. Затова все по-често рекламодателите започват да обръщат много повече внимание на различни видове алтернативни медийни канали. “Последните 3 г. бяха бързо променящо се време. А допълни Флориан Скала - главен изпълнителен директор на “Би Ти Ви медия груп”. Заедно с Дидие Щосел - главен изпълнителен директор на “Нова броудкастинг груп” се обединиха около идеята, че индустрията се променя непрекъснато, а основното предимство в нея остава качественото съдържание. Форумът на комуникационната индустрия беше организиран от БАКА. Той премина под надслов “Глобални посоки – локален фокус”, като направи обзор на рекламния пазар oт бизнес гледна точка. В три тематични панела представители на топмениджмънта на голeмите медийни групи и рекламодатели, маркетингови изследователи и международно признати лектори представиха прогнозите си за трансформацията – в рекламния бизнес, потребителското поведение и в дигиталния свят.", "date": "2018.05.09", "title": "Рекламният пазар в България нарасна с 8% за 2017 г."}
{"url": "https://www.24chasa.bg/novini/article/6855047", "text": "Паниката на Южната гара в Брюксел днес следобед беше предизвикана от изстрел от огнестрелно оръжие, съобщи белгийската прокуратура, цитирана от Франс прес и Ройтерс. Инцидентът станал в 17.00 часа местно време. Видеозаписи показват мъж, който стреля в земята и побягва. Районът бил отцепен от полицията, предава БТА. На местопроизшествието е намерена гилза, която е изпратена за балистична експертиза. Заподозреният се издирва. Няма пострадали при инцидента и в резултат на паниката. Полицията и прокуратурата опровергаха съобщения на белгийски медии, че гарата била евакуирана.", "date": "2018.05.09", "title": "Белгийската прокуратура: Паниката на гарата в Брюксел беше заради изстрел"}
{"url": "https://www.24chasa.bg/novini/article/6855050", "text": "Зам.-председателят на ПП ГЕРБ и председател на ПГ на партията Цветан Цветанов, народните представители Менда Стоянова, Делян Добрев и Димитър Бойчев, който е председател на Групата за приятелство между България и Китай в НС и административният секретар на ГЕРБ Цветомир Паунов проведоха работна среща с посланика на Китай в България Н. Пр. Джан Хайджоу. Това съобщиха от пресцентъра на ГЕРБ. По време на срещата беше обсъдена мисията по спасяването на българския алпинист Боян Петров. Посланикът разказа за ситуацията и усилията, които китайските власти полагат за спасяването на българина, като отбеляза, че при молбата за съдействие от страна на българското правителство китайските власти са реагирали изключително бързо, като включително са издали виза в рамките на 30 минути за учител на Петров, който е искал да замине за Китай, за да се включи в търсенето. По-рано днес посланикът проведе среща с министър-председателя Бойко Борисов. Цветан Цветанов благодари за съдействието и усилията на китайските власти, като посочи, че бързата реакция още веднъж доказва добрите приятелски отношения между двете държави и ефективната комуникация помежду им.", "date": "2018.05.09", "title": "Цветанов и депутати от ГЕРБ се срещнаха с китайския посланик у нас (Снимки)"}
{"url": "https://www.24chasa.bg/novini/article/6855066", "text": "Председателят на Народното събрание Цвета Караянчева връчи на писателката Божана Апостолова Националната награда „Константин Константинов“ за „цялостен принос“. Официалната церемония за награждаване на отличените в Националния фестивал на детската книга беше в Драматичния театър „Стоян Киров“ в Сливен. Това съобщиха от пресцентъра на НС. За мен е голяма чест да присъствам на двадесетото юбилейно издание на фестивала на детската книга, който е знаков, заяви Цвета Караянчева. Тя подчерта, че книгата е нещо много важно, особено в навечерието на 24 май и в Деня на Европа. Председателят на Народното събрание приветства организаторите и участниците във фестивала и подчерта, че детската книга е вълшебството, което пренася децата в незабравими светове, открива им нови хоризонти. По думите й мисията на издателите е изключително важна – да просвещават, да посяват семената на знанието. Това е голямо предизвикателство, но и голяма отговорност, особено когато става въпрос за най-малките, обърна се Цвета Караянчева към наградените. По-рано председателят на парламента посети Регионалната библиотека „Сава Доброплодни“ и се срещна с кмета на Сливен Стефан Радев.", "date": "2018.05.09", "title": "Караянчева награди писателката Божана Апостолова за цялостен принос"}
{"url": "https://www.24chasa.bg/novini/article/6855069", "text": "„Днес трябва да инвестираме в нашите деца, нашето бъдеще, защото утре, след 10 години, вие ще бъдете на тази сцена, вие ще управлявате Европа с вашите таланти и вашите умения“ – с тези думи министър Лиляна Павлова се обърна към даровитите деца, изпълнили Народния театър, където тази вечер за 10-а поредна година Фондация „Димитър Бербатов“ раздава „Награди за успелите деца на България“. Министърът за Българското председателство е патрон на събитието. Това съобщиха от пресцентъра на Министерството на българското председателство. „Ние вярваме във вас, гордеем се с вас, защото знаем колко ви коства да учите и да тренирате, за да постигате върхове. Но вие сте прекрасни“, каза още министър Павлова пред стотиците българчета, техните родители и учители. Тя благодари на нашата футболна гордост - Димитър Бербатов, че толкова години подкрепя младите невероятни таланти на България и че още веднъж те ще бъдат отличени – именно по време на Българското председателство. „Днес сред нас са и децата от Западните Балкани, тъй като всяка от държавите от региона изпрати по едно свое талантливо дете, за да бъде „посланик“ на своята страна. Ние сме едно едно семейство, а в Деня на Европа показваме, че не се делим, че сме заедно, защото Европа и нашето европейско семейство са като нашето голямо европейско сърце“, посочи министър Павлова. Тя добави, че като работим заедно, учим и споделяме талантите си заедно, само така Европа ще просперира. „Днес тя минава през турболенции, през нелеки моменти, дори през момент на преосмисляне, но след 10-20 години тя ще бъде такава, каквато я изградим днес“, заяви министър Павлова пред аудиторията в Народния театър. На празника на талантите бяха също спортният министър Красен Кралев, столичният кмет Йорданка Фандъкова, председателят на Комисията по европейските въпроси и контрол на европейските фондове Кристиан Вигенин и много други българи, съпричастни с успехите на нашите даровити деца. Наградените българчета бяха в три категории „Изкуства“, „Наука“ и „Спорт“.", "date": "2018.05.09", "title": "Павлова откри церемонията за връчването на „Награди за успелите деца на България“ (Снимки)"}
{"url": "https://www.24chasa.bg/novini/article/6855073", "text": "Специализиран екип от състава на Сухопътните войски разузна и транспортира тази вечер на безопасно място учебна противотанкова мина ТМ 62, открита в мазе в жилищен блок на ул. „Незабравка“ в кв. Изток в София. Тя ще бъде унищожена. Действията на военнослужещите от военното формирование в Горна Баня по разузнаване и транспортиране на учебната мина бяха ръководени от лейтенант Александър Цветков. Това съобщиха от Министерството на отбраната Искането за обезвреждане на открит боеприпас е подадено в Министерството на отбраната след 17.15 ч. Той е намерен в жилищния блок след потушаването на възникнал по-рано днес пожар. Военнослужещите от Сухопътните войски незабавно предприеха действия за унищожаването на боеприпаса, в изпълнение на мисията си в помощ на населението.", "date": "2018.05.09", "title": "Военни унищожиха мина, открита в столичния квартал Изток"}
{"url": "https://www.24chasa.bg/novini/article/6855078", "text": "Възможностите за получаване на разрешение за пребиваване от сезонни работници без наличие на виза тип \"Д\" в туризма от трети страни обсъди министърът на туризма Николина Ангелкова с Екатерина Захариева, заместник министър-председател по правосъдната реформа и министър на външните работи. Това съобщиха от пресцентъра на Министерството на туризма. Качеството на българския туристически продукт е в пряка връзка с осигуряване на достатъчно подготвени изпълнителски кадри, е подчертала министър Ангелкова. Недостигът им през активните сезони поражда необходимостта да се намери решение на казуса как наетите вече у нас чуждестранни служители да могат да получат това разрешение. Така те ще могат да изкарат целия летен сезон, без да се налага да се връщат в страните си, за да кандидатстват за нова виза. Често тези хора търсят работа у нас за най-активния период в туризма от средата на май до средата на септември, но в много от случаите разрешените им досега месеци за пребиваване изтичат в разгара на сезона, уточнява Ангелкова. Друга важна тема, която е била обсъдена по време на разговора и с оглед на активността на България по инициативата \"16+1\", е издаването на визи за туристи от далечни и перспективни пазари като Китай и Индия. Те заявяват все по-голям интерес към страната ни и Балканите. Според министър Ангелкова трябва да се използват възможностите за създаване на изнесени визови центрове в тези региони предвид местоположението им. Ние първи инициирахме и стартирахме разработването на съвместни балкански маршрути, защото идвайки тук, тези туристи желаят да обиколят няколко държави в региона. Работим съвместно за по-бързото издаване на визи за китайските туристи, както и за откриване на аутсорсинг центрове за целта, е казала още министър Ангелкова.", "date": "2018.05.09", "title": "Ангелкова и Захариева обсъдиха разрешенията за сезонните работници в туризма"}
{"url": "https://www.24chasa.bg/novini/article/6854955", "text": "Майкъл Коен - личният адвокат на президента на САЩ Доналд Тръмп, е получил стотици хиляди долари от американска фирма, свързана с руски олигарх, съобщиха американски медии късно снощи, цитирани от ДПА. Първи за плащането оповести Майкъл Ейвънати - адвокатът на порно звездата Сторми Даниълс, която води дело срещу Тръмп. Той публикува в Туитър документ с подробности за предполагаемите парични трансфери, предава БТА. Ейвънати твърди, че Коен е получил общо около 500 хиляди долара от \"Кълъмбъс Нова\" - фирма, управлявана от братовчед на Виктор Векселберг - руски олигарх, близък до Кремъл и председател на руската инвестиционна компания \"Ренова\". \"Кълъмбъс нова\" е описана като филиал на \"Ренова\" в САЩ в документ, заведен от федералната комисия за ценните книжа и фондовите борси, според телевизия Си Ен Ен. По-късно и в. \"Ню Йорк таймс\" съобщи, че и той е получил финансови справки, документиращи плащанията, както и за други, преведени на Коен от американски фирми преди Тръмп да стане президент. Изданието пише, че плащанията са превеждани на \"Исеншъл кънсълтънтс LLC\" - куха фирма, създадена от Коен, през която са били преведени и пари на актрисата Даниълс, за да си мълчи за интимната си връзка с Тръмп през 2006 г. Ейвънати предположи в съобщението си, че парите, платени на Даниълс, може да са били осигурени от Векселберг чрез \"Кълъмбъс нова\". В изявление, цитирано от американски медии, адвокат на \"Кълъмбъс нова\" отрече, че през нея на Коен са били превеждани пари от името на Векселберг.", "date": "2018.05.09", "title": "Адвокатът на Тръмп получил\nстотици хиляди долари от руски олигарх"}
{"url": "https://www.24chasa.bg/novini/article/6854960", "text": "Американският президент Доналд Тръмп каза днес, че до три дни ще обяви мястото на срещата на върха със севернокорейския лидер Ким Чен Ун и че тя няма да бъде в демилитаризираната зона между двете Кореи, предаде Ройтерс, цитирана от БТА. \"Няма да бъде там. Ще го обявим до три дни\", каза той в Белия дом в отговор на въпрос дали планираната среща ще бъде в граничната зона между Северна и Южна Корея. По въпроса за иранското ядрено споразумение Тръмп каза, че или Иран ще преговаря, или \"нещо ще се случи\", без да обясни какво има предвид.", "date": "2018.05.09", "title": "Срещата на Тръмп и Ким Чен Ун няма да е в граничната зона между двете Кореи"}
{"url": "https://www.24chasa.bg/novini/article/6854979", "text": "Лондон оглави класацията на най-добрите градове за студенти, като изпревари миналогодишния победител в класацията, Монреал, съобщава в. \"Метро\". В допитването на агенцията \"Куакарели Симъндс\" взели участие 50 хиляди студенти. Те трябвало да дадат оценка на условията за следване в даден град и за желанието си да останат там на работа след дипломирането си, предава БТА. Столицата на Великобритания получила най-високи оценки при намиране на работа след завършване на ВУЗ-а , за своя статут на световен град и за толерантността му. В Лондон качеството на университетите е на световно ниво, като животът на студентите е изключително разнообразен. Миналогодишният победител Монреал изпадна на четвърто място в класацията, докато в първата тройка заеха позиция Токио и Мелбърн. Нито един град от САЩ не попадна в топ-10. Париж, класиран на първо място през 2016 г., зае пета позиция в тазгодишната класация.", "date": "2018.05.09", "title": "Избраха Лондон за най-добрия град за студенти"}
{"url": "https://www.24chasa.bg/novini/article/6854941", "text": "Разговори между ГЕРБ и Обединените патриоти, които да подобрят комуникацията в управляващата коалиция и да прекратят прискърцванията, поиска в сряда вицепремиерът и министър на отбраната Красимир Каракачанов. “Хубаво е комуникацията в парламента да се подобри, за да няма подобни прискърцвания в коалицията”, коментира той след заседанието на Министерския съвет. “Явно скърцат колелата на каручката в парламента”, каза Каракачанов ден по-рано по адрес на ГЕРБ. защото той стана съавтор на проект за промяна на Закона за вероизповеданията заедно с лидерите на опозиционните БСП и ДПС Корнелия Нинова и Мустафа Карадайъ. Проектът на тримата бе внесен изненадващо в петък, след като още от есента на миналата година Каракачанов обяви, че работи по такива промени, които да намалят влиянието на чужди държави върху религиозните общности в България. Това предизвика Каракачанов скоростно да обяви своя законопроект и да нападне Цветанов, че предлага поправки, които били в услуга на ДПС. “Аз го казах още в Търговище  , че нещо скърца. Ние но това е на ниво комуникация в парламента и е хубаво комуникацията да се подобри, за да няма подобни прискърцвания”, уточни вчера Каракачанов. Докато той се изказваше в Министерския съвет, в парламента депутатите от “Обединени патриоти” внесоха в деловодството неговия проект за вероизповеданията. От месеци водим разговори по темата с ГЕРБ, с министри, с шефа на комисията по вероизповеданията, всички фактори в ГЕРБ са наясно, обяви зам.-шефът на групата Искрен Веселинов. И обясни, че това е фундаментален за ОП законопроект, една от причините те да се занимават с политика. Веселинов обяви, че внесеният от Цветанов проект всъщност е част от този на патриотите. Поектът на ГЕРБ не е алтернатива на нашия, а го допълва, каза и колегата му Борис Ячев. Затова можело да се обединят. Проектозаконът на ГЕРБ, БСП и ДПС регламентира само, че вероизповеданията ще получават пари от държавния бюджет, а ние предлагаме те да имат и задължения - да не допускат проповядване на радикална идеология, да обявяват местата, където са служили, обясни Веселинов. В България език, като службата може да е според традицията на съответната църква. Ако щете, българското знаме да се вее над всеки религиозен храм, допълни той. Самият Каракачанов не коментира в Министерския съвет темата. Там той се оказа изправен пред друг проблем - правителството не одобри на заседанието си проектите за закупуване на нови изтребители и БТР-и. Те бяха включени в дневния ред за 9 май, но още не били подписани от финансовия министър Владислав Горанов. “Проектите бяха пуснати за съгласуване още на 20 април, но очевидно покрай празниците в МФ не са успели да сметнат нещо. Министърът е извън България, а в министерството се притесняват дали няма да отпуснат някой лев в повече за отбраната в негово отсъствие”, ироничен бе Каракачанов. Той все пак изрази увереност, че двата проекта на обща стойност 2,7 млрд. лв. ще минат след седмица.", "date": "2018.05.09", "title": "Каракачанов: Скърцането ще изгладим с разговори (Обзор)"}
{"url": "https://www.24chasa.bg/novini/article/6854993", "text": "Споразуменията, постигнати в рамките на диалога между Косово и Сърбия, трябва да се изпълнят, заяви днес германският канцлер Ангела Меркел след среща с косовския президент Хашим Тачи в Берлин, съобщи Радио Свободна Европа. На съвместна пресконференция с Тачи Меркел каза, че отношенията между Косово и Сърбия са главният въпрос по пътя на двете страни към членство в Европейския съюз. Тя отбеляза, че това не е лека тема, но \"има напредък\" по този въпрос. Меркел добави, че отношенията между двете страни ще бъдат обсъдени и на срещата на върха ЕС-Западни Балкани в София, предава БТА. Германският канцлер оцени двустранните отношения между Косово и Германия като добри и посочи, че от обявяването на независимост от Сърбия през 2008 г. Косово е постигнало много, напреднало е по пътя към ЕС, но все още има проблеми и предизвикателства в областта на върховенството на закона, борбата с корупцията и голямата безработица. Хашим Тачи каза, че Косово е готово да отвори \"последната глава\" в преговорите със Сърбия за постигане на правно обвързващо споразумение за пълна нормализация на отношенията. \"Знам, че последната фаза от диалога няма да бъде лека нито за Косово, нито за Сърбия, но няма друг път за напредък освен диалога и споразумението. Заедно трябва да намерим начин да постигнем окончателно споразумение, което ще сложи край на трагичната история и ще открие път към помирение между нашите народи. Споразумението между двете страни трябва да завърши с реципрочно признаване, защото само така се премахват всички пречки за членство на Косово в ЕС\", каза косовският президент. Тачи заяви, че днешната среща е още едно потвърждение за приятелските отношения между Косово и Германия, и благодари за помощта на Германия в изграждането на косовската държава.", "date": "2018.05.09", "title": "Меркел и Тачи обсъдиха отношенията между Косово и Сърбия"}
{"url": "https://www.24chasa.bg/novini/article/6854992", "text": "Турция е много близо до Европейския съюз, заяви днес в послание по повод Деня на Европа ръководителят на делегацията на ЕС в Турция Кристиан Бергер, предаде Анадолската агенция. \"Турция е много близо до ЕС, имаше много изявления, понякога груби, направени и от двете страни миналата година, които сега са изчезнали\", отбелязва Бергер пред агенцията. \"Мисля, че връзката (Турция-ЕС) се връща към ангажимента\", добави той, като подчерта, че отношенията между Анкара и Брюксел днес показват голямо подобрение, предава БТА. Във връзка със споразумението за бежанците Бергер каза, че обещаните европейски фондове на стойност шест милиарда евро в подкрепа на сирийските бежанци в Турция ще бъдат предадени. \"Към момента ЕС е прехвърлил две-трети от първата фаза, която се състои от половината на пълния размер обещана помощ\", уточни Бергер. Следващата седмица в Анкара ще се състои среща с турски представители за втората фаза от помощта, добави той. Бергер отбеляза Деня на Европа днес заедно със съпругата си на чаша турско кафе, посочва още Анадолската агенция.", "date": "2018.05.09", "title": "Ръководителят на делегацията на ЕС в Турция: Анкара е много е близо до ЕС"}
{"url": "https://www.24chasa.bg/novini/article/6855024", "text": "При изключително голям интерес премина организираната от кмета на Благоевград Атанас Камбитов дискусия за археологическите находки, открити по трасето на АМ \"Струма\" край село Покровник. Кметът предложи 3 варианта за по-нататъшна работа и смята да ги подложи на общо събрание и допитване сред благоевградчани, което да бъде свикано от Общинския съвет. Представители на бизнеса и археолози са категорични, че трасето не трябва да се мести, за да не се забави строежът на лота. Ценните архитектурни обекти - гробница и църква - има вариант да бъдат преместени встрани и реставрирани. Ще се настоява и правителството да отпусне средства за разкриване на останалата част на селището, която е по-ценна, и там да се преекспонират находките. \"Големият ми страх е да не се стигне до местене на трасето и забавяне на строежа на \"Струма\", защото парите ще се пренасочат към други обекти\", каза Камбитов.  ", "date": "2018.05.09", "title": "Пълна зала на дискусия за археологическите находки по магистрала \"Струма\" (Снимки)"}
{"url": "https://www.24chasa.bg/novini/article/6854921", "text": "Доналд Тръмп изтегли САЩ от ядреното споразумение с Иран, подписано през 2015 г., съобщи Ройтерс. ЕС обаче обяви, че засега остава в сделката и ще обсъди въпроса на срещата в София на 17 май. Иран пък заяви, че ще отвърне с “пропорционални и реципрочни” действия. Президентът на САЩ подчерта, че ядреното споразумение е ужасна, едностранчива сделка, която не е донесла мир и никога няма да го направи. Тръмп посочи, че ще възстанови веднага санкциите на САЩ срещу Техеран, отменени след влизането в сила на сделката. “Не трябва да позволим на Иран да има атомна бомба. Страната е основен спонсор на тероризма. Режимът на аятоласите изнася несигурност в Близкия изток, като поддържа и въоръжава терористични групировки като “Хизбула”, “Хамас”, талибаните, “Ислямска държава”, заяви Тръмп. Според него САЩ разполагат с неопровержими доказателства, че Иран лъже и продължава разработките си с обогатен уран, а съвместният план за действие е бил поначало погрешен. Американският лидер посочи и че Техеран не спира тестовете на балистични ракети. “Кървавите амбиции на Иран са се увеличили. Мощните санкции ще влязат в пълна сила веднага. Ако режимът в Иран продължава с ядрените си намерения, той ще има по-големи проблеми от когато и да било”, заплаши Тръмп. Американският лидер прогнозира, че един ден Техеран ще поиска да сключи нова трайна сделка и когато това стане, той ще е готов да го направи. “Президентът на САЩ реши да изтегли страната от ядреното споразумение точно преди официалната си реч, заяви съветникът по национална сигурност Джон Болтън. Той обясни, че Тръмп е чул мненията на всички лидери, които са поискали да разговарят с него за Иран, но те не са успели да променят решението му. Лидерите на ЕС ще обсъдят излизането на САЩ от ядрената сделка с Иран и агресивната търговска политика на Вашингтон на срещата на високо равнище ЕС-Западни Балкани в София на 17 май, обяви шефът на Европейския съвет Доналд Туск. “Реалната политика на Тръмп, иранската сделка и търговията ще се сблъскат с единен подход на Европа”, заяви Туск. Дипломат №1 Федерика Могерини заяви, че ЕС е решен да запази сделката. Премиерът на Великобритания Тереза Мей, германският канцлер Ангела Меркел и френският президент Емануел Макрон обявиха, че съжаляват и са притеснени от решението на Тръмп. Те обаче планират да продължат да спазват споразумението. Макрон каза, че ще работи за по-широко споразумение за иранската ядрена дейност след изтеглянето на САЩ. Няколко часа преди Тръмп да обяви решението си, той звъннал на френския президент, за да му го каже, съобщи Би Би Си. Външните министри на Франция, Германия и Великобритания ще се срещнат на 14 май с представители на Техеран, за да обсъдят как да се запази споразумението, съобщи Ройтерс. През юли 2015 г. Иран, петте постоянни членове на Съвета за сигурност на ООН (Русия, Великобритания, Китай, САЩ, Франция) и Германия постигнаха споразумение в Техеран за отмяна на санкциите срещу отказ от обогатяването на уран. “Постъпката на Доналд Тръмп е глупава и повърхностна”, заяви иранският аятолах Али Хаменей, цитиран от Ройтерс. Върховният водач обвини президента на САЩ в лъжи. “Той изрече може би над 10 лъжи в изказването си. Заплаши режима и народа, заявявайки, че ще направи едно или друго. Г-н Тръмп, от името на иранския народ ви казвам: Сбъркахте”, заяви аятолахът. Али Хаменей изтъкна, че Иран няма да остане в споразумението без солидни гаранции от страна на Европа. Ирански депутати пък запалиха американско знаме в парламента, скандирайки “Смърт на Америка!”. Парламентът в Техеран прие решение, призоваващо за “пропорционални и реципрочни действия” срещу САЩ. “Това е психологическа война”, заяви президентът на Иран Хасан Рохани за действията на Тръмп. Той смята, че споразумението все още може да оцелее, ако други преговарящи партньори се противопоставят на САЩ. “Тръмп няма умствен капацитет да се занимава с проблеми”, каза председателят на иранския парламент Али Лариджани. Той допълни, че президентът на САЩ не е способен да заема поста си. Ирански депутат пък съобщи, че парламентът се готви да увеличи разходите за балистичната програма на страната.  Президентът на Турция обяви, че САЩ са губещите от решението на Доналд Тръмп, съобщи Би Би СИ. Според Реджеп Ердоган то ще доведе до нестабилност и нови конфликти. “Руският президент Владимир Путин изрази дълбоко безпокойство във връзка с решението на САЩ”, заяви говорителят на Кремъл Дмитрий Песков. Няма и не може да има никаква причина да се подкопае споразумението, което е доказало ефикасността си, допълни той. Кремъл няма намерение да се изттегля от сделката. Бившият американски президент Барак Обама нарече решението на Тръмп “сериозна грешка”, която ще подкопае глобалното доверие към Америка. Премиерът на Израел Бенямин Нетаняху обаче заяви, че напълно подкрепя “смелото” оттегляне на Тръмп от това катастрофално споразумение”. Същевременно Израел нанесе въздушен удар в Сирия веднага след речта на Тръмп, като най-малко 8 иранци са били убити, съобщи Ройтерс. Според израелските военни ирански сили в Сирия подготвяли удар срещу Израел. ", "date": "2018.05.09", "title": "Тръмп разваля сделката с Иран, ЕС ще реши в София (Обзор)"}
{"url": "https://www.24chasa.bg/novini/article/6855004", "text": "Соченият за кокаинов крал Евелин Банев-Брендо, който бе осъден окончателно на 6 г. затвор за пране на пари, е обявен за общодържавно издирване, съобщиха от прокуратурата. Опитите на съдебната охрана да открие Брендо на адреса му на бул. “Чехов” в кв. “Бояна” ударили на камък. Не е ясно обаче дали е бил търсен в курорта “Лозенец”, където прекарва голяма част от времето си. Окончателната присъда на Брендо,   още не е официално обявена, защото той не е открит. Тъй като присъствието на подсъдимите не е задължително пред Върховния касационен съд, не е ясно кога Банев е изчезнал. ", "date": "2018.05.09", "title": "Полиция по дирите на Брендо, 14 дни го търсят"}
{"url": "https://www.24chasa.bg/novini/article/6855092", "text": "Парагвай ще премести посолството си в Израел от Тел Авив в Йерусалим, подобно на САЩ и Гватемала, съобщи днес парагвайският външен министър, цитиран от Франс прес и БТА. Президентът на САЩ Доналд Тръмп обяви през декември решението си да признае Ерусалим за столица на Израел. Създаващото истинска полемика преместване на американското посолство е предвидено за 14 май, за да съвпадне със 70-ата годишнина от създаването на държавата Израел.", "date": "2018.05.09", "title": "Парагвай мести посолството си от Тел Авив в Йерусалим"}
{"url": "https://www.24chasa.bg/novini/article/6854928", "text": "Всички разрешителни за полет на непалски хеликоптер над Тибет са получени от китайските власти и той ще бъде вдигнат в четвъртък, научи “24 часа”. Целта е да се изследва по-бързо местността под връх Шишапангма, където изчезна алпинистът ни Боян Петров. Към мястото ще бъде насочен и сателит, който да направи снимки, за да се помогне на спасителната операция, съобщи жената до Боян - Радослава, във фейсбук. Подобен ход би помогнал наистина да се забележи, ако е направил заслон под лагер 3 или по-надолу. Все още има вероятност той да се е спуснал от южната страна на Шишапангма, но защото е без сателитен телефон, да няма връзка с него. Радослава обаче подчерта, че вече става въпрос за часове, а не за дни, ако ще се помага за спасяването на Боян. Единственият българин, покорил десет 8-хилядника, е в неизвестност от 3 май, когато е бил забелязан от хората в експедицията си с бинокъл от базовия лагер. Те са категорични, че той е предприел атака сам, както и предварително е планирал. Останалите обаче се прибрали заради лошото време. Китай е изпратил трима професионални планински спасители да се присъединят към тримата шерпи, които търсят Боян. Така операцията става наистина сериозна. Радослава откри и банкова сметка за събиране на средства за финансиране на операцията за спасяването на Боян Петров. “Не знам доколко е подходящо, но ето че го направих. Сметка за спасителната акция на Боян. След време застрахователите би трябвало да възстановят пари, но след време не ми върши работа, аз имам само сега”, написа тя във фейсбук. Сметката е на нейно име - Радослава Георгиева Ненова. Боян Петров е застрахован в австрийска компания, като оттам също много внимателно следели ситуацията с алпиниста ни. В застраховката е включено и вдигането на хеликоптер, ако нещо се случи, но едва ли ще може наистина да се дават пари предварително. Времето под върха продължава да е силно променливо, като заваля и сняг През нощта срещу четвъртък силата на вятъра достигна до 75 км/ч. В четвъртък обаче вятърът трябва да спадне до 20 км/ч през деня, но снегът да продължи да трупа, като ще достигне до 6 сантиметра. Температурата остава около минус 26 градуса, като при слаб вятър няма да се усеща толкова тежко. Най-добро ще е времето в неделя, когато вятърът ще бъде само с 5 км/ч, и то на най-високите точки от планината над 7000 метра надморска височина. България е помолила Китай да изпрати военни да търсят изчезналия български алпинист Боян Петров. Това съобщи външната министърка Екатерина Захариева след среща на премиера с Бойко Борисов с китайския посланик. Надяваме се военните да имат по-добра техника, която да може да лети над 6000 метра, обясни тя. Споделяме притесненията за Боян Петров. Още при получаване на информацията, че е изчезнал, изпратихме спасителни екипи. Свързах се с Пекин и оттам бе оказана пълна подкрепа, каза посланикът Джан Хайджоу след срещата. Полагаме всички възможни усилия за нашия алпинист Боян Петров. Това увери лично и министър-председателят Бойко Борисов в началото на вчерашното правителствено заседание. ", "date": "2018.05.09", "title": "Вдигат хеликоптер над Шишапангма в четвъртък (Обзор)"}
{"url": "https://www.24chasa.bg/novini/article/6855103", "text": "Джина Хаспъл, предложена от американския президент Доналд Тръмп за кандидат за директор на Централното разузнавателно управление (ЦРУ), каза днес пред конгресмени, че никога няма да позволи разузнавателната служба да възобнови своята програма за сурови методи за разпити, подобни на използваните след нападенията на 11 септември 2001 г., предадоха Ройтерс и Асошиейтед прес. \"Подкрепям по-високия морален стандарт, към който тази страна е решила да се придържа. Никога няма да върна ЦРУ към програма за разпити\", каза Хаспъл на изслушване пред комисията по разузнаване на Сената, предава БТА. Според Хаспъл ЦРУ е научило \"тежки уроци\" от използването на сурови методи за задържане и разпитване на заподозрени в тероризъм след нападенията от 11 септември. \"Важно е да се припомни контекста на тези предизвикателни времена непосредствено след 11 септември\", каза тя. \"След като съм служила в това бурно време, мога лично да се ангажирам пред вас, ясно и без резерви, че под мое ръководство ЦРУ няма да възобнови подобна програма за задържане и разпитване\", заяви Хаспъл, която в момента е и.д. директор на ЦРУ. Нейното обещание може да я постави в конфликт с Тръмп, който по време на кандидат-президентската кампания говореше за възприемане на по-твърд подход от САЩ за борба с екстремистите и казваше, че ще позволи метода на симулираното удавяне и \"още по-лоши\" неща, отбелязва агенцията. Хаспъл заяви, че няма да изпълнява каквато и да е президентска заповед, която смята за \"неморална\", дори да е законна. Тя каза, че е необходимо САЩ да направят повече, за да се справят с китайските \"явни и незаконни усилия за кражба\" на американски технологии. Преди началото на изслушването за утвърждаването й като шеф на ЦРУ протестиращи скандираха в залата лозунги против изтезанията. Хаспъл каза, че за нея е нещо ново да бъде под светлината на прожекторите, след като е прекарала над 30 години \"в сенките\", работейки под прикритие и придобивайки тайна информация. Критиците й извън Конгреса настояват, че някой, който с готовност е участвал в един от най-мрачните периоди на ЦРУ, не би трябвало да оглавява разузнавателната агенция. Според тях определянето на Хаспъл за лице на американското разузнаване ще подкопае усилията на САЩ да защитават човешките права.", "date": "2018.05.09", "title": "Хаспъл, номинирана от Тръмп за шеф на ЦРУ: Няма да върна суровите методи за разпити"}
{"url": "https://www.24chasa.bg/novini/article/6854924", "text": "Американският министър на отбраната Джеймс Матис заяви, че САЩ ще продължат да работят със съюзниците си, за да гарантират, че Техеран няма да се сдобие с ядрено оръжие, ден след като президентът Доналд Тръмп обяви, че изтегля страната си от международното споразумение за Иран, предаде Ройтерс. \"Ще продължим да работим рамо до рамо със съюзниците и партньорите ни, за да гарантираме, че Иран никога няма да разполага с ядрено оръжие и ще работим и с други по спектъра на зловредното влияние на Иран\", каза Матис преди слушане в сенатската бюджетна комисия, предава БТА. \"Сегашната администрация остава ангажирана да поставя на първо място сигурността, интересите и благосъстоянието на нашите граждани\", заяви Матис. Министърът каза още, че има основание за известен оптимизъм относно преговорите със Северна Корея след като Пхенян освободи трима американски затворници и те отпътуваха за родината си с държавния секретар на САЩ. \"Мисля, че има основание за известен оптимизъм, че тези преговори може да бъдат плодотворни\", посочи Матис, визирайки планираната безпрецедентна среща на върха между президента на САЩ и лидера на КНДР Ким Чен-ун.", "date": "2018.05.09", "title": "САЩ: Ще работим със съюзниците си, за да не допуснем Иран да се сдобие с ядрено оръжие"}
{"url": "https://www.24chasa.bg/novini/article/6854852", "text": "Френският президент Еманюел Макрон призова днес в телефонен разговор иранския си колега Хасан Рохани да спазва изцяло ядреното споразумение от 2015 г., въпреки решението на САЩ да се оттеглят от него, предаде Ройтерс, цитирана от БТА. \"Френският президент и иранският президент се споразумяха да продължат съвместната си работа с всички заинтересовани държави, за да продължат прилагането на ядреното споразумение и да опазят регионалната стабилност\", каза в комюнике канцеларията на Макрон. Макрон увери Рохани, че Франция иска да запази живо ядреното споразумение и призова Техеран да направи същото.", "date": "2018.05.09", "title": "Макрон към Рохани: Да спазваме ядрената сделка въпреки напускането на САЩ"}
{"url": "https://www.24chasa.bg/novini/article/6854858", "text": "Турското правителство и представители на президентството определиха като \"манипулация\" чрез \"фалшиви профили\" хаштаг на опозицията, който бързо се разпространи в Туитър предния ден, съобщава ДПА, цитирана от БТА. Стотици хиляди турци в различни части на света написаха \"достатъчно\" (#tamam) в социалните мрежи (главно в Туитър) във връзка с думи на президента, че ако народът поиска, той ще се оттегли. Ако някой ден народът ни каже \"достатъчно\", тогава ще се оттеглим, посочи Реджеп Тайип Ердоган в изказване пред парламента. Думата \"тамам\", която има значение на \"добре\" или \"достатъчно\", е събрала досега над един милион туита, според вътрешна система на Туитър за проследяване. \"Бих искал още веднъж да заявя, че манипулация чрез използване на ботове, на недействителни профили не е носило резултат в миналото и няма да донесе и в бъдеще\", каза днес говорителят на Ердоган Ибрахим Калън пред репортери в Анкара. Ползваме се с пълно доверие, обяви още Калън, добавяйки, че е ясно, че броят на туитовете или на последователите на хаштага не е показателен. \"Правителството ще дойде от изборите, а не от Туитър\", заяви и вицепремиерът Бекир Боздаг в Анкара днес. Поддръжници на Ердоган отделно стартираха вчера хаштаг \"продължавай\" (#Devam), отбелязва ДПА.", "date": "2018.05.09", "title": "Турското правителство обяви хаштаг на опозицията в Туитър за манипулация"}
{"url": "https://www.24chasa.bg/novini/article/6854543", "text": "200 камиона от Пловдив поемат към София за участие в протеста пред НДК на 16-и, а на следващият ден ще паркират пред резиденция \"Бояна\". В двата дни е срещата на върха Европейски съюз - Западни Балкани. \"В Пловдив са съсредоточени най-мощните превозвачи, затова и половината от камионите тръгват от града на тепетата за столицата. Няма фирма от страната, която да не се включи в мирното шествие, защото всички сме заплашени от фалит, ако влязат в сила европейските рестрикции\", заяви Петко Ангелов, председател на Камарата на автомобилните превозвачи у нас. Само неговата компания разполага с над 500 тира. \"Премиерът Бойко Борисов прояви разбиране към нас, защото проблемът наистина е сериозен. Ако транспортният бранш фалира, в бюджета на държавата ще се отвори дупка от над 10 милиарда лева\", допълни Ангелов. Той и колегите му от Пловдив твърдо се включват в шествието. \"Ще протестираме до последно с цената на всичко. Браншът е обединен срещу рестрикциите на Франция и Германия, които искат да ни вземат шофьорите\", посочи Ангелов. По думите му двете страни изпитват недостиг на 90 000 водачи на камиони. На срещата Борисов ги е уверил, че ще разговаря с президента Еманюел Макрон и канцлера Ангела Меркел, за да защити интересите на българските превозвачи. Те са против изискването шофьорите им да се връщат на всеки 3 седмици у дома, да нощуват в хотел без охраняем паркинг и след третия ден в една държава да им се плаща като командировка минималната работна заплата на мястото, където се намират.", "date": "2018.05.09", "title": "200 тира от Пловдив тръгват за протеста в София"}
{"url": "https://www.24chasa.bg/novini/article/6854760", "text": "Германският канцлер Ангела Меркел изрази съжаление заради \"печалното\" решение на САЩ да се изтеглят от подписаната през 2015 г. ядрена сделка с Иран и потвърди решимостта на страната си да спазва споразумението, предаде ДПА, цитирана от БТА.  На пресконференция днес Меркел призова Иран да продължи изпълнява задълженията си по споразумението като подчерта, че Международната агенция за атомна енергия винаги е казвала, че досега Техеран го е правил. \"Пътят към решението е като говорим един с друг\", каза Меркел и посочи иранската сделка като пример за такава дипломация в действие. Меркел изтъкна, че споразумението не трябва да бъде поставяно под въпрос, но трябва да се водят преговори за по-широко споразумение, което отива отвъд първоначалния документ, предаде Ройтерс. Същевременно правителствен говорител съобщи, че Германия се опитва да уточни кога нейните фирми ще бъдат изправени пред последиците от решението на президента на САЩ Доналд Тръмп да се оттегли от споразумението и да възстанови санкциите срещу ислямската република. Говорителка на германското министерство на икономиката заяви на редовна пресконференция днес, че засега не може да каже какви точно ще бъдат тези последици, но големият въпрос е как ще се отрази решението на САЩ на банките, предаде Ройтерс.", "date": "2018.05.09", "title": "Меркел съжалява за решението на Тръмп за иранската ядрена сделка"}
{"url": "https://www.24chasa.bg/novini/article/6854778", "text": "Ю, но е мое задължение като министър на отбраната да запозная г-жа Нинова със състоянието на армията и защо се налагат тези разходи. Това каза в предаването „Лице в лице” по   Красимир Каракачанов, вицепремиер, министър на отбраната и лидер на ВМРО, във връзка с вчерашната си среща с лидера на БСП, която предизвика напрежение в редиците на „Обединените патриоти”. „Аз не търся БСП за подкрепа, не съм отишъл да търся подкрепа, но тъй като на два пъти г-жа Нинова на два консултативни съвета по национална сигурност, на които разглеждаме темата за модернизацията на армията и необходимостта от повече средства в отбраната, тя заявява, че БСП са против увеличаване на средствата за отбрана, което означава против увеличаване на заплатите на военнослужещите, против това да се закупува нова модерна техника, против това да модернизираме армията, против да поддържаме старата техника, аз смятам, че мое задължение е, като човек национално мислещ и министър на отбраната да запозная г-жа Нинова с това какво е състоянието на армията и защо се налагат тези разходи”. \"Живеем в 21-ви век. Мен, човекът, който някои хора, крайните либерали в България, наричат националист, да го обвиняват за това, че е комуникативен и търси диалог с опозицията по важни за държавата проблеми, какъвто е проблемът с отбраната и въоръжените сили, не го разбирам\", допълни той. \"Една от тези теми, по които смятам, че трябва да има национално съгласие, а не евтин популизъм, е темата със състоянието на армията, състоянието на националната отбрана и проектите за модернизация на българската армия\", заяви Каракачанов.", "date": "2018.05.09", "title": "Каракачанов: Аз не търся БСП за подкрепа, но за армията трябва да има съгласие (Обновена)"}
{"url": "https://www.24chasa.bg/novini/article/6854779", "text": "Срещите с представители на политически партии извън управляващата коалиция са търсене на подкрепа за определени политики. Това каза в Сливен председателят на Народното събрание Цвета Караянчева в отговор на журналистически въпрос дали срещите на \"Обединени патриоти\" с лидера на БСП не са търсене на нови коалиционни партньори. По думите й, нормално е в парламента да се водят такива разговори на национално отговорни теми и да се търси подкрепа от всички парламентарни групи. Караянчева е в Сливен, за да присъства на Националния фестивал на детската книга, който е под неин патронаж. \"За мен е голяма чест да присъствам на двадесетото юбилейно издание на фестивала на детската книга, който е знаков\", заяви тя. \"Книгата е нещо много важно, особено в навечерието на 24 май и в Деня на Европа. Книгата е прозорец към света и колкото повече четем, толкова повече сме отворени към света, повече знаем и повече опит трупаме. Издателите, писателите и читателите са една общност и не могат да съществуват едни без други\", каза председателят на парламента. Цвета Караянчева ще връчи днес националната награда \"Константин Константинов\" в категорията \"За цялостен принос\", която бе присъдена на писателката Божана Апостолова. Награждаването ще започне в 17.30 ч., в Драматичния театър \"Стефан Киров\".", "date": "2018.05.09", "title": "Караянчева: Срещите между партиите са търсене на подкрепа за определени политики"}
{"url": "https://www.24chasa.bg/novini/article/6854780", "text": "Испанското правителство се намеси днес, за да осуети процеса на преизбиране на бившия сепаратистки лидер на автономната област Каталуня Карлес Пучдемон начело на регионалната изпълнителна власт, принуждавайки сепаратистите да представят нова кандидатура, ако искат най-накрая да сформират правителство, предаде Франс прес. Министерският съвет в Мадрид реши да сезира Конституционния съд, за да бъде обявен за противоконституционен закон, одобрен миналата седмица от каталунския парламент. Той позволява експрезидентът Пучдемон, който очаква в Германия евентуална екстрадиция в Испания, където ще бъде съден за \"бунт\", да бъде овластен задочно, предава БТА. Веднага след като съдът, който вече веднъж забрани упълномощаване в отсъствие на кандидата, допусне за разглеждане жалбата, текстът ще бъде отменен, съобщи говорител на кабинета.", "date": "2018.05.09", "title": "Мадрид поиска съдебна забрана\nна задочното избиране на Пучдемон\nза лидер на Каталуня"}
{"url": "https://www.24chasa.bg/novini/article/6854782", "text": "Жената до Боян Петров Радослава Ненова направи дарителска сметка за спасителната акция на алпиниста, който е в неизвестност от няколко дни. За това съобщи самата тя с публикация в социалните мрежи. \"Не знам до колко е подходящо, но ето че го направих. Сметка за спасителната акция на Боян. След време застрахователите би трябвало да възстановят пари, но след време не ми върши работа аз имам само СЕГА\", пише Радослава във фейсбук. Ето сметката:  Радослава Георгиева Ненова BG32 UNCR 7000 1523 2695 49 UniCredit Bulbank UNCRBGSF  \"Мога да посоча и Paypal ако е по-удобно desertrose_lili@yahoo.com\", написа още жената до Боян Петров.", "date": "2018.05.09", "title": "Жената до Боян Петров направи дарителска сметка за акцията по издирването му"}
{"url": "https://www.24chasa.bg/novini/article/6854804", "text": "До 30 май очакваме да бъдат разработени нови указания при подготовката на дете за национално и международно осиновяване. Това е обявила председателят на Държавната агенция за закрила на детето /ДАЗД/ д-р Елеонора Лилова при откриването на Националния съвет за закрила на детето, който се проведе днес. Новите указания за осиновяване се изготвят от междуведомствена група под ръководството на ДАЗД. Целта е да бъдат създадени насоки за всички професионалисти /социални работници, психолози, възпитатели и др./, работещи с деца, както в специализираните институции, така и в социалните услуги от резидентен тип. Нови насоки ще има още за приемните семейства, за социалните работници от дирекциите \"Социално подпомагане\" и за акредитираните организации за посредничество при международно осиновяване, е посочила д-р Лилова, цитирана в съобщението на ДАЗД, предаде БТА. \"Като председател на ДАЗД и на Националния съвет за закрила ва детето ще работя в синхрон и диалог с всички с цел подобряване на дейността и да отговорим на динамиката на очакванията на обществото в областта на закрилата на детето\", е подчертала тя. Приоритетните задачи са записани и в одобрената от Министерския съвет Национална програма за закрила на детето. Акцент се поставя на гарантиране правото на живот без насилие и продължаването на процеса на деинституционализация. Съществено място се отделя на мерките на защита на децата в интернет пространството и на здравословното хранене. В актуализирания план за изпълнение на Националната стратегия \"Визия за деинституционализация на децата в България\" е заложено продължаването на процеса на деинституционализация, като акцентът ще падне върху домовете за деца, лишени от родителска грижа и домовете за медико-социални грижи за деца. В момента се прави анализ за мястото на резидентните грижи в мерките за закрила, както и мерки за подобряването им от Постоянната експертна група. Предизвикателствата пред Националния съвет за закрила на детето са свързани с осъвременяване на координационния механизъм за взаимодействие при работа в случаи на деца, жертви на насилие или риск от насилие и за взаимодействие при кризисна интервенция. Предвижда се промяна на Наредбата за критерии и стандарти за социални услуги за деца. Практиката показа, че има нужда от ревизиране на този подзаконов акт, защото е необходимо да се допълнят и развият изискванията за качество на социалните услуги за деца, e заявила д-р Елеонора Лилова. Председателят на ДАЗД е оповестила и данни за издадените лицензи. От 1 януари до 30 април 2018 г. са издадени 36 лицензи за предоставяне на 36 социални услуги за деца, 9 от които са за иновативни услуги. Активните лицензи към 3 април 2018 г. са 310 броя за 347 социални услуги за деца.", "date": "2018.05.09", "title": "Подготвят нови указания за осиновяване на деца"}
{"url": "https://www.24chasa.bg/novini/article/6854813", "text": "Министерството на вътрешните работи бе домакин на срещата на Експертната група по радиокомуникации, подформат на Работна група \"Правоприлагане\". В рамките на работните сесии представители на правоохранителните структури на държавите членки на ЕС, Норвегия и Швейцария, обсъдиха прилагането на общоевропейска радиокомуникация за охрана на обществения ред и реакция при бедствия, съобщиха от прессцентъра на МВР. \"В много случаи радиокомуникациите са единственият способ за координирани действия на терен в екстремални условия и извънредни ситуации. Благодарение на тях различните структури могат да съгласуват действията си и да работят като един екип\", е подчертал при откриване на срещата заместник-министърът на вътрешните работи Стефан Балабанов. Той е изтъкнал приемствеността и съгласуваността в работата на експертната група като гарант за ефективност при съвременните изисквания. Делегати от Норвегия, Финландия и Швеция споделиха опит при разработването на междусистемна съвместимост. Участниците се запознаха и с напредъка в изготвянето на европейска пътна карта в тази сфера. От своя страна България е представила добри практики по отношение развитието на ТЕТРА-мрежата на Министерството на вътрешните работи и Интегрираната интелигентна система за сигурност. Фокус в разговорите са били също разработването на спецификации за мобилна телефония, както и хармонизиране на честотите на дронове, използвани за охрана на обществения ред и реакция при бедствия.", "date": "2018.05.09", "title": "Радиокомуникациите ефективни  в полицейската работа при екстремни случаи"}
{"url": "https://www.24chasa.bg/novini/article/6854814", "text": "Армения е готова да установи дипломатически отношения с Турция без предварителни условия, но очаква, че такива изисквания няма да поставя и Анкара, заяви днес арменският премиер Никол Пашинян на пресконференция в Степанакерт, предаде ТАСС. Ние сме готови без предварителни условия да започнем дипломатически отношения с Турция, но Анкара също не трябва да поставя предварителни условия за Нагорни Карабах, каза той, предава БТА. При това ние възнамеряваме да търсим признаване на арменския геноцид на международно равнище, добави Пашинян, който вчера бе избран в парламента за нов правителствен ръководител.", "date": "2018.05.09", "title": "Армения е готова за дипломатически отношения с Турция без предварителни условия"}
{"url": "https://www.24chasa.bg/novini/article/6854819", "text": "Тази нощ в „Аджибадем Сити Клиник Болница Токуда“ постъпи пациентка, транспортирана от Сау Паулу, Бразилия, съобщиха от пресцентъра на софийската болница. Благодарение на съвместните усилията на Министерство на външните работи и Министерство на здравеопазването, и на сътрудничеството на българските и турските власти, пациентката е транспортирана със самолет до Истанбул, откъдето е докарана с реанимобил до лечебното заведение по изрично желание на близките ѝ, предаде  . \"В момента жената е настанена в клиниката по Анестезиология и интензивно лечение и е под грижите на водещите специалисти по Интензивна терапия, Медицинска онкология, Неврохирургия, Образна диагностика и Клинична лаборатория. Обективното ѝ състояние е тежко, в следствие на основното ѝ онкологично заболяване, върху което влияние е оказало и продължителното пътуване\", съобщават от болницата. \"За пациентката се полагат всички необходими медицински грижи, съответстващи на съвременните стандарти\", допълват още те.", "date": "2018.05.09", "title": "Състоянието на онкоболната Теди е тежко"}
{"url": "https://www.24chasa.bg/novini/article/6854822", "text": "ТИР с течен шоколад се преобърна в Полша, като покри магистралата с лепкава глазура, която постепенно започна да се втвърдява, съобщава Асошиейтед прес, цитирана от БТА.  Агенцията се позовава на местната телевизия TVN24, която разпространи кадри с катастрофиралото возило. Около него шест пътни платна на магистралата А2 бяха залети с течен кафяв шоколад. Продуктът бързо се втвърдяваше и при охлаждането си бяха нужни големи количества вода, за да се почисти. Според пожарникарите от град Слупца в централната част на Полша втвърдяващият се шоколад бил по-лош от снега. Водачът на ТИР-а бил отведен в болница със счупена ръка. Инцидентът станал сутринта при слаб трафик и никой друг не бил пострадал.", "date": "2018.05.09", "title": "Магистрала в Полша беше покрита с шоколадова глазура"}
{"url": "https://www.24chasa.bg/novini/article/6854828", "text": "Самолетът, с който се прибират към САЩ тримата освободени от Северна Корея американци и държавният секретар Майк Помпейо, направи междинно кацане в Япония, съобщи Асошиейтед прес. Помпейо каза там пред журналисти, че е имал \"хубав, дълъг\" разговор със севернокорейския лидер Ким Чен-ун и че вече са уговорени датата и мястото на срещата на върха с президента Доналд Тръмп. Подробности за нея ще бъдат съобщени \"в следващите няколко дни\", каза той, предава БТА. Помпейо прекара 13 часа в Северна Корея и проведе 90-минутна среща с Ким, която е втората им за малко повече от месец. Американският президент Доналд Тръмп смята освобождаването на тримата американски граждани като \"позитивен жест на добра воля\" от страна на севернокорейския лидер Ким Чен-ун, каза Белият дом, цитиран от Ройтерс. Здравословното състояние на тримата изглежда добро. Те са се качили на самолета за вкъщи, без да имат нужда от съдействие. Американските граждани от корейски произход Ким Дон-чхул, Ким Хак-сон и Тони Ким бяха обвинени от Северна Корея в противодържавна дейност. Арестите им обаче бяха сметнати от мнозина за политически мотивирани. \"Много сме благодарни за освобождаването на нашия съпруг и баща Тони Ким и другите двама задържани американци\", каза в писмено изявление семейството на Ким.", "date": "2018.05.09", "title": "Тримата освободени от Северна Корея\nамериканци и Майк Помпейо кацнаха в Япония"}
{"url": "https://www.24chasa.bg/novini/article/6854826", "text": "Международен доклад за положението на ромите в Западните Балкани показва, че над 93 процента от жените са безработни, а една трета от всички ромски семейства в региона си лягат гладни, предаде Асошиейтед прес, цитирана от БТА.  Проучването, направено от Програмата на ООН за развитие и Световната банка и подкрепено от Европейската комисия, показва \"известен напредък\" за ромите, посочвайки, че в сравнение с периода преди 2011 г. повече ромски деца посещават училище. Публикуваното днес проучване включва Албания, Босна и Херцеговина, Македония, Черна гора, Сърбия и Косово, всяка от които е на различен стадий на интеграция в Европейския съюз. Резултатите от доклада ще помогнат на Брюксел да оцени напредъка в интеграцията на ромите в западнобалканските страни.", "date": "2018.05.09", "title": "Безработица и бедност се ширят сред ромите в Западните балкани"}
{"url": "https://www.24chasa.bg/novini/article/6854825", "text": "Председателят на Европейската комисия Жан-Клод Юнкер каза днес, че САЩ при управлението на президента Доналд Тръмп обръщат гръб на многостранните отношения и приятелското сътрудничество \"със свирепост, която само може да ни учудва\", предаде Асошиейтед прес. Юнкер заяви, че след решението на Тръмп за изтегляне от споразумението за иранската ядрена програма САЩ \"вече не искат да си сътрудничат с други части на света\". В изказване пред фламандския регионален парламент Юнкер заяви, че от Европейският съюз зависи дали ще поеме ролята на САЩ, предаде БТА. \"В този момент трябва да заместим САЩ, които губят сила като международен играч, а оттам и влияние\", каза той.", "date": "2018.05.09", "title": "Юнкер: САЩ обръща гръб на приятелското \nсътрудничество и многостранните отношения"}
{"url": "https://www.24chasa.bg/novini/article/6854827", "text": "Руският президент Владимир Путин изрази днес дълбоко безпокойство във връзка с решението на САЩ да излязат от иранската ядрена сделка, заяви говорителят на Кремъл Дмитрий Песков, цитиран от РИА Новости и Франс прес. Песков съобщи също, че на заседание на руския Съвет за сигурност с участието на президента са били обсъдени също снощните ракетни удари на Израел в Сирия, предава БТА. Руският Съвет за сигурност заседава няколко часа преди срещата на Путин с израелския премиер Бенямин Нетаняху. Тази сутрин двамата лидери присъстваха на военния парад в Москва за отбелязване на 73-ата годишнина от победата на Съветския съюз над нацистка Германия.", "date": "2018.05.09", "title": "Путин е обезпокоен заради решението на Тръмп за иранската ядрена сделка"}
{"url": "https://www.24chasa.bg/novini/article/6854845", "text": "Турция и ООН ще стартират голяма кампания за оказване на помощ на палестинците по време на свещения за мюсюлманите месец Рамазан, заяви турският президентски говорител Ибрахим Калън, цитиран от в.\"Хюриет дейли нюз\". Турция като ротационен председател на Организацията за ислямско сътрудничество /ОИС/ ще положи усилия за кампании в мюсюлманските страни за оказване на помощ на палестинците, каза Калън, цитиран от БТА. Тази инициатива се предприема, след като САЩ намалиха помощта за Палестинската автономна власт и кампанията цели да компенсира техните /на палестинците - бел.ред./ нужди, посочи Калън. Президентът Реджеп Тайип Ердоган ще изпрати писма на лидерите на страните, за да отправи призив за кампанията, отбеляза говорителят. Откриването на посолството на САЩ в Ерусалим, планирано за 14 май, \"за нас няма юридическа сила\", посочи президентският говорител и подчерта, че Анкара ще продължи усилията за запазване на религиозната и културна идентичност на свещения град. Въпросът за Ерусалим е \"червена линия\" за Турция и Анкара няма да промени позицията си по въпроса, изтъкна Калън. След като американският президент Доналд Тръмп обяви, че САЩ признават Ерусалим за столица на Израел, Турция реагира категорично срещу това решение, припомня вестникът.", "date": "2018.05.09", "title": "Турция и ООН започват кампания за в помощ на палестинците по време на Рамазана"}
{"url": "https://www.24chasa.bg/novini/article/6854843", "text": "\"За всички защитници, които твърдят, че \"човека\" изпреварва на прекъсната маркировка, качвам второ видео на което изпреварва нас - на завоя, непрекъсната линия влиза пред нас и добре че не дойде кола от завоя\". Това написа във фейсбук  Кръстина Чолакова, която   и засича насрещно движещ се автомобил като застрашава живота не само на Чолакова, която пътувала със семейството си, но и на още автомобили. \"Убиец на пътя\", написа тя вчера. На видеоклипа ясно се вижда марката и номера на автомобила. Полицията е издирила, че собственик и водач на лекия автомобил „Опел Инсигния“ е 66-годишен мъж от София.  Смолянската полиция се самосезира. ", "date": "2018.05.09", "title": "Вижте нови кадри от рисковото изпреварване в Смолян (Видео)"}
{"url": "https://www.24chasa.bg/novini/article/6854472", "text": "На румънския пазар се появиха череши, чиято обвивка \"не се препоръчва за консумация\", съобщава агенция Медиафакс. В социалните мрежи бе разпространена снимка на турски череши, предлагани в кутийки по 500 гр, с указание, че са третирани с \"Имазалил\" и \"Тиабендазол\" и че кожата им не се препоръчва за консумация, предава БТА. Националната агенция за защита на потребителя се самосезира по случая и направи проверка на два търговски обекта, където се предлагали въпросните череши, и при техния дистрибутор. Агенцията установила, че плодовете вече са били изтеглени от търговската мрежа заради \"сгрешени етикети\". При проверката на дистрибутора станало ясно, че черешите, включително тяхната кожа, са годни за консумация, не са генномодифицирани или третирани с химикали, като всичко това е било посочено в документите за внос, изготвени на английски език. Агенцията е глобила дистрибутора с 10 000 леи, заради разпространение на погрешна информация към потребителите.", "date": "2018.05.09", "title": "Череши с \"негодна за консумация\" обвивка\nсе появиха на румънския пазар"}
{"url": "https://www.24chasa.bg/novini/article/6854480", "text": "Гръцката полиция съобщи, че е спасила 50 мигранти, които били държани като заложници в Северна Гърция, вероятно от двама пакистанци, които изнудвали семействата им за пари, съобщава Асошиейтед прес. Полицията заяви днес, че много от спасените са били в лошо физическо състояние, тъй като са получавали минимални количества храна и вода. Един от мъжете имал нужда от хоспитализация заради пневмония и дехидратация, предаде БТА. Мигрантите - 38 пакистанци, 10 граждани на Бангладеш и двама на Шри Ланка - са били държавни в комплекс от изоставени сгради източно от град Солун, където били докарани преди шест дни, а някои от тях - и по-късно. Властите били алармирани за положението им от роднини, от които били поискани пари, за да бъдат освободени. Двама пакистанци са арестувани по подозрения в отвличане и изнудване.", "date": "2018.05.09", "title": "Гръцката полиция спаси 50 мигранти, държани като заложници"}
{"url": "https://www.24chasa.bg/novini/article/6854483", "text": "Руският президент Владимир Путин наблюдава днес на Червения площад в Москва парада по случай победата на Съветския съюз над нацистите през Втората световна война, предаде Ройтерс. Пред погледа на Путин по прочутия площад преминаха хиляди маршируващи войници и колони от танкове, а във въздуха прелетяха модерни изтребители, носещи свръхзвукова ракета, хвалена от президента като непобедимо оръжие. Годишният Парад на победата беше демонстрация на военна мощ, напомняща за подобни прояви от времето на Студената война, предаде БТА. Путин, който наскоро започна своя четвърти президентски мандат, изгледа парада от трибуна, пълна със съветски военни ветерани. На събитието присъстваха също така израелският министър-председател Бенямин Нетаняху, който пристигна на посещение в Русия за разговори за Сирия, и сръбският президент Александър Вучич. Путин, чиито отношения със Запада се развиват по траектория на враждебност, казва, че не иска оръжейна надпревара, но предупреждава евентуалните врагове, че Русия разработва ново поколение непобедими оръжия, за да се защитава за всеки случай. \"Ние помним трагедиите на двете световни войни, уроците на историята и те не ни позволяват да ослепеем. Зад новите заплахи прозират все същите уродливи черти - егоизмът и нетърпимостта, агресивният национализъм и претенциите за изключителност. Ние разбираме колко сериозни са тези заплахи\", заяви той на парада. Президентът се оплака от неприемливите според него опити за пренаписване на историята, но каза, че Русия е отворена за диалог по глобалната сигурност, стига това да помогне за гарантиране на мира по света. На парада за първи път беше представена пред обществеността свръхзвуковата ракета \"Кинжал\", носена от изтребители МиГ-31К. Путин разкри нейното съществуване през март наред с други ракетни системи, които похвали като непобедими. За първи път в парада участва и най-модерният руски изтребител пето поколение от типа \"стелт\" Су-57, изпробван в Сирия. Парадът в Москва беше една от множеството подобни прояви в Русия днес, в които участваха общо 55 000 войници, 1200 оръжейни системи и 150 бойни самолета, отбелязва Ройтерс. В парада на Червения площад участваха над 150 единици техника. Легендарният танк от Великата отечествена война Т-34 оглавяваше механизираната колона, а след него премина съвременна техника, посочва ТАСС. По площада преминаха многоцелеви бронирани автомобили \"Тайфун\", \"Тигър-М\" с бойни модули \"Арбалет\" и противотанкови комплекси \"Корнет\", бойни машини на пехотата БМП-3 и нови машини \"Курганец-25\", танкове Т-14 \"Армата\" и Т-72Б3, бойна машина за поддръжка на танковете \"Терминатор\". Артилерията на сухопътните войски беше представена от артилерийски комплекси \"Коалиция-СВ\" и 152-милиметрови гаубици \"Мста-С\", следвани от ракетни комплекси \"Искандер-М\", зенитни ракетни комплекси \"Бук-М2\" и \"Тор-М2\", зенитни ракетно-пушечни комплекси \"Панцир-С1\" и зенитни ракетни системи С-400 \"Триумф\". На парада също така бяха показани робототехнически комплекси за дистанционно разминиране \"Уран-6\" и за огнева поддръжка \"Уран-9\", безпилотни летателни апарати от вертолетен тип \"Катран\" и от самолетен тип \"Корсар\", установки за ракетни комплекси \"Ярс\".", "date": "2018.05.09", "title": "Путин изгледа парада на победата в Москва, на който показаха руски \"непобедими оръжия\""}
{"url": "https://www.24chasa.bg/novini/article/6854485", "text": "Първият приоритет на Българското председателство е бъдещето на Европа и младите хора. Искаме да знаем какво ви интересува, какво искате да научите от нас, дали това, да което работим е вашият пулс, защото Европа каквато я направим днес ще бъде тази, която ще имаме утре“. Това каза министърът за Българското председателство на Съвета на ЕС Лиляна Павлова пред студенти, преподаватели и гости на Софийския университет, съобщиха от пресцентъра на Министерството за Българското председателство на Съвета на ЕС 2018. В зала „Алма Матер“ на СУ днес се проведе дискусия „Бъдещето на младите в дигитална Европа“. В гражданския диалог участваха представители и на трите основни европейски институции. Освен министър Лиляна Павлова като представител на Съвета на ЕС, участници в дискусията бяха и комисарят по цифрова икономика и цифрово общество на Европейската комисия Мария Габриел и председателя на Комисията по регионално развитие на Европейския парламент Искра Михайлова. „Гордея се, че имаме две българки начело на едни от най-важните сектори в Европейските институции“, подчерта министър Павлова. „Ние работихме упорито, за да залегнат в бъдещия бюджет на ЕС от 2020 до 2027 важните за нас приоритети“, отбеляза министърът за Българското председателство. „Първо е запазването на традиционните политики, кохезионната, регионалната политика, селскостопанската политика. Второто е съюзът да остане солидарен и отворен, защото европейският проект няма да е завършен без интеграцията на Западните Балкани. И не на последно място третият важен елемент – това са новите предизвикателства - тероризъм, миграция, климатични промени“, каза Лиляна Павлова. Тя обърна внимание на предложението за двойно увеличение на средствата за програма „Еразъм +“, която дава допълнителни възможности на младите хора да пътуват и учат. „Доказахме, че не трябва да ни подценяват като държава и че имаме капацитет, воля и експертиза“, допълни тя. В отговор на въпрос министър Павлова припомни положителната тенденция за завръщане на младите хора в България, особено в ИТ сектора, който предлага възможности за развитие и четири пъти по-високо заплащане от другите сектори и стремежа на страната ни да се превърне в ИТ дестинация за бизнес и инвестиции. Основната инвестиция обаче, която трябва да се направи, е в квалификацията и преквалификацията в системата на образованието, за да намерят младите хора своята реализация. По време на двучасовата дискусия с ученици и студенти от цялата страна беше проведена и анкета по няколко теми. На въпрос „Смятате ли, че имате достатъчно дигатални умения“ резултатите показаха, че 78% от присъстващите в залата смятат, че имат такива. 61 % от тях са оптимисти за бъдещето на Европа, а думите, с които асоциират общността са: „обединение“ и „бъдеще“. „Радвам се, че младите хора виждат бъдещето на Европа в обединението и това още веднъж показва, че лозунгът на Българското председателство и на страната ни „Съединението прави силата“ ежедневно доказва, че заедно сме по-силни“, коментира министър Павлова.", "date": "2018.05.09", "title": "Павлова: Първият приоритет на Българското председателство са младите хора"}
{"url": "https://www.24chasa.bg/novini/article/6854494", "text": "\"Поклон пред войниците и офицерите от Българската армия, останали верни на клетвата пред Отечеството и Царя и участвали във войната срещу национал-социализма! Тяхната памет е поругана, те са забравени, гробовете са им унищожени! Срам за веещите днес чужди знамена и комунистически символи. Национални предатели!\" Този текст пусна преди час във фейсбук профила си евродепутатът от ГЕРБ Андрей Ковачев и го придружи със снимка от унищоженото българско военно гробище над Цариброд. Ковачев го е заснел снощи на връщане към България от Косово. Там той се срещна с министър-председателя на Косово и с българската общност. Ковачев пише още в по-ранен пост, че \"комунистите на Тито са унищожили българското военно гробище над Цариброд. Надписите и паметникът са премахнати, гробовете заличени, останал е само един кръст над тревата от гроба на командира... Длъжни сме да възстановим паметта. Сърбия дали е готова да съдейства и надмогне инерцията от миналото? Понеделник ще поставя и този въпрос пред сръбската посланичка в Брюксел. Радвам се, че след енергичната намеса на нашият посланик в Белград, така нареченият ученически конкурс за \"българските зверства\" е отменен! Българите от Цариброд завели евродепутата на поруганото гробище и той бил покрусен от гледката, разказа самият той пред \"24 часа\" току-що. Ковачев смята, че има надежда гробището да бъде възстановено, в момента се работи по дипломатически път за това, уверил се той.", "date": "2018.05.09", "title": "Андрей Ковачев: Български воини са забравени, срам за веещите чужди знамена"}
{"url": "https://www.24chasa.bg/novini/article/6854498", "text": "Стотици черногорци се събраха на протест днес, след като неизвестни нападатели простреляха видна репортерка, отразяваща случаи на престъпност и корупция, поредната атака срещу журналисти в страната, която се стреми към членство в Европейския съюз, предаде Асошиейтед прес. С плакати \"Спрете насилието\" и \"За живот без страх\" демонстрантите настояха властите да открият нападателите, които са стреляли срещу журналистката Оливера Лакич от независимия в. \"Виести\". Лакич бе простреляна в крака пред дома й в Подгорица снощи и бе приета в болница, припомня БТА. Демонстрантите, които се събраха пред сградата на правителството, обвиниха властите, че не са направили достатъчно, за да разкрият и накажат виновните за редица нападения над журналисти през последните години, включително за още едно нападение срещу Лакич преди 6 години. Генералният директор на в. \"Виести\" Желко Иванович каза, че е имало общо 25 нападения над журналисти и офиси на вестника, който е известен с независимите си и критични материали. \"Те /правителството/ създадоха атмосфера, в която има държавни врагове и изменници. Може ли това общество да оцелее без нито една свободна медия, журналист или интелектуалец?\", каза Иванович. Мъжът, който нападна Лакич преди 6 години, беше арестуван за кратко, а на нея й беше осигурена полицейска охрана. Лакич пишеше за предполагаеми тъмни сделки с участието на високопоставени политици и членове на техните семейства.", "date": "2018.05.09", "title": "Черногорци на протест заради нападението на журналистка в Подгорица (Снимки)"}
{"url": "https://www.24chasa.bg/novini/article/6854495", "text": "254 шофьора с отнети книжки заради неплатени глоби по време на акцията на МВР  от 30 април до Гергьовден. Операцията се провеждаше около граничните пунктове в цялата страна. \"1092 били връчените електронни фишове за превишена скорост на шофьори, още 179 са дадени на пътници\", съобщи Петър Соколов от \"Пътна полиция\". Той уточни, че по време на акцията 218 пътници и шофьори пък са били хванати без колани и каски. От началото на годината до 30 април \"Пътна полиция\" е установила общо 405 450 нарушения, с 114 997 повече от същия период на 2017 г.  Въпреки повечето установени нарушения, тежките катастрофи са се увеличили със 128, а ранените - с 276. Жертвите обаче са намалели с 12, отчетоха от \"Пътна полиция\". От там обясниха защо задължения на шофьорите, които те са платили, излизат в системата на МВР като непогасени.  \"Става дума за неправилно попълване на платежните нареждания\", това каза Иво Писанов. Той обясни, че в момента, в който се установи грешката, тя се коригира от МВР и задължението отпада.", "date": "2018.05.09", "title": "254-ма с отнети книжки заради неплатени глоби за седмица"}
{"url": "https://www.24chasa.bg/novini/article/6854503", "text": "Германското правителство одобри нови правила, които ще позволят мигранти, ползващи се с ограничена закрила, да подадат молба членове на семейството им да живеят при тях в Германия. Това става повече от две години след като бе преустановена практиката за събиране на семейства, предаде Асошиейтед прес, цитирана от БТА.  Регулациите влизат в сила през август.Те дават достъп в Германия на максимум 1000 роднини на мигранти с \"допълнителна закрила\" (което е различно от пълноправно убежище) месечно. Събирането на семействата беше предмет на много спорове при преговорите за съставяне на ново германско правителство по-рано тази година. Кабинетът обяви днес, че мигрантите няма да бъдат законово упълномощени да се събират с близки роднини - съпруга или съпруг, деца под 18 години, или родителите на мигранти под 18 години, а властите ще решават всеки случай поотделно въз основа на хуманитарни съображения. Хора, които са сключили брак, след като са напуснали родината си, няма да могат да кандидатстват за достъп на съпруга или съпругата си.", "date": "2018.05.09", "title": "Германия одобри нови правила за събиране на мигрантски семейства"}
{"url": "https://www.24chasa.bg/novini/article/6852700", "text": "Четири медала завоюваха Евгени Стателов, Петър Христов, Денислав Станчев и Камен Петров от най-престижното състезание по химия - Менделеевата олимпиада. Те се върнаха с а представянето им е най-доброто постижение за страната ни. Всеки медал от Менделеевата олимпиада носи и запазено място в най-голямото и най-престижното висше училище на Русия - Московския държавен университет “М. В.Ломоносов”. В него са завършили шестима нобелови лауреати, но момчетата най-вероятно няма да се възползват от наградата, защото “руският език е далеч от тях”. Четиримата печелят медалите в жестоката конкуренция с над 130 състезатели от 22 страни. Олимпиадата се провежда в три дни, като първият теоретичен кръг включва 8 задачи, които трябва да се решат за 5 часа. Следва втори теоретичен кръг, а последният е експериментален. Освен медалите отборът ни получи и обща специална награда, а Евгени си тръгна с признание за най-добре представил се участник в експерименталния кръг. За състезанието са ги подготвили преподавателите от Софийския университет “Св. Климент Охридски” доц. Христо Чанев и гл. ас. д-р Даниела Цекова. “Те ни превеждаха задачите от руски и много ни помогнаха”, разказаха момчетата. За състезания обаче се и интернет. Това е второ участие на Петър в Менделеевата олимпиада, като през миналата година отново е завоювал сребърен медал. “Теоретичните кръгове тази година бяха много по-трудни от миналата”, твърди Петър. “Човек винаги може повече, но аз съм доволен от представянето си”, добавя с усмивка момчето. За него това е 5-о международно състезание. Петър е в 12-и клас в СМГ и вече е приет в Станфордския университет. Запален е по изкуството и ходи на уроци по рисуване. “Не се концентрираме само върху химията, както си мислят повечето хора. Правим нормални неща, излизаме с приятели и се забавляваме”, казва още Петър. Избира химията, защото от 5-и клас е в СМГ. “Възпитан съм в по-аналитичен начин на мислене”, разказа момчето. Евгени също носи сребро и получава най-много точки в теоретичния кръг. Той е 11-и клас в ЕГ- Пловдив, а по химията се пали още в 7-и. Това е второ международно състезание за него, но за първи път постига толкова висок резултат. Споделя, че все още се колебае за Московския университет, защото не може с лека ръка да отхвърли такава възможност. Камен все още не е решил с какво ще се занимава занапред. Той е в 11-и клас в НПМГ- София. В подготовката му със задачите освен класната му помага и бивш възпитаник на училището - Цветелин. Със сребърно отличие си тръгна и Денислав. Той е ученик в 12-и клас в Природо-математическата гимназия “Васил Друмев” във Велико Търново. “Започнах с химията още от 7-и клас, след като се явих на олимпиада, а на областния кръг изкарах висока оценка и оттогава се запалих”, казва Денислав. Голям принос за постиженията му има г-жа Константинова. Органичната химия е страстта за Петър и Камен. Интересен е механизмът и как реагират съответните реагенти и се получават продукти, разказва Камен. “При мен е по-скоро експериментът. Много ми харесва да правя опити, при които получаваш вещество, а се опитваш поразлични начини добивът от тях да стане възможно най-много, за да има добра ефективност”, казва Евгени. Предизвикателството да решава задачи е любимата част от химията за Денислав.", "date": "2018.05.09", "title": "Московският университет пази места за Денислав, Евгени, Петър и Камен - най-добрите BG химици"}
{"url": "https://www.24chasa.bg/novini/article/6854536", "text": "Трима американци, държани в Северна Корея, са били освободени и вече пътуват към Съединените щати, придружени от държавния секретар Майк Помпейо. Това съобщи президентът на САЩ Доналд Тръмп, цитиран от Ройтерс. Тръмп каза, че освободените американци изглежда са в добро здраве. Президентът на САЩ ще ги посрещне лично във военновъздушната база \"Андрюс\" край Вашингтон утре в 2 ч. (9 ч. българско време), предаде БТА. Според Тръмп Помпейо е имал добра среща в Пхенян със севернокорейския лидер Ким Чен-ун. Държавният секретар на САЩ посети Северна Корея в рамките на подготовката на историческа среща на върха между двете страни.", "date": "2018.05.09", "title": "Тръмп: Трима американци, държани в Северна Корея, са освободени и пътуват към САЩ"}
{"url": "https://www.24chasa.bg/novini/article/6854531", "text": "Петима души са задържани днес при зрелищен арест в Пловдив за подкуп, научи \"24 часа\". Сред тях има и служители на Здравната каса в града, уточни окръжният прокурор Румен Попов. Той отказа да назове размера на подкупа, тъй като в момента все още се извършват процесуално-следствени действия. Според запознати сумата е голяма, а някои назовават цифрата от 50 000 лева. Арестите са станали на ул. \"Данаил Николаев\" в центъра на Пловдив. Патрулка е засякла пътуващите инспектори и ги е спряла, уточнява сайтът \"Трафикнюз\".   По неофициална информация сред арестуваните са д-р Иван Деспотов, шеф на медицинското направление в пловдивската каса и Владимир Манев от аптечния отдел. Той е разписвал договорите с аптеките. Задържането им се е разиграло пред очите на случайни минувачи. Арестът много е напомнял на този, при който задържаха кметицата на \"Младост\" Десислава Иванчева. Според очевици полицаите са вадили цели чанти с пари от автомобила на задържаните. Образувано е досъдебно производство за корупционни престъпления в Регионалната здравноосигурителна каса в града, лаконични са от прокуратурата.                                                                                                                                                                                                                                                                                                                       ", "date": "2018.05.09", "title": "Задържаха 5-има в Пловдив с голям подкуп, двама са от Здравната каса"}
{"url": "https://www.24chasa.bg/novini/article/6854555", "text": "Младеж от Лом се е самоубил в столицата, предаде  . Трагедията е станала вчера, като по случая липсва каквато и да е официална информация. 27-годишният Ангел Любенов, известен сред съгражданите си като Анци, се е прострелял с пистолет в главата. По непотвърдени данни младежът е бил в родния си град за почивните дни. Към София пътувал с влак заедно със свои приятели от крайдунавското градче. По думите на ломчаните по нищо не личало Анци да е имал намерение да сложи край на живота си. След като се прибрал в столицата обаче той си закупил пистолет, отишъл у дома си и дръпнал спусъка, разказаха запознати. Анци е племенник на популярния фотограф и актьор във филми за възрастни с успешна кариера в Италия Алекс Ломски.", "date": "2018.05.09", "title": "27-годишен от Лом се самоуби в София, прострелял се в главата"}
{"url": "https://www.24chasa.bg/novini/article/6854577", "text": "Гръцки съд освободи под гаранция турчин, издирван в родината си за опит за изнудване, като постанови, че живее в Европа легално и може да бъде освободен в очакване на изслушване за екстрадицията му, предаде Асошиейтед прес, цитирана от БТА.  Съдът в град Солун, Северна Гърция, реши днес, че Хайдар Менги, който каза, че възнамерява да се кандидатира за предсрочните избори през юни от Демократичната партия, може да бъде освободен под гаранция в размер на 20 хиляди евро и забрана да напуска страната. Той също така ще трябва да се явява два пъти месечно в местния полицейски участък. Менги, 62-годишен, бе задържан на гръцко-македонската граница през април по международна заповед за арест, издадена от Турция. Той бе осъден задочно в Турция през 2005 г. на шест години затвор за опит за изнудване.", "date": "2018.05.09", "title": "Гръцки съд освободи под гаранция турчин, издирван в родината си за опит за изнудване"}
{"url": "https://www.24chasa.bg/novini/article/6854574", "text": "От МВнР информират във връзка с отменения полет на авиокомпания \"Райънер\" от Рим, засегнал десетки българи и след проверка на посолството на България в Италия, че общият брой на пътници с отменени полети на 8 май заради стачките в страната е 20 000 души. Повече от 100 полета между Италия и Обединеното кралство бяха отменени заради стачката на контрольорите на въздушния трафик и наземния персонал. Докато междуконтиненталните полети до и от Италия, както и до италианските острови остават незасегнати от стачните действия, много от пътуванията на къси разстояния са забавени или отменени, съобщават от министерството. \"Райънер\", която превозва най-много пътници до и от италианските летища в сравнение с другите превозвачи, е отменил десетки полети, включително до и от Бергамо (Милано). Италианският национален превозвач AlItalia е отменил общо 230 полета за Европа, между които шест между Лондон и Милано, както и четири между Лондон и Рим, а British Airways - 38 полета. Призоваваме българските граждани, на които предстои да пътуват със самолет до и от Италия, както и в самата страна, да се информират своевременно за актуалната обстановка, апелират от МВнР. При необходимост от консулско съдействие българските граждани могат да се обърнат към консулската служба в Рим на тел.а(+39) 06 360 04367 или към генералното консулство на България в Милано съответно на тел.а(+39) 02 849 42941 и 00393337826043 при спешни случаи.", "date": "2018.05.09", "title": "Външно: Българите, които ще пътуват със самолет от и до Италия, да се информират за обстановката"}
{"url": "https://www.24chasa.bg/novini/article/6854600", "text": "Румънският президент Клаус Йоханис бе глобен днес от Националния съвет за борба с дискриминацията със сумата от 2000 леи (839 лева) заради това, че е използвал думата \"престъпници\", говорейки за политици, които се опитват да дискредитират Националната дирекция за борба с корупцията /НДБК/, съобщи информационният сайт Зиаре. Става дума за изявление на държавния глава от 15 февруари в разгара на скандал със запаси, внушаващи фалшифициране на доказателства в антикорупционната агенция, предаде БТА. \"Имаме скандал в публичното пространство и мисля, че доста хора очакват да изразя мнението си. Нещата могат да се резюмират с няколко думи: едни престъпници правят отчаян опит да дискредитират НДБК\", заяви тогава Йоханис. Сезирането в Националния съвет за борба с дискриминацията е подадено от електронното издание в областта на правосъдието \"Лумя жустицией\" /\"Светът на правосъдието\"/ през февруари, посочва в. \"Гъндул\". \"Не може да се приеме (...) всички в обществото да се наричаме с определения като \"престъпник\", \"обвиняем\", \"подсъдим\", \"затворник\", които в цивилизования свят, особено в пространството на ЕС, са смятани за форми на дискриминация, които биха могли да предизвикат включително реакции като омраза и насилие\", се посочва в сезирането. Президентът Йоханис заяви, че ще обжалва решението на съвета, което според него е \"политическо\".", "date": "2018.05.09", "title": "Глобиха румънския президент за дискриминация заради думата \"престъпници\""}
{"url": "https://www.24chasa.bg/novini/article/6854622", "text": "Министър-председателят Бойко Борисов ще участва утре, 10 май, в церемонията по връчването на годишната Международна награда „Карл Велики“ в гр. Аахен, Германия. Премиерът ще присъства на събитието по лична покана на носителя на престижния приз за тази година Еманюел Макрон, съобщиха от пресцентъра на Министерски съвет. Президентът на Франция е отличен от Борда на директорите на Дружеството за международната награда „Карл Велики“ за визията му за нова Европа и за възстановяването на европейския проект. Отличието се връчва от 1950 г. на личности с принос към европейското обединение.", "date": "2018.05.09", "title": "Макрон покани Борисов на церемонията по връчването на наградата „Карл Велики“"}
{"url": "https://www.24chasa.bg/novini/article/6854156", "text": "Върховният комисар по правата на човека към ООН Зейд Раад Хусейн призова днес Турция да отмени незабавно извънредното положение, за да създаде нормални условия за избори, предаде агенция Ройтерс, цитирана от БТА.  \"Трудно е да си представиш как могат да бъдат произведени правдоподобни избори в среда, в която различното мнение и несъгласието с управляващата партия се наказва толкова строго\", посочи Хусейн в изявление. Турският президент Реджеп Тайип Ердоган свика предсрочни президентски и парламентарни избори на 24 юни. Същевременно за седми път бе удължен режимът на извънредно положение, който бе въведен след неуспешния опит за преврат през юли 2016 г. В доклад през март Върховният комисариат на ООН по правата на човека критикува турското правителство за масови арести, произволни уволнения и други злоупотреби, които в някои случаи са равносилни на \"колективно наказание\", припомня Ройтерс.", "date": "2018.05.09", "title": "ООН призова Турция да отмени извънредното \nположение преди изборите"}
{"url": "https://www.24chasa.bg/novini/article/6854159", "text": "Над половин милион турци казаха в социалните мрежи \"достатъчно\" на президента Реджеп Тайип Ердоган, предаде Ройтерс. Стотици хиляди турци в различни части на света написаха \"достатъчно\" (#tamam) в социалните мрежи (главно в Туитър) във връзка с думи на президента, че ако народът поиска, той ще се оттегли. Ако някой ден народът ни каже \"достатъчно\", тогава ще се оттеглим, посочи Ердоган в изказване пред парламента, предава БТА. Искаме демокрация, така че казваме \"достатъчно\" на Ердоган. Моля Ви, напуснете поста си. Вие направихте ненормални неща за нашата страна и народ. Достатъчно, написа потребител в социална мрежа. Няма спокойно да се оттеглите. Първо ще трябва да дадете отчет за стореното. Достатъчно!, написа друг потребител. Съперниците на Ердоган на предстоящите на 24 юни президентски избори също се включиха в кампанията в социалните мрежи, информира Ройтерс. Времето изтече. Достатъчно!, написа кандидатът за президент на основната опозиционна Народнорепубликанска партия (НРП) Мухаррем Индже. Към кампанията се присъедини и прокюрдската Демократична партия на народите (ДПН). Социалните медии се превърнаха в основна платформа за опозицията в Турция, където традиционните медии са пълни с информации за Ердоган и неговите министри. Речите на Ердоган обикновено се излъчват по всички основни телевизионни канали, докато речите на лидерите на опозиционните партии почти не са отразявани, посочва Ройтерс.", "date": "2018.05.09", "title": "Над половин милион турци казаха в социалните мрежи \"достатъчно\" на Ердоган"}
{"url": "https://www.24chasa.bg/novini/article/6854164", "text": "Саудитска Арабия е прехванала над столицата Рияд две ракети, изстреляни от съседен Йемен, предаде Ройтерс, като се позова на държавни медии. По-рано най-малко четири експлозии отекнаха в центъра на града. Няма данни за пострадали хора и нанесени материални щети, предава БТА. Подкрепяните от Иран шиитски бунтовници хуси в Йемен обявиха, че са изстреляли ракети по икономически цели в Рияд. Една ракета е била прехваната над южния саудитски град Джизан. Хусите увеличиха ракетния обстрел по Саудитска Арабия в отговор на въздушните удари, нанасяни в Йемен от оглавяваната от нея сунитска коалиция срещу тях.", "date": "2018.05.09", "title": "Саудитска Арабия прехвана 2 ракети над Рияд и 1 над южен град, изстреляни от Йемен"}
{"url": "https://www.24chasa.bg/novini/article/6854230", "text": "През изтеклите 18 месеца, в които се осъществяваше проектът, творчески формации от Монтана и Ниш размениха гостувания. В Сърбия представи своя пиеса Драматичният театър, изявиха се фолклорни формации от ОДК. „Ние, врабчетата“ и НЧ „Изгрев 1927“ – с. Студено буче. На новата сцена на площад „Жеравица” в Монтана танцуваха два пъти различните възрастови групи от ансамбъла към Културно дружество „Абрашевич“, а съвместно с тях и местните ансамбли „Северняци” и „Пъстрина”. За малките зрители бе детският спектакъл „Случки стари за гори и пожари\" от Альоша Бехар. Укрепеното делово партньорство на двете общини и създадените приятелства са основа за бъдещо ползотворно сътрудничество.", "date": "2018.05.09", "title": "Монтана и Ниш - с нови открити сцени"}
{"url": "https://www.24chasa.bg/novini/article/6854220", "text": "Бъдещето на Европа е и цифрово, и в тази цифрова Европа младите са моторът, заяви еврокомисарят Мария Габриел днес по време на публичен дебат \"Бъдещето на младите в дигитална Европа\" в СУ \"Св. Климент Охридски\", заедно с министъра за Българското председателство на Съвета на ЕС Лиляна Павлова и с депутата от Европейския парламент Искра Михайлова, предаде БТА.  За мен младите са в центъра на политиките, които правим, подчерта Габриел. Програма \"Еразъм\" е символ на нашия успех, средствата за нея ще бъдат увеличени, допълни тя. За първи път имаме най-дигиталния бюджет в историята на ЕС, смята още еврокомисарят. Според нея дигитализацията ни изправя и пред предизвикателства, пред които нито една държава членка не може да се справи сама. Габриел посочи липсата на кадри и припомни, че в Европа има недостиг от 350 хиляди ИТ специалисти и този недостиг ще расте. След 2020 г. 90 процента от работните места ще изискват основни цифрови умения, а днес 44 на сто от европейците нямат основни цифрови умения, за нас това е голямо предизвикателство, коментира Габриел. Тя отбеляза и сигурността, която е една от приоритетните теми, но цифровизацията й дава ново измерение - киберсигурността. Еврокомисарят се спря на възможностите на изкуствения интелект, цифровизацията на индустрията. Важно е да запазим реалистичен поглед за дигиталната Европа, цифровизацията е източник на икономически растеж, но е и риск за повече социално изключване, за повече бедност, за периферизация на региони, затова младите имат ключова роля, коментира Мария Габриел. Тя посочи необходимостта от общ европейски подход в чийто център се намира човекът. Еврокомисарят посочи още, че е стартирал проектът за безплатен безжичен интернет за общини в цяла Европа. Вече има регистрирани 15 хиляди общини. В 14 часа на 15 май всички регистрирани общини ще трябва да натиснат последния бутон за кандидатстване, а след това ще бъдат селекционирани 1000 от тях. Това означава, че минимум 15 български общини ще бъдат селекционирани, обясни Габриел. До 2020 г. предвиждаме пет такива покани за участие, целта ни е да покрием между 6 и 8 хиляди общини в Европа, а те ще решат кое обществено място има нужда от безплатен интернет, уточни еврокомисарят. Министър Лиляна Павлова отбеляза, че 2018 е важна година и е годината, в която обсъждаме бъдещето на Европа и европейския бюджет. Вече излезе проектът на многогодишна финасова рамка и се радвам, че в него виждаме трите неща, които България отстояваше - запазване на традиционните политики като кохезионната политика, сближаването, регионалната и селскостопанската политика, визията за бъдещето, за разширяването, за това съюзът да е солидарен и отворен, както и въпросът за новите предизвикателства - тероризъм, миграция, климатични промени. Евродепутатът Искра Михайлова отбеляза, че днешната среща ще даде важно послание към правителството, защото предстои вземане на решение къде ще бъде България в бъдещето на ЕС и коя скорост ще изберем. Тя припомни т. нар. Бяла книга на Юнкер и посочи, че не ни се харесва да бъдем на различни скорости, а искаме всички да бъдем еднакво бързи, еднакво ефективни, еднакво конкурентоспособни. Според нея след предложената финансова рамка ЕК всъщност предлага на всяка страна член да определи своята скорост.", "date": "2018.05.09", "title": "Мария Габриел: Бъдещето на Европа е цифрово, а в него младите са моторът"}
{"url": "https://www.24chasa.bg/novini/article/6854075", "text": "След внесен от Районна прокуратура – Велико Търново, обвинителен акт и постигнато в съдебно заседание споразумение, 47-годишен мъж е осъден за държане на цигари без бандерол, съобщиха от прокуратурата. Димитър З. е осъден за това, че на 10.01.2018 г. в град Велико Търново в лек автомобил „Опел“, в немаловажен случай, държал акцизни стоки по смисъла на Закона за акцизите и данъчните складове без бандерол: 500 броя кутии цигари марка „DONATELLA аbsolute D”, съдържащи по 20 броя цигари всяка с обща пазарна стойност - 3750 лева и с обща стойност на дължимия акциз - 2027,50 лева. Цигарите без акциз са били открити при полицейска проверка в ниша, намираща се между багажника и задните седалки на автомобила. За извършеното деяние Димитър З. е осъден на една година лишаване от свобода, което при условията на чл. 68 от НК е отложено с изпитателен срок от три години и му е наложена глоба в размер на 2028 лв.", "date": "2018.05.09", "title": "Условна присъда и над 2000 лв. глоба \nза мъж, крил контрабандни цигари в тайник на кола"}
{"url": "https://www.24chasa.bg/novini/article/6854045", "text": "Работодателите, които желаят, могат да създават и съхраняват документите от трудовото досие на работника или служителя в електронен формат, като спазват специфични правила. Те се уреждат с нова Наредба за вида и изискванията за създаването и съхраняването на електронни документи в трудовото досие на работника или служителя. Това съобщиха от правителствената пресслужба. С Наредбата се определят вида на електронните документи и изискванията към тяхното създаване, съхраняване и размяна. Установяват се минимални изисквания, които да гарантират сигурността, надеждния произход и целостта на електронния документ, както и дългосрочното съхраняване на информацията, за да се осигури правната валидност на документа за продължителен период и да се гарантира, че той може да бъде валидиран, независимо от бъдещи промени в технологиите. Документите, създавани от работодателя, задължително ще се подписват с квалифициран електронен подпис. Определят се специфични изисквания към информационната система на работодателя, чрез които се гарантира целостта и проследимостта на постъпване на информацията в нея. Изисква се информационните системи да не позволяват случайно или незаконно унищожаване на документи и данни и да не се допуска неправомерен достъп, изменение или разпространение на личните данни на работниците и служителите. За размяна на електронни документи между работодателя и работника или служителя ще се изисква изрично съгласие на работника или служителя, като то може да бъде оттеглено по всяко време. Изпращането и получаването на електронните документи ще се извършва чрез услуга за електронна препоръчана поща, предоставяща възможност за доказване на връчването на всяко съобщение. Всички разходи за размяна на електронните документи ще са за сметка на работодателя. Запазва се възможността документите в трудовото досие да се създават на хартия, като се гарантира, че работниците и служителите могат да подават документи на хартиен носител при изградена информационна система на работодателя.", "date": "2018.05.09", "title": "Документите от трудовото досие на работника или служителя могат да се създават и съхраняват в електронен формат"}
{"url": "https://www.24chasa.bg/novini/article/6852706", "text": "Дарения за подпомагането на училище за деца със специални образователни потребности организира фондацията на живеещи в Ню Йорк българи Children of Bulgaria. Преди няколко години пожар разрушава цяла сграда от Центъра за специална образователна подкрепа в Пловдив. Държавата финансира построяването на нова сграда, но тя в момента е напълно празна и неизползваема, обясниха от фондацията пред \"24 часа\". В момента събираме средства за закупуването на оборудване, което е необходимо на децата да работят със специални платформи за тяхното обучение и развитие в кабинетите по Арт/Музикална терапия, Монтесори, Кинезитерапия и Комуникативна терапия, казаха от Children of Bulgaria. Фондацията е основана през 2015 г. в Ню Йорк с целта да помага да се подобрят благосъстоянието, здравето и образованието на децата в България. Children of Bulgaria има две успешни кампании зад гърба си и е регистрирана в САЩ като организация с идеална цел. Благодарение на няколко спонсори, местни бизнеси и българска козметична компания, миналата година фондацията организира коктейл в Българското консулство в Ню Йорк и със събраните средства осигури необходимо оборудване и достъп до интернет, и в момента строим детска площадка за училището за деца с нарушено зрение \"Д-р Иван Шишманов\" във Варна. Тази година благотворителният коктейл ще се състои на 10 Maй от 17,30 часа в Ню Йорк, адрес: 344 Bowery, 10012. Дарения се събират на място или на \"Нашата организация прави проучване и когато е възможно, купува оборудване директно от производителя на най-добри световни цени. Не правим парични дарения. На края на всяка кампания публикуваме нашите финансови отчети на уеб сайта ни\", казаха от фондацията.", "date": "2018.05.09", "title": "Българи в Ню Йорк събират дарения за училище в Пловдив"}
{"url": "https://www.24chasa.bg/novini/article/6854291", "text": "Бивш заместник-председател на Камарата на депутатите на румънския парламент бе осъден днес на две години затвор ефективно по дело за незаконно връщане на гори, щетите по което се изчисляват на около 300 милиона евро, съобщава информационният сайт Зиаре. Виорел Хребенчук бе депутат от управляващата в момента Социалдемократическа партия (СДП). Местни медии го наричаха \"великия комбинатор\" и \"свръзката между политици, барони, кметове, полицаи, прокурори и съдии в мафиотските действия по ограбване на бюджета\". След пет отлагания днес Върховният касационен съд обяви присъда от две години затвор ефективно за 65-годишния Хребенчук по обвинение в търговия с влияние. Той бе оправдан по други предявени му обвинения, предава БТА. Подсъдими по същото дело са още неговият син Андрей Хребенчук, бившият депутат от СДП Йоан Адам и бившият сенатор от Национално-либералната партия (сега в опозиция) Тудор Киуариу. Йоан Адам получи две години затвор за купуване на влияние. Делото се гледа от 2015 г. и касае незаконното връщане на над 43 000 хектара гори в окръг Бакъу. Щетите по делото се изчисляват на 1 421 800 870 леи (303 888 615 евро). През октомври 2015 г. Виорел Хребенчук, синът му Андрей и бившият депутат Йоан Адам признаха вината си и поискаха да бъдат съдени по опростена процедура. Днешната присъда може да бъде обжалвана пред петчленен съдебен състав.", "date": "2018.05.09", "title": "2 години затвор за бивш румънски депутат за търговия с влияние"}
{"url": "https://www.24chasa.bg/novini/article/6854282", "text": "Египетски археолози откриха гробница на \"велик армейски генерал\" от времето на Рамзес Втори в погребалния комплекс Сакара край Кайро, съобщи Асошиейтед прес. Гробницата на генерала, наречен Ивриа, е открита в некропола от Новото царство. Тя още не е напълно разкопана, но съдържа много материали, свидетелстващи за високия му статут, предаде БТА. Рамзес Втори се възкачва на трона на двайсет години. Той е третият фараон от 19-ата династия, управлявала Египет преди повече от 3000 години. Сред постиженията му са разширяването на Древен Египет до земите на съвременна Сирия на изток и съвременен Судан на Юг. Египетските власти се надяват новите археологически открития да засилят туризма, пострадал от политическите проблеми след въстанието от 2011 г.", "date": "2018.05.09", "title": "Откриха гробница на древен фараон край Кайро"}
{"url": "https://www.24chasa.bg/novini/article/6854309", "text": "В Централната джамия в Брюксел се проповядва джихад и антисемитизъм, сочи доклад на белгийските служби, цитиран от местни медии. Отбелязва се, че проповедите на арабски призовават за въоръжени действия, насърчават изказвания срещу евреите и посегателства над хомосексуалисти. В доклада от 40 страници се допълва, че помагалата за образованието на белгийските имами са заимствани от ръководства за дейността на терористичната мрежа Ал Каида, предава БТА. През март белгийските власти разтрогнаха договора със Саудитска Арабия за стопанисването на джамията, сключен във втората половина на миналия век. Действителното прекратяване на този договор е с отсрочка от една година. В края на миналата година белгийското правителство прогони имама на джамията, саудитски гражданин, определен като \"изключително радикализиран, консервативен и опасен\" за обществото и за националната сигурност. Цитираният доклад на службите е изготвен покрай парламентарното разследване на атентатите в Брюксел от март 2016 г., за които отговорност поеха терористите от \"Ислямска държава\". Миналата година Федералният парламент на Белгия настоя за преразглеждане на отношенията с Рияд. В документа се призовава за \"задълбочен размисъл\" по дипломатическите, търговските и другите връзки със Саудитска Арабия.", "date": "2018.05.09", "title": "Белгийските служби: В Централната джамия в Брюксел се проповядва джихад"}
{"url": "https://www.24chasa.bg/novini/article/6854292", "text": "Правителствените и държавни лидери и опозиционни лидери от Европейската народна партия (ЕНП), както и председателят на ЕНП Жозеф Дол, председателите на Европейския съвет, Европейската комисия и Европейският парламент - Доналд Туск, Жан-Клод Юнкер и Антонио Таяни, са поканени да участват в предстоящата Среща на върха на ЕНП, която ще се състои в София на 16 май, съобщиха от пресцентъра на ГЕРБ.  Тъй като Западните Балкани са сред водещите приоритети на Българското председателство на Съвета на ЕС и на ЕНП, дневният ред на Срещата на върха ще се фокусира върху подготовката за Срещата на върха между ЕС и Западните Балкани на 16 и 17 май в София. Председателят на ЕНП Жозеф Дол ще бъде домакин на срещата на високо равнище. Участие във форума ще вземат и председателят на Групата на ЕНП в Европейския парламент Манфред Вебер, генералният секретар на ЕНП Антонио Лопес-Истуриз и членовете на председателството на ЕНП. Никос Анастасиадис (Кипър), Бойко Борисов (България), Клаус Йоханис (Румъния), Себастиян Курц (Австрия), Ангела Меркел (Германия), Виктор Орбан (Унгария), Андрей Пленкович (Хърватска), Мариано Рахой (Испания) и Лео Варадкар (Ирландия) понастоящем са държавните и правителствени глави от ЕНП в Съвета на ЕС. В срещата ще участват също правителствени и държавни глави, както и партийни лидери от ЕНП от страните от Западните Балкани.", "date": "2018.05.09", "title": "Лидерите на Европейската народна партия ще се срещнат в София на 16 май"}
{"url": "https://www.24chasa.bg/novini/article/6854310", "text": "Генералният секретар на Съвета на Европа Турбьорн Ягланд заяви, че е шокиран от нападението срещу черногорската журналистка Оливера Лакич, съобщи Танюг. Шокиран съм и натъжен от новината за още едно нападение срещу журналист в Черна гора. Според няколко информации в медиите разследващата журналистка Оливера Лакич е била ранена пред своята къща в Подгорица, предаде БТА. Предупреждение за този случай бе публикувано и в нашата платформа за защита и сигурност на журналистите, заявил Ягланд, се казва в съобщение на Съвета на Европа. Работата на журналисти и свободата на медиите са от съществено значение за функционирането на която и да било демокрация, заяви Ягланд, който изтъкна, че нападенията срещу журналисти са нападения и срещу демокрацията. Това е ключов въпрос на СЕ и ще направим всичко, което можем, за да спрем тази опасна тенденция, заяви Ягланд.", "date": "2018.05.09", "title": "Генералният секретар на Съвета на Европа: Шокиран съм от нападението срещу черногорска журналистка"}
{"url": "https://www.24chasa.bg/novini/article/6854349", "text": "Земетресение с магнитуд 6,2 разтърси днес Таджикистан, предаде Ройтерс, като се позова на Геоложкия институт на САЩ. Силният трус е станал на дълбочина от 96 километра, с епицентър е в южен планински район близо до границата с Афганистан. За момента няма данни за пострадали хора и нанесени материални щети, предаде БТА. Земетресението е разлюляло сгради в афганистанската столица Кабул. Трусът е бил усетен и в Пакистан, включително в столицата Исламабад, казаха очевидци, цитирани от Ройтерс.", "date": "2018.05.09", "title": "Силно земетресение в Таджикистан близо до \nграницата с Афганистан"}
{"url": "https://www.24chasa.bg/novini/article/6854319", "text": "Според анализатори Пекин иска неочакваната среща на върха между Китай и Северна Корея, която се състоя тази седмица, да изпрати послание към Вашингтон, че Китай остава ключов за всяко решение за Корейския полуостров, преди севернокорейският лидер Ким Чен Ун да предприеме историческата си среща с президента на САЩ Доналд Тръмп, казват анализатори. Китайският президент Си Цзинпин желае да защити стратегическите интереси на Пекин и да гарантира, че Китай ще има думата в процеса, особено когато се стигне до запазването на приятелски режим в Пхенян като буфер срещу силите на САЩ и Южна Корея, разположени от другата страна на 38-ия паралел. Днес американският държавен секретар Майк Помпейо пристигна в Северна Корея, за да финализира подробностите за срещата на върха между Тръмп и Ким - само ден след неочакваната визита на Ким в северния китайски пристанищен град Далян вчера и завчера, Ким от своя страна демонстрира желанието си за китайска подкрепа в разговорите, по-конкрегно чрез призива си за \"поетапен и синхронизиран\" подход към денуклеаризацията, обратно на искането на Тръмп за незабавен край на ядрените му програми. \"Смятам, че Си иска да осуети изненадващ резултат от срещата между Тръмп и Ким\", казва Бони Глейзър от Центъра за стратегически и международни изследвания във Вашингтон. Неочакваната среща на Си и Ким в Далян бе втората за малко повече от месец - след предварително обявеното посещение на севернокорейския лидер в Пекин в края на март. Това бе неговата първа визита в чужбина, след идването му на власт преди шест години и ясен знак за трайна връзка между комунистическите съседи въпреки годините на напрежение в отношенията. Срещата в Далян също бе показателна с това, че се очакваше Си Цзинпин да посети Пхенян, преди Ким отново да се върне в Китай, показвайки, че севернокорейският лидер най-накрая се е съгласил да приеме ролята на \"младши партньор\" във връзката след продължителния период на напрегнати отношения, казва Майкъл Маза от института \"Американ ентърпрайз\", мозъчен тръст във Вашингтон. Според Глейзър президентът Си иска да е сигурен, че китайските интереси ще бъдат защитени в преговорите на Северна Корея с Вашингтон. Като минимум, това означава да осигури на Пекин \"място на масата\", ако преговорите започнат сериозно\", казва Глейзър. Ким също така се надява да си осигури помощта на Китай, за да склони Тръмп да бъде по-гъвкав в исканията си за проверимо прекратяване на севернокорейската ядрена програма. Посрещайки Ким като домакин два пъти преди срещата му с Тръмп, Си също така утвърждава, поне символично, \"доминиращата роля на Китай на Корейския полуостров\", смята Маза. \"По-общо казано, ако се заражда нещо като голям пазарлък, Си иска да е сигурен, че това няма да доведе до фундаментална промяна на стратегическата среда в ущърб на китайските интереси\", допълва Маза. \"За Си важното послание е просто че Китай е ключов играч за постигането на решение за Корейския полуостров и срещата (в Далян) цели да потвърди това послание, най-вече към Доналд Тръмп\", казва Стив Цанг, директор на Института за Китай в Лондонската школа за източни и африкански изследвания. Ким на свой ред вероятно е имал намерение чрез срещата в Далян да сигнализира, че \"Китай остава съюзник на Северна Корея и следователно ще е готов да се притече на помощ, ако Тръмп поиска прекалено висока цена за сделка\", заключава Цанг.", "date": "2018.05.09", "title": "Пекин иска срещата между Чен Ун и Си Цзинпин да е послание към Вашингтон"}
{"url": "https://www.24chasa.bg/novini/article/6854418", "text": "Комисия от дирекция \"Инспекторат за опазване на културното наследство\" в Министерството на културата направи оглед на археологическите разкопки край благоевградското село Покровник. Това е първият етап от обсъжданията за бъдещето на обекта, обясни за БТА ръководителят на екипа доц. Здравко Димитров от НАИМ при БАН. \"Останките от откритата гробница и баня могат да бъдат преместени. Откритата църква ще бъде запазена на място и реставрирана. След това на място може да се изгради музей на открито, край самата магистрала. При този вариант не е необходимо преместване на трасето на автомагистрала \"Струма\". Предстоят още проверки от експерти и от други ведомства, а след това ще се пристъпи към проучване на горната част на терена. Това е общото становище, което се очаква да бъде взето\", допълни Димитров. Днес от 18.30 часа кметът на Благоевград Атанас Камбитов организира дискусия, на която ще бъдат обсъдени възможните варианти за запазване на археологическите находки на място край село Покровник. Целта на дискусията е да бъде чуто мнението на максимален брой жители на общината и да се изгради една обща за Благоевград позиция, преди срещата с премиера Бойко Борисов. Поканени са всички заинтересовани граждани, представители на различни институции, неправителствени организации. По време на инспекцията, която направи на 5 май на АМ \"Струма\" в района на археологическите находки, премиерът Бойко Борисов покани на среща в Министерския съвет тази седмица кмета на Благоевград и представители на инициативния комитет за запазване на археологическите находки.", "date": "2018.05.09", "title": "Експерти: Основните находки край \nБлагоевград могат да бъдат преместени"}
{"url": "https://www.24chasa.bg/novini/article/6854416", "text": "Сръбският министър за иновациите и технологическото развитие Ненад Попович развълнува неотдавна обществеността като заяви, че трябва да се забрани вносът на детска гей книжка от Хърватия, съобщиха сръбските медии, цитирани от БТА.  \"Не е нормално, както пише в книжката, Роко да има две майки, а Ана - двама татковци, в момент, когато Сърбия се бори за по-висока раждаемост\", заяви Попович. \"Никога, през целия си живот, не съм казвал нещо грозно за хомосексуалистите. Аз просто съм против възможността да се приеме закон, който да даде възможност на двойки от един и същи пол да осиновяват деца\", каза министърът за белградската Телевизия Първа. Той каза, че гей книжката от Хърватия е един вид промотиране и опит това да се въведе \"през задния вход\". Премиерът Ана Бърнабич, която не крие хомосексуалната си ориентация, заяви, че Попович е обидил част от гражданите на Сърбия, които плащат за работата на правителството, и обяви, че ще разговаря на четири очи с министъра, за да се опита да разбере изявлението му. \"За мене темата засега е приключена, чакам разговора с премиерката\", каза Попович.", "date": "2018.05.09", "title": "Сръбски министър поиска да се забрани\nвнасянето от Хърватия на гей книжка за деца"}
{"url": "https://www.24chasa.bg/novini/article/6854437", "text": "Китай съжалява за решението на САЩ да се изтеглят от подписаното през 2015 г. ядрено споразумение с Иран и ще продължи да го спазва, предаде ДПА, цитирайки изявление от днес на говорител на китайското външно министерство. Многостранното споразумение, което беше договорено с шест световни сили и с Европейския съюз, спомогна за съхраняването на международния режим на неразпространение на ядрени оръжия и допринесе за мира в Близкия Изток, се казва и в изявлението, предаде БТА. Китай, заедно с Европа, ще продължи да изпълнява споразумението и призовава всички страни по него да се върнат към неговото прилагане.", "date": "2018.05.09", "title": "Китай разкритикува оттеглянето на САЩ\nот иранското ядрено споразумение"}
{"url": "https://www.24chasa.bg/novini/article/6854436", "text": "За 70 години Израел изгради процъфтяваща икономика, стана най-голямата регионална военна сила и надви многобройни врагове. Много израелци обаче се питат дали страната им не е изправена пред нова заплаха: самата себе си. На фона на наближаващата годишнината от провъзгласяването му за държава на 14 май 1948 г. Израел е разделен между тези, за които еврейската идентичност трябва да е на първо място, и онези, които се тревожат за демократичния характер на държавата си. \"Израелците са свързани от съдбата. Когато съществуването ни бива оспорвано, ние сме единни\", обяснява Йедидия Щерн, преподавател по право в университета Бар Илан и вицепрезидент на мозъчния тръст Израелски институт за демокрация. Настъпи ли сигурност обаче, \"отново можем на воля да се борим едни с други за посоката\", която трябва да се следва, казва той. Правителството на Бенямин Нетаняху, смятано за най-дясното в израелската история, разбуни духовете сред видни представители на обществеността, като предложи законопроект, който цели да се засили еврейската идентичност на Израел. Подобни мерки отразяват стремежа на младата държава, родена от пепелта на Холокоста, да намери идентичността си, казват експерти. Защитниците на тези мерки ги оправдават с желанието да се чуе гласът и на други общности, освен традиционния елит. Но техните критици, членове на опозицията, артисти, университетски преподаватели или бивши висши ръководители, се безпокоят от популистки политики, които атакуват демокрацията. Тази интроспекция се прояви наскоро в законопроект, определящ Израел като национална държава на еврейския народ, еврейския език (иврит) - като единствен официален език, а Ерусалим - като \"единна столица\" на страната. Проектът беше приет на първо четене в парламента. В неделя министерска комисия представи друг текст, ограничаващ правомощията на Върховния съд да обявява за недействителни законите, които според него противоречат на демократичните ценности. Според министрите, които подкрепят този закон, съдът се е сдобил с твърде голямо влияние спрямо останалите подразделения на властта. Върховният съд ги разгневи, като нареди евакуирането на някои еврейски селища на окупираните палестински територии и преустанови временно план за експулсиране на африкански мигранти. Междувременно министерството на културата се опита в последния години да съкрати средствата за културни институции, проявили се като \"нелоялни\" към Израел. Това раздвоение предшества създаването на Израел. През 1947 г. светските ционистки ръководители и ултраортодоксалните еврейски представители на практика се разбраха ултраортодоксалните, които стриктно спазват законите на юдаизма, да си запазят правото да имат последната дума по закона в областта на частното право, например по отношение на брака, и да се наложи спазването на шабат - свещения ден, отреден всяка седмица за почивка. Споразумението остана в сила, когато Израел обяви независимост, илюстрирайки стремежа за помиряване на демократичните ценности и еврейския характер на новосъздадената нация. Израел официално няма конституция, а заместващи я \"основни закони\". През 1992 г. парламентът прие два фундаментални закона, които утвърдиха \"еврейските и демократични\" ценности на Израел и наложиха изискване всеки закон да е подчинен на тези ценности. Липсата на ясно определение за \"еврейски\" и \"демократичен\" обаче дава възможност за тълкувания. \"Все повече израелци изпитват нуждата да избират между \"еврейски\" и \"демократичен\" и имат усещането, че при прилагането на тези ценности не е спазен балансът\", казва Йедидия Щерн, основавайки се на допитвания на своя институт. Светските евреи с европейски произход, със социадемократически ценности, доминираха през първите 40 години от съществуването на Израел, казва той. Оттогава обаче други общности, като евреите от арабските страни, религиозните националисти и ултраортодоксалните, се наложиха като политическа сила. Израелските араби, които представляват 17,5 процента от населението, са дори още по-ангажирани политически. Израелско-палестинският конфликт продължава да хвърля сянка върху бъдещето. Все повече десни политиците се противопоставят на създаването на палестинска държава и говорят открито за анексиране на по-голямата част от окупирания Западен бряг. Противниците им \"размахват\" демократичния и демографския аргумент. Предвид демографските реалности, ако иска да остане еврейска държава, Израел ще трябва да откаже равни права на палестинците и да наложи режим на апартейд, изтъкват те. \"Израел беше създаден, за да може еврейският народ, който никога не се е чувствал у дома си никъде по света, най-сетне да има свой дом\", заяви наскоро Давид Гросман - едно от големите имена на израелската литература. \"Днес, след 70 години на удивителни постижения в толкова области, Израел, с цялата си мощ, може би е крепост, но все още не е дом. Израелците няма да имат дом, докато палестинците не получат своя\", каза той. Текстът е на Джона Мандел от Франс прес, преведен и редактиран от БТА. ", "date": "2018.05.09", "title": "70 години след създаването си Израел е изправен пред предизвикателството на идентичността си"}
{"url": "https://www.24chasa.bg/novini/article/6854435", "text": "Иран продължава да изпълнява задълженията си по ядреното споразумение със световните сили, заяви днес Международната агенция за атомна енергия /МААЕ/, цитирана от Ройтерс. Иран е обект на най-строгия режим за международен надзор съгласно ядреното споразумение, което предоставя важен механизъм за контрол, подчертава МААЕ, предава БТА. \"Що се отнася до настоящия момент, МААЕ може да потвърди, че Иран изпълнява задълженията си по споразумението\", заяви организацията, като добави, че \"внимателно следи развитието\" на ситуацията.", "date": "2018.05.09", "title": "Иран още изпълнява задълженията си по ядрената сделка, според агенцията за атомна енергия"}
{"url": "https://www.24chasa.bg/novini/article/6854438", "text": "При израелски ракетен удар срещу ирански военен обект южно от Дамаск са убити най-малко 15 души, включително осем иранци, съобщи базираният във Великобритания Сирийски център за наблюдение на човешките права, цитиран от Ройтерс. Информации за израелски ракетен удар в сектора Кисуе късно снощи се появиха след изявлението на президента Доналд Тръмп, че изтегля САЩ от ядрената сделка за Иран, предава БТА.  В Дамаск днес държавните медии съобщиха, че противовъздушната отбрана на Сирия е свалила две израелски ракети, а според военен командир от регионалния съюз, който подкрепя Дамаск, Израел е нанесъл удар по сирийска военна база, без да причини жертви. Израелската армия отказа да коментира съобщенията, които дойдоха малко след като снощи тя заяви, че е засякла \"необичайна активност\" на иранските сили в Сирия и обяви повишена готовност. Иран е важен поддръжник на армията на сирийския президент Башар ал Асад и изпрати сили на \"Гвардейците на ислямската революция\" в негова помощ, наред с шиитски милиции от региона, сред които ливанската Хизбула. Израел, който смята Иран за свой върховен враг, а Хизбула - за най-голямата заплаха по границите си, многократно е нанасял удари по ирански сили и бойци на Хизбула в Сирия, предимно за да спре прехвърляне на оръжие между тях, припомня Ройтерс.", "date": "2018.05.09", "title": "Най-малко 15 убити при израелския ракетен удар в Сирия"}
{"url": "https://www.24chasa.bg/novini/article/6854448", "text": "Наредбата за единните държавни изисквания за придобиване на висше образование по специалността „Право“ и професионална квалификация „юрист“, която предвижда отпадане на задочната форма на обучение, въвеждане на допълнителни хорариуми за определени дисциплини и откриване на специализирани магистърски програми, ще влезе в сила от учебната 2019-2020 година. Протичащият в момента процес на преструктуриране на учебния процес във всички юридически факултети е причина за приетото решение от Министерския съвет. Новият срок ще даде достатъчно време висшите училища да се подготвят и при необходимост да променят учебните си програми, за да са в съответствие с новите изисквания. Националната агенция за оценяване и акредитация също ще има възможност да актуализира критериите за оценяване и акредитация на специалността „Право“. Ще се създадат и необходимите условия за оценка и акредитация на специализирани магистърски програми в рамките на професионално направление „Право“. Удължаването на срока ще позволи и на Министерството на правосъдието да сформира работна група, която да прегледа нормативната уредба в сферата на обучението по специалността от регулираните професии „Право“.", "date": "2018.05.09", "title": "От 2019 \"Право\" ще се учи само редовно"}
{"url": "https://www.24chasa.bg/novini/article/6854447", "text": "Софийска районна прокуратура внесе в съда искане за вземане на мярка за неотклонение \"задържане под стража\" по отношение на Спас Василев, добил известност в социалните мрежи с името Александър Николов, съобщават от обвинението. В момента Василев изтърпява наложеното му наказание \"лишаване от свобода\" за срок от седем месеца, за извършена от него измама. Присъдата беше обявена след споразумение между защитата на Спас Василев и прокуратурата, и след като щетите от 1900 лева бяха платени на потърпевшите. В Софийска районна прокуратура са налице още две досъдебни производства за измами срещу Спас Димитров Василев, разследването, по които не е приключило. По едно от тях вчера – на 08 май 2018 г., е изготвено постановление за привличането му към наказателна отговорност, като му е повдигнато обвинение за измама в големи размери, извършена в условията на продължавано престъпление – с шест отделни деяния. Василев е обвинен в това, че е заблудил девет лица, че ще им осигури закупуването на изгодни самолетни билети, което впоследствие не е изпълнил. Той е обвинен и за това, че е възбудил заблуждение у управителя на дружество \"А.\" ООД - с предмет на дейност - туристическа и туроператорска дейност, че е представител на фирма \"Еспас Медия\" ООД и че служители на дружеството пътуват много и често по различни дестинации в Европа и света и искат да ползват услугите на \"А.\" ООД за закупуване на самолетни билети и хотелско настаняване. С действията си, Василев е причинил на пострадалите имотна вреда в общ размер почти 37 500 лв. Предвид високата обществена опасност на деянието и дееца, както и поради обстоятелството, че предстои освобождаване на Василев от затвора, поради изтърпяване на наложеното му наказание \"лишаване от свобода\", наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 09 май 2018 г. за разглеждане на искане за вземане спрямо него на мярка за неотклонение \"задържане под стража\".", "date": "2018.05.09", "title": "Днес пускат Спас от затвора, но искат нов арест за известния като Александър в мрежата"}
{"url": "https://www.24chasa.bg/novini/article/6854459", "text": "Магистрати в Бургас наложиха осем години \"лишаване от свобода\" на Фикрет Ф., заловен с наркотици на стойност 1 400 000 лева. Решението е на Апелативния съд в морския град, предаде БТА.  Мъжът направил опит да пренесе общо 64 килограма екстази и марихуана в Република Турция. 26-годишният Фикрет Ф. от село Троица, община Шумен, е осъден да изтърпи наказанието си при първоначален \"строг\" режим. Съдът наложи на трафиканта и наказание \"глоба\" в размер на 50 000 лева. Фикрет Ф. е бил задържан в лек автомобил \"Сеат Толедо\", при опит да премине през ГКПП \"Лесово\" в Република Турция. Наркотиците, разпределени в пликове, били скрити зад задната седалка, където имало монтирана и заварена метална преграда от ламарина. По време на съдебното производство подсъдимият поддържа тезата, че не знаел за наркотичните вещества. Решението подлежи на обжалване или протест в 15-дневен срок пред Върховния касационен съд.", "date": "2018.05.09", "title": "Осъдиха на осем години затвор мъж, задържан с наркотици за 1 400 000 лева"}
{"url": "https://www.24chasa.bg/novini/article/6854457", "text": "След десетилетие на преговори Япония и Китай днес се споразумяха да открият \"гореща линия\" по сигурността с цел избягване на морски инциденти, които биха възпламенили напрежение между двете най-големи военни сили в Азия, предаде Ройтерс. Споразумението беше подписано на церемония в Токио от премиерите на Япония и Китай Шиндзо Абе и Ли Къцян. То предвижда в 30-дневен срок да бъде открита пряка телефонна връзка за висши служители, които да комуникират в случаи на инциденти с плавателни съдове и военни самолети на двете държави, предаде БТА. Това е най-новият резултат от усилията за подобряване на двустранните отношенията, помрачени от спомена за японската окупация на части от Китай през Втората световна война и спора за островите в Източнокитайско море, отбелязва агенцията. Освен \"горещата линия\", като част от сделката се планират редовни срещи между китайски и японски представители от отбраната, а също и механизъм за комуникация между плавателните съдове в открито море за избягване на инциденти. Японският премиер съобщи още, че е бил поканен на официално посещение в Китай, предаде Франс прес. Все още не е определена дата за визитата. \"Тя ще се осъществи извършена в подходящ момент\", каза Абе.", "date": "2018.05.09", "title": "Япония и Китай се договориха за \"гореща линия\" след дългогодишни преговори"}
{"url": "https://www.24chasa.bg/novini/article/6854463", "text": "Съветът за електронни медии избра за свой председател София Владимирова за втори пореден мандат на свое редовно заседание за. Тя получи четири гласа „за” и един „въздържал се” - Мария Стоянова. София Владимирова пое поста на председател на регулатора на 9 май 2017 г. Сега ще е начело на СЕМ за още една година. Подкрепата си за нея днес дадоха членовете на Съвета Бетина Жотева, Розита Еленова и Иво Атанасов. Петият член на регулатора - Мария Стоянова, се въздържа от гласуване заради изтичащия й в началото на следващия месец мандат.", "date": "2018.05.09", "title": "СЕМ преизбра за свой председател София Владимирова"}
{"url": "https://www.24chasa.bg/novini/article/6854461", "text": "Германия иска да запази ядреното споразумение с Иран, защото американският президент Доналд Тръмп не е предложил алтернатива за възпиране на ядрените амбиции на Ислямската република, след като се отказа от сделката, заяви министърът на външните работи Хайко Маас, цитиран от Ройтерс и БТА.  \"Сделката работи. Желаем да съхраним механизмите за контрол и правилата за прозрачност\", каза Маас на пресконференция днес. \"Това важи с особена сила предвид факта, че няма никава яснота какво предвиждат САЩ като алтернатива за сделката, която възпира Иран да разработва ядрени оръжия и е способна да удостоверява, че той я спазва\".", "date": "2018.05.09", "title": "Хайко Маас: Германия иска да запази ядрената сделка с Иран"}
{"url": "https://www.24chasa.bg/novini/article/6854467", "text": "Председателят на Българската академия на науките акад. Юлиан Ревалски се срещна с протестния щаб и с ръководството на Националния институт по метеорология и хидрология /НИМХ-БАН/ във връзка с протеста на служителите срещу разпределената от Общото събрание на БАН бюджетна субсидия за 2018 г. Това съобщи пресцентърът на Академията. На срещата двете страни са се обединили около предложението председателят в двуседмичен срок да свика Управителния съвет на БАН за търсене на решение за осигуряване на необходимите средства за дейността на НИМХ през 2018 г. Председателят на БАН и директорът на НИМХ-БАН ще предприемат необходимите стъпки за това НИМХ, в качеството му на Национална хидрометеорологична служба на България, да бъде финансиран програмно-целево от следващата година.", "date": "2018.05.09", "title": "Протестиращите синоптици се срещнаха с председателят на БАН"}
{"url": "https://www.24chasa.bg/novini/article/6854598", "text": "Днес, на Деня на Европа, Европейската комисия стартира обществена онлайн консултация, насочена към всички европейски граждани, като ги приканва да споделят своите виждания за посоката, в която Европейският съюз следва да поеме в бъдеще, предава БТА. Тази единствена по рода си консултация - част от по-широкия дебат за бъдещето на Европа, чието начало беше поставено с Бялата книга на Комисията на 1 март 2017 г., беше подготвена от форум от 96 граждани от 27-те държави членки, които се събраха, за да решат какви въпроси да поставят пред своите съграждани. Председателят на Европейската комисия Жан-Клод Юнкер заяви: В навечерието на европейските избори е време да решим какво ще представлява Европейският съюз от 27 държави. При всички положения той трябва да бъде изграден от европейските граждани. С проучването, което стартираме днес, поставяме въпроса пред всички европейци: Какво бъдеще искаме за себе си, за децата си и за своя Съюз? Сега е моментът европейските граждани да изразят мнението си, високо и ясно, по въпросите, които ги засягат, и за това, което искат техните лидери да предприемат по тези въпроси. На 5-6 май Комисията свика за първи път граждански форум, който да изготви проект за обществена консултация. По покана на Европейския икономически и социален комитет група от 96 европейски граждани се събраха в Брюксел и изготвиха съвместно онлайн проучване от 12 въпроса. Това уникално упражнение по демокрация на участието означава, че гражданите са в центъра на дискусията относно бъдещето на Европа. Това е част от продължаващия дебат относно бъдещето на ЕС с 27 държави членки, започнал с Бялата книга на Комисията от 1 март 2017 г. Гражданите вече могат да дават своите мнения онлайн, а настоящата консултация ще допълни тази възможност. Освен това онлайн консултацията ще се проведе успоредно с текущите диалози и консултации с гражданите, организирани от Европейската комисия и от държавите членки. От 2012 г. насам са проведени почти 700 интерактивни обществени дискусии в 160 града. Комисията ще увеличи честотата им в периода до изборите за Европейски парламент през май 2019 г., като целта е да бъдат организирани още 500 прояви. В допълнение към работата на Комисията, диалози с гражданите вече се организират от националните правителства във всички държави членки вследствие на инициатива, подета от Франция и подкрепена от държавните и правителствените ръководители на бъдещия Европейски съюз от 27 държави. Комисията споделя своя опит с държавите членки. Консултацията ще продължи до срещата на върха в Сибиу на 9 май 2019 г. Комисията ще представи пред държавите членки междинен доклад относно процеса, свързан с Бялата книга, на заседанието на Европейския съвет през декември 2018 г. Окончателен доклад ще бъде представен на първата среща на върха на ЕС-27 в Сибиу, Румъния, която ще се проведе на 9 май 2019 г., само няколко седмици преди изборите за Европейски парламент.", "date": "2018.05.09", "title": "12 въпроса за бъдещето на Европа: Комисията стартира онлайн консултация с гражданите"}
{"url": "https://www.24chasa.bg/novini/article/6854639", "text": "Руският президент Владимир Путин отново взе участие тази година в шествието на \"Безсмъртния полк\", предаде ТАСС, цитирана от БТА.  Путин се включи в шествието по Червения площад, носейки портрет на своя баща. Заедно с него в проявата участваха израелският министър-председател Бенямин Нетаняху и сръбският президент Александър Вучич. Путин участва в шествието за пети път. Той изтъкна важността на проявата, като каза по-рано днес на Парада на победата, че \"9 май обединява историята на храбростта от всички поколения\". \"Всяко семейство има свои, родни герои, те живеят в нашите сърца, те са заедно с нас в редиците на Безсмъртния полк\", заяви президентът. Той неведнъж е разказвал как баща му Владимир Спиридонович Путин е отишъл да се бие във Великата отечествена война, как се е сражавал и е бил тежко ранен при Ленинград. Акцията \"Безсмъртен полк\" се провежда за седми път. Участниците носят портрети на свои роднини, които са се сражавали на фронта. Тази година само в Москва в шествието участват около един милион души. Освен в Русия подобни прояви се провеждат и в други страни.", "date": "2018.05.09", "title": "Путин участва и в шествието на \"Безсмъртния полк\" в Москва (Видео)"}
{"url": "https://www.24chasa.bg/novini/article/6854640", "text": "Британският външен министър Борис Джонсън призова САЩ да опишат подробно виждането си за нова договореност за уреждане на отношенията с Иран, след като президентът Доналд Тръмп се оттегли от сегашното ядрено споразумение, предаде Ройтерс. Сега, след като правителството на Тръмп напусна Съвместния всеобхватен план за действие, върху него пада отговорността да опише как във Вашингтон ще постигнат ново договорено решение за общите ни тревоги, заяви пред британския парламент Джонсън, предаде БТА. Министърът каза, че самият той няма проблем с набелязаната от Тръмп цел да се намери трайно решение на ядрената заплаха от страна на Иран, но добави: Въпросът е как САЩ предлагат да се постигне това?\". Сега САЩ трябва да излязат с конкретни предложения за Иран, каза Джонсън. САЩ не бива да възпрепятстват доброто функциониране на сегашното ядрено споразумение с Иран, заяви Джонсън и подчерта, че то е жизненоважно за сигурността на страната му. \"Призовавам САЩ да избягват всякакви действия, които биха попречили на другите страни да поддържат споразумението работещо в интерес на нашата колективна сигурност\", каза той, цитиран от Франс прес.", "date": "2018.05.09", "title": "Борис Джонсън: Тръмп да опише виждането си за ново споразумение с Иран"}
{"url": "https://www.24chasa.bg/novini/article/6854645", "text": "Най-младият йеромонах Спиридон наказан, мълвят свещениците в монтанско. Пияният поп ще бъде понижен в сан и преместен на друга служба, научихме от запознати. За негов заместник се спряга Боровишкият отец Никон. Новият Видински митрополит Даниил, който е много стриктен в спазването на канона и морала се заканил да накаже пропилият се божи служител. Малко преди 9 вечерта на Гергьовден пътни полицаи от Монтана са проверили 21-годишният Спиридон Г., игумен в Чипровския манастир. Той шофирал „Мерцедес Ц 180” по бул. „Ал. Стамболийски” в Монтана. Тестът с дрегер отчел 2,59 промила в издишания от шофьора въздух. Резултатът от дрегера не е оспорен, уточняват от полицията. Съставен му е акт, ще бъде съден по бързата процедура. Монахът се изкушил да сръбне повече алкохол на организираният от община Чипровци Пети фестивал на чипровския килим. На самото откриване Спиридон беше трезвен, но на страстта към алкохола не устоял след тържествената част. Сред пъстрото тържество имаше и богати трапези и народни питиета. Спиридон се разкаял, дори не вкусил нищо и с часове се отдавал на молитви в усамотение, разказват негови близки. Поискал прошка от Бога и от светеца на Чипровската обител Свети Иван Рилски, като се надявал, че грехът му ще бъде опростен.", "date": "2018.05.09", "title": "Най-младият йеромонах Спиридон наказан?"}
{"url": "https://www.24chasa.bg/novini/article/6854647", "text": "Министър Лиляна Павлова откри днес, в Деня на Европа, информационна изложба с пана за това какво представлява ротационното председателство на Съвета на ЕС, какво може да направи то, с което да промени живота на всеки европеец и защо е важен гласът на гражданите. Това съобщиха от Министерството за българското председателство на Съвета на ЕС. Организатор на изложбата е евродепутатът Ева Майдел заедно с Министерството за Българското председателство и Столична Община. Официален старт на изложбата дадоха още кметът на София Йорданка Фандъкова, еврокомисарят Мария Габриел и евродепутатът Андрей Ковачев. „Изложбата дава отговори на всички въпроси за председателството по един нагледен, прекрасен и достъпен начин. Благодаря на Ева Майдел за инициативата, защото чрез нея гражданите могат да разберат за европейския институционален триъгълник, който днес се представлява от активни българи“, посочи министър Павлова. Тя добави, че много често младите хора я питат как участваме в създаването на европейското бъдеще и дали се чува техният глас. „Попитаха ме и днес, по време на граждански диалог в Софийския университет. Ние не само участваме, но и сме двигатели на решенията, които в момента се взимат в европейските институции“, заяви още министърът при откриването на изложбата, която ще остане пред НДК до 18 май. „28-те държави членки представят общността в лицето на Съвета на ЕС. Водим сериозни активни диалози с Европейската комисия, която е „правителството“, двигателят на изпълнението на всички политики, които европейските лидери приемат, и от третата страна е Европейският парламент, който кове законите на Европа“, каза още министър Павлова. Тя подчерта, че най-важната част обаче е местната власт, която е най-близо до хората. „Без нея няма как да сме отворени към гражданите, затова специално благодаря на кмета г-жа Фандъкова като наш основен партньор на Българското председателство. А то се реализира в тази прекрасна европейска столица, която буквално разцъфна благодарение на нея и екипа й. Днес София е красива, зелена и модерна, което дава възможност да посрещнем 20 000 души“, заяви министър Павлова. Толкова са пристигналите в София делегати за целите на председателството от неговия старт досега. „От тях чуваме разкошни отзиви не само за заседанията, но и за това, което им предлага нашият град. Разчитаме тези наши гости да се върнат като туристи и да правят бизнес в страната ни“, каза още министър Павлова . Информационните табла за ролята на Българското председателство на Съвета на ЕС вече видяха гражданите на Стара Загора, където министър Павлова и Ева Майдел представиха изложбата на 3 ноември 2017 г. Сега е ред на столичани и гостите на София.", "date": "2018.05.09", "title": "Министър Павлова откри изложба за председателството в Деня на Европа"}
{"url": "https://www.24chasa.bg/novini/article/6854657", "text": "С присъствието си в Егейско море НАТО допринася за изпълнението на споразумението между Европейския съюз и Турция за спиране на наплива на нелегални мигранти, заяви генералният секретар на НАТО Йенс Столтенберг в интервю за гръцката агенция АНА-МПА. Столтенберг изтъкна, че по данни на ООН присъствието на кораби на НАТО в Егейско море след 2016 г. е довело до значително намаляване на нелегалните преминавания на мигранти, предаде БТА. Присъствието на НАТО помага за откриването на плавателни съдове с нелегални мигранти. Когато забележат лодки с мигранти, корабите на алианса уведомяват гръцката брегова охрана, турските власти и европейската гранична служба Фронтекс, каза Столтенберг. Той добави, че присъствието на НАТО в Егейско море допринася и за засилване на сътрудничеството между Гърция и Турция, както и между Турция и Фронтекс, което е особено важно за справянето със ситуацията с мигрантите, смята Столтенберг. Генералният секретар на алианса изрази загриженост от турско-гръцките отношения и инцидентите в Егейско море, но подчерта, че техните разногласия трябва да се решават с диалог между двете страни, които са членки на НАТО.", "date": "2018.05.09", "title": "Столтенберг: НАТО помага за намаляване на наплива на мигранти през Егейско море"}
{"url": "https://www.24chasa.bg/novini/article/6852862", "text": "Отношенията между стара Европа и новите възгледи, възникващи в широките руски степи, никога не са били лесни. След рухването на Съветския съюз обаче ситуацията за пореден път се промени, а Русия изгря на световната сцена, наметнала ново византийско ортодоксално наметало. Има все по-дълбоко потапяне в историята, като Русия е представяна за наследница на Византийската империя, а Москва - за третия Рим. Векове наред българската история е тясно свързана с тази на Византия, а в днешно време - и с руската. Източната римска империя (известна още като Византия) се отделя от Рим през V в. След опустошаването на Западната империя, Византия остава люлка на цивилизацията и християнството в Европа. Основно предимство и предпоставка за изумителния ѝ възход ѝ дава местоположението - под контрол на империята попадат всички търговски пътища между Азия и Европа. За най-успешен византийски император се смята Юстиниан I (527-565), наричан още Велики, по чието време империята достига най-голямо териториално разширение. Тогава включително днешните Северна Африка, Близкия изток, Турция, Балканите и Източна Европа до Черно море. След поредица от успешни военни кампании Юстиниан успява да укрепи проблемната източна граница с Персия - основен съперник за Пътя на коприната, и да завладее отново бившите римски провинции по африканското Средиземноморие. На запад императорът превзема Сицилия, град Рим и цяла Италия. Юстиниан променя държавата, религията и обществото из основи. Построява значителен брой църкви и манастири из империята сред които са “Сан Витале” в Равена и “Света София” в Константинопол. В тази посока се движи днес и “Новата руска империя”, разширявайки своето влияние и завладявайки търговските пътища така, както Византия поема контрола над Пътя на коприната. През 90-те години, ръководена от страдащия от алкохолизъм Борис Елцин, пасваше идеално на Запада, затова по негово време нямаше сериозни разногласия. Откъде се взеха след това? Русия се превърна в това, което Западът искаше по време на студената война - рушаща се и слаба бивша суперсила. Светът стана еднополюсен. САЩ доминират икономически и политически. Много В резултат в руското общество се настани идеологически вакуум. Тогава Елцин прехвърли властта на шефа на ФСБ Владимир Путин и действително задуха вятърът на промяната. Като президент Путин се посвети изцяло на възстановяването на бившата имперска мощ на Русия, а с успеха си успя да хване неподготвен Запада, който вече я беше отписал. Путин съживи армията, икономиката, обществото която отдавна го бе изгубила. Ключово за Путиновия курс към възстановяване включва След падането на Византия през 1453 г. Москва дава заявка да поведе ортодоксалния свят. В периода от XVI до XVIII в. ситуацията вече е различна, а владетелите не се изживяват като наследници на Византия. До края на XIX в. в историческите документи в Русия дори не се споменава Византия. В началото на XX в. византийското наследство за първи път се използва като аргумент за обосноваване на руската външна политика. Сега тази византийска идея отново се активира, макар и с други цели. “Президентът Путин се опитва да представи казва Алена Алшанская, експерт по Източна Европа.  От една страна, голяма част от греховете на съветската епоха вече са реабилитирани, а от друга страна - Путин се позиционира като наследник на царете, т.е. кореспондира с по-дълбок слой от руската история. Руският православен епископ Тихон Шевкунов, смятан за духовен баща на президента и наричан Путиновия Распутин, точно преди президентските избори през 2008 г., представи на руското общество филм, обобщаващ паралелите между Византия и Русия. Филмът “Гибелта на империята” предупреди руснаците, че без стабилна власт Русия ще бъде застигната от съдбата на Византийската империя. Стъпка по стъпка Владимир Путин работи за създаването на нова супердържава - имперска православно-византийска Русия, замислена като заместител на комунистическия СССР. Тази нова сила дава заявка да се превърне в център на огромен регионален блок, включващ съседните на Русия страни. Преди няколко години с участието на известни руски политици в Москва бе основан Византийски клуб. Той има задачата да затвърди ролята на Русия като наследник на източноримската цивилизация. Научният елит на Русия влезе в служба на историческата държавна политика. Какъв е смисълът на такова тълкуване на историята? Преосмислянето на византийската цивилизация в крайна сметка разширява зоната на влияние на Русия и неговото разпространение чрез предполагаемата близост на страните от тази империя с Русия. Стабилизиращата роля, която някога Византия играела в Близкия изток, се предала от нея към Османската империя, а след това и към СССР. Всички тези империи притежават общата източна византийска идентичност, въпреки че Османската империя била мюсюлманска държава. Така този квазиисторически аргумент обявява Близкия изток за сфера на руските интереси. Путин ясно се стреми да разпространи руското влияние в страни, където няма руснаци, но има православно мнозинство. Дали православната вяра тук е средство за прокарване на политическата стратегия? В повечето източноправославни страни руският патриарх е по-влиятелен от вселенския. Путин опитва да се представи като защитник на всички православни и особено на Балканите. След дългата изолация, санкциите и заплахите за военни удари Иран отново стана съюзник на Русия. Така Ирак, който се съобразяваше с американците дълги години след интервенцията за свалянето на Саддам Хюсеин, днес е близък с Москва. Създалата се ос на иранско влияние - Иран, Ирак и Сирия, изнервя Израел, тъй като границите му стават леснодостъпни за Иран. Засега Русия успява с дипломатически средства да овладява назряващия конфликт, но израелските въздушни удари по части на Иран и шиитската военна групировка “Хизбула” в Сирия не са рядкост. Друга голяма дипломатическа победа в Средиземноморския регион е сближаването с Турция на Ердоган, след опита за преврат. Днешна Турция не само се съобразява с Москва и сключва оръжейни сделки с нея. Редица експерти по региона посочват, че дори верността ѝ към НАТО и САЩ вече е силно разклатена. Политиката на подкрепа за революциите срещу диктаторите в Близкия изток от страна на западните държави Най-радикалното проявление на този процес бе възходът на “Ислямска държава”, с която в началото никой не се бореше. Москва обаче показа, че може да изгради ново уравнение за възстановяване на стабилността в Близкия изток. Подобно развитие на събитията доведе до отслабване на ислямския салафитски фанатизъм, родил “Ислямска държава”, просъществувала 3 години на огромна територия от Сирия и Ирак. Успехът при стабилизирането на региона е в интерес както на Русия, така и на Запада и се подкрепя от всички арабски държави. За тази цел бе от съществено значение да се укрепи системата на управление, различна от западната демокрация, която не може да бъде изкуствено насадена в региона. Показателно за изпълнението на тази програма е подкрепата на Путин за сирийския президент Башар Асад. Когато в края на 2015 г. Русия се намеси в Сирия, гражданската война там заплашваше Сирия от изчезване като държава. Десетки военни, етнически и религиозни групировки, воюващи както помежду си, така и с правителството държаха по-голямата част от страната. Повечето пътни артерии бяха прекъснати. Сирийската армия бе пред колапс. Намесата на Русия се оказа изключително ефективна въпреки сравнително малкото сили, които изпрати там. Имаше опасения от големи човешки и материални загуби, но равносметката през 2018 г. е успех за Путин. С приемливи загуби Русия получи военен достъп до Средиземно море. Кулминацията на триумфа на Путин бе договор, с който Сирия предостави за 50 г. на Русия летището в Латакия и пристанището в Тартус. Така се сбъдна отколешната руска амбиция за влияние в Средиземноморието. Планът на руския кандидат-император за Близкия изток се изпълнява в съответствие с османско-византийските източни принципи вместо със западните, основани на черно-бяла картина на света. Подходът на новата империя включва създаване на автономни структури и колективна сигурност в рамките на мозайката от различни групи в Близкия изток. Завръщането към тази система ще бъде от полза едновременно за религиозните, етническите, културните и клановите общности в арабския Близък изток.", "date": "2018.05.09", "title": "Новата Византия: Путин се позиционира  като наследник на руските царе"}
{"url": "https://www.24chasa.bg/novini/article/6854693", "text": "Девети май - Ден на Победата и Ден на Европа. Двата празника не бива да ни противопоставят, а да ни обединяват, написа президентът Румен Радев на официалната си страница във Фейсбук. Изисква го почитта към милионите жертви и решителното отхвърляне на всякакви форми на исторически ревизионизъм, посочва държавният глава, предаде БТА. Без победата над кафявата чума, обединена Европа щеше да остане несбъднат блян. В борбата с хитлеризма, редом с милионите съветски граждани и воини от Великобритания, САЩ, Франция, и другите страни от антихитлеристката коалиция, по бойните полета положиха костите си и хиляди българи. Днес почитаме и тяхната памет, пише Радев. Той добавя, че Обединена Европа не е икономически проект, а хуманистичен идеал и антифашизмът е вграден в нейния ценностен фундамент.", "date": "2018.05.09", "title": "Радев: Денят на Победата и Денят на Европа не бива да ни противопоставят"}
{"url": "https://www.24chasa.bg/novini/article/6854700", "text": "Вила Извор, или Обект 99, както я наричат местните жители и персоналът на хърватския национален парк Плитвице, използвана от югославския комунистически лидер Йосип Броз Тито, е разположена далеч от хорските погледи, в изоставена част на парка, и вече е доста порутена, предаде агенция МИА. Когато била нова обаче, тя била смятана за една от най-скъпите президентски резиденции. Строена е след Втората световна война от политически затворници, а името Обект 99 й е дадено в памет на 99-те затворници, които са положили основите, предава БТА. Във вилата идвали политици, приятели и елитни гости, които се срещали с Тито. Понякога те ходели и на лов. В залата за срещи водели тайни разговори, а след това отмаряли с уиски и пури. Вилата имала и боулинг, зала за билярд, дори кинозала. Гостите, които прекарвали там по няколко дни, били настанявани в някой от елитните апартаменти. Малцина обаче знаели за подземния тунел, дълъг 80 метра, който служел като таен изход при извънредни ситуации. От миналия разкош и блясък на вилата сега са останали само развалини.", "date": "2018.05.09", "title": "Вила на Тито в Плитвице има таен тунел за бягство при извънредни ситуации"}
{"url": "https://www.24chasa.bg/novini/article/6854712", "text": "6394 моторни превозни средства са проверени в рамките на проведената през миналата седмица (2 май – 6 май) специализирана полицейска операция за невръчени фишове и неплатени задължения по Закона за движение по пътищата. Проверките бяха проведени основно по пътищата, водещи към граничните пунктове на страната и в тях участваха екипи на Пътна полиция и Агенция „Пътна инфраструктура“. Освен водачите на всяко едно от превозните средства, проверени са и 2 074 пътника. В хода на инспекциите на водачите са връчени 1092 електронни фиша, а на техните спътници 179 фиша. Освен това са отнети 254 свидетелства за управление на моторно превозно средство за неплатени глоби, т. нар. шофьорски книжки. Данните бяха изнесени от инспектор Петър Соколов от сектор „Пътно движение и правоприлагане“ и инспектор Иво Писанов от сектор „Административно-наказателна дейност“ в отдел „Пътна полиция“ на ГДНП. Освен за фишове и неплатени глоби, при операцията са констатирани и други нарушения. Установени са 218 случая на водачи и пътници, които са се движили без задължителните обезопасителни средства – колани и каски, 74 - на движение без задължителната застраховка „Гражданска отговорност“ и други 56 – без платена винетна такса. Констатирани са 36 случая на водачи, седнали зад волана след употреба на алкохол и на други 16 – след употреба на наркотични вещества и техни аналози. В други 107 случая е установено шофиране с технически неизправно МПС. По време на операцията са засечени и 46 случая на шофиране от неправоспособни водачи. Екипите, участвали в операцията, са констатирали и 1370 други нарушения на ЗДвП.", "date": "2018.05.09", "title": "8468 водачи и пътници са проверени за невръчени фишове и неплатени глоби"}
{"url": "https://www.24chasa.bg/novini/article/6854722", "text": "Конференция „Противодействие на трафика на културни ценности“ събра на 9 май в София служители на правоприлагащи структури на ЕС с представители на културни институции, академичните среди и международни организации. Конференцията бе една от трите тематични прояви по актуални въпроси от дневния ред на ЕС, организирани от МВР в рамките на Българското председателство на Съвета на ЕС. Събитието бе проведено в сътрудничество с Министерство на културата и бе посветено на 2018 г. - първата Европейска година на културното наследство. Дискусиите се съсредоточиха върху разработването на всеобхватен и мултидисциплинарен подход в отговор на настоящите предизвикателства в тази област. Делегатите се обединиха около становището, че укрепването на трансграничното сътрудничество на световно ниво, както и обмена на опит и добри практики са се доказали като ключови за постигането на адекватен отговор, способности и капацитет. „Вярваме, че противодействието на различните форми на организирана престъпност и тероризъм не може да бъде ефективно, без необходимото внимание и подходящи действия по отношение на незаконния трафик и търговията с културни ценности“, каза при отриване на конференцията заместник-министърът на вътрешните работи Красимир Ципов. По думите му, бързо променящата се среда за сигурност и множеството взаимосвързани заплахи представляват силен аргумент за засилване на усилията на всички заинтересовани страни. Подкрепяйки виждането, че опазването на наследството е от решаващо значение за настоящето и бъдещо на европейския проект, заместник-министърът на културата Амелия Гешева подчерта: „Наша обща цел трябва да бъде създаването на среда с нулева толерантност към всички престъпления, свързани с нарушаване на законодателството, унищожаване на културното наследство и трафика на културни ценности, независимо от техния произход. Ангажирането на цялото общество може да гарантира успеха на нашите усилия“. По време на конференцията участниците разгледаха националните предпоставки за международно сътрудничество, както и интердисциплинарното взаимодействие между разследващите органи по конкретни случаи на незаконен трафик на културни ценности. Фокус бе поставен и върху борбата с онлайн търговията с крадени ценности и защитата на културните произведения чрез цифровизация.", "date": "2018.05.09", "title": "Българското председателство силно акцентира върху защитата на културното наследство"}
{"url": "https://www.24chasa.bg/novini/article/6854711", "text": "55-годишният Кирил Атанасов, който   , простреля бившата си жена и направи опит да се самоубие, вече е преместен в отделението по неврохирургия на УМБАЛ Бургас, научи \"24 часа\". След като прекара няколко часа в реанимация, състоянието му е стабилизирано. Той бе приет в болницата на 8 май следобед с рана в слепоочието, след като се гръмна в главата с газов пистолет. Преди да нарани себе си, Кирил опрял дулото в главата на бившата си половинка Лиляна и стрелял. Засегнати са ухото и слухът на 48-годишната жена, която е настанена в същата болница, в отделението \"Уши, нос, гърло\". Източници от разследването споделиха, че пистолетът, с който е стрелял Кирил Атанасов, не е бил преправен. Назначена е обаче балистична експертиза. На 8 май, веднага след инцидента,  е образувано досъдебно производство за опит за убийство, каза наблюдаващият прокурор Елгина Чалъмова.    ", "date": "2018.05.09", "title": "Само в \"24 часа\": Вижте стрелеца, който едва не уби бившата си в Св. Влас"}
{"url": "https://www.24chasa.bg/novini/article/6854864", "text": "Седемте порти на Йерусалим, сред които Менората във формата на седемсвещник, Стената на плача, Храмът „Възкресение Господне“ в Божи гроб, Цитаделата на Давид, Светилището на свитъците, Куполът на Скалата и Струнният мост, са част от атракциите в проекта, предложен от израелското посолство за изграждане на Йерусалимска градина, предназначена за деца със специфични нужди в Южния парк. Проектът ще бъде подложен на обществено обсъждане в четвъртък от 18 ч в сградата на Направление „Архитектура и градоустройство“ на ул. Сердика №5. В дискусията могат да вземат участие всички граждани, които искат да изразят мнение, препоръки или възражения по предложения от израелското посолство проект за изграждане на комбинирана детска площадка на открито със съоръжения за игри, достъпна и за деца със специфични нужди. На обсъждането ще присъстват посланикът на Държавата Израел в България Ирит Лилиан, авторите на проекта – арх. Ицхак Липовецки и арх. Цветан Василев, Ивелина Гаджева от „Дизайн за всички България“, която е направила анкета сред деца, родители и лични асистенти, главният архитект на София Здравко Здравков, главният архитект на район \"Триадица\" – арх. Иван Шишков, председателят на Комисията по култура и образование към СОС – Малина Едрева и други. В проекта се предвижда Йерусалимската градинка в Южния парк да има 7 врати, така както Йерусалим има 7 порти. Проектът е дарен от Израел и ще има няколко обособени зони – музикална зона „Арфата на Давид“, включваща Ритъмни барабани, Ръчна флейта, Маримба, Вибрафон, Орган; седяща зона за игри и Ксилофон, както и сензорна зона – Мъдростта на Соломон и Магическият хълм – Хълмът Скопус. Според предварителните сметки изграждането на Йерусалимската градина ще струва 260 хил. евро. Площадката ще бъде адаптирана за нуждите на децата със специфични потребности. Затова са направени интервюта с 64 деца, родители и асистенти, за да се разберат техните желания. Проектът е съобразен с терена на пространството, като изграждането на детската площадка по никакъв начин не трябва да засегне съществуващото озеленяване. Площадката ще бъде дарена на Столична община, която ще се грижи за нейното стопанисване.", "date": "2018.05.09", "title": "Правят Йерусалимска градина в Южния парк, обсъждат в четвъртък проекта"}
{"url": "https://www.24chasa.bg/novini/article/6854876", "text": "Решение на Сърбия да забрани на ръководството на Съюза по карате на Косово и на косовски каратисти да влязат в Сърбия, за да участват в Европейското първенство по карате от 10 до 13 май в Нови Сад, предизвика гневни реакции в Косово, предаде Асошиейтед прес. Премиерът Рамуш Харадинай заяви, че това е \"неприемлив, безпрецедентен и ужасен акт\", който не допринася за нормализацията на отношенията между Белград и Прищина, предава БТА. Косовският Олимпийски комитет съобщи, че е бил информиран за решението от международни източници. \"Нашите състезатели по карате не отиват в Нови Сад като туристи, а бяха поканени от Европейската федерация по карате\", изтъкна комитетът в свое съобщение. Косовската делегация бе спряна на границата от полицията, която ги уведоми, че с решение на сръбското вътрешно министерство е забранено влизането им в Сърбия, съобщи днес порталът Коха.нет. След това екипът се върна в Прищина. Сръбската правителствена служба за Косово заяви, че косовските каратисти са били спрени на границата, защото са носели държавните символи на Косово, които Белград не признава. Службата посочи, че Косово може да участва в първенството, но без държавни символи. Сръбският премиер Ана Бърнабич каза, че изпращането на отбор с държавните символи на Косово е \"политическа провокация\" и затова е била издадена забраната за влизането на каратистите на сръбска територия. Бившата сръбска област Косово обяви през 2008 г. независимост, която Сърбия не признава.", "date": "2018.05.09", "title": "Сърбия забрани на косовски каратисти да дойдат на първенство. Харадинай: Ужасен акт"}
{"url": "https://www.24chasa.bg/novini/article/6854887", "text": "Принц Хари и Меган Маркъл избраха благотворителната организация за подпомагане на бездомни \"Крайзис\" като една от 7-те организации, на които желаещите могат да направят дарения, вместо да изпратят подаръци за предстоящата британска кралска сватба, предаде ДПА. Принц Хари и Маркъл са много благодарни за благопопожеланията след годежа им и се надяват, че възможно най-много хора ще се възползват от това благородство на духа, оповестиха от двореца Кенсингтън, където двамата в момента живеят. Бе съобщено, че двамата искат хората, които ще почетат сватбата им, да направят дарение на благотворителна организация, вместо да купят сватбен подарък, предава БТА. \"Крайзис\" и другите 6 организации, които работят в областта на борбата срещу СПИН, подпомагането на децата, загубили родител, докато е служил в британската армия, нямат връзка с двойката, но споделят същите ценности като нейните, отбелязаха от двореца. \"Благодарни сме, че принц Хари и Меган Маркъл поискаха хората да подкрепят \"Крайзис\", докато честват сватбата им\", заяви изпълнителният директор на организацията Джон Спаркс.", "date": "2018.05.09", "title": "Организация за подпомагане на бездомни ще получи дарения за британската кралска сватба"}
{"url": "https://www.24chasa.bg/novini/article/6854891", "text": "БНТ освободи главния продуцент Роберт Ковачев. Ковачев, който е главен продуцент на “Вътрешна телевизионна продукция” в БНТ, както и ръководителят на производствен център “Реализация – Информация\" Васил Николов, са освободени от длъжност с решение на управителния съвет на телевизията. То влезе в сила в сряда, 9 май. “В правомощията на Управителния съвет (УС) на Българската национална телевизия е да определи ръководния екип, с който да бъдат изпълнявани ангажиментите от новата програмна и управленска стратегия за развитие на обществената телевизия. Решението за освобождаването на г-н Роберт Ковачев е добре обмислено и е взето след внимателен анализ”, обясниха от БНТ. Съгласно Закона за радиото и телевизията УС утвърждава списък на ръководните длъжности, в който са и главните продуценти на всички продуцентски центрове. “Сключването и прекратяването на трудовите договори с тях се утвърждават с решение на УС. В рамките на 9 месеца от началото на сключените договори за управление на БНТ УС и генералният директор имат правото да извършват промени в ръководния състав. Този срок все още не е изтекъл и са възможни и други кадрови промени”, казаха още от обществената телевизия. ", "date": "2018.05.09", "title": "БНТ освободи продуцента Роберт Ковачев, възможни са още кадрови промени"}
{"url": "https://www.24chasa.bg/novini/article/6854897", "text": "Американският президент Доналд Тръмп заяви, че решението на Северна Корея да пусне на свобода тримата американски граждани ще окаже положителен ефект върху предстоящата среща на върха между САЩ и Северна Корея, предаде Ройтерс. Тръмп каза това в телефонен разговор с южнокорейския президент Мун Дже-ин, съобщи днес говорител на президентството в Сеул. По думите на Тръмп американският държавен секретар Майк Помпейо е имал много конструктивен разговор със севернокорейския лидер Ким Чен-ун, предава БТА. Тръмп и Мун разговаряха малко след като президентът на САЩ обяви в \"Туитър\", че Помпейо се прибира от Пхенян с тримата мъже. Ким Дон-чхул, Ким Хак-сон и Тони Ким бяха лишени от свобода в продължение на между една и две години, припомни Асошиейтед прес. Те бяха поредните от няколко американци, задържани в Северна Корея през последните години за наглед леки провинения и обикновено пускани, когато високопоставени американски представители отиваха в азиатската страна да преговарят лично за освобождаването им.", "date": "2018.05.09", "title": "Тръмп: Пускането на тримата американци ще повлияе положително на срещата с КНДР"}
{"url": "https://www.24chasa.bg/novini/article/6854912", "text": "Гръцкият парламент прие днес законов текст, позволяващ хомосексуални двойки, свързани с договор за граждански съюз, да могат да стават приемни родители, съобщава АФП. Законовото положение бе прието въпреки съпротивата на десницата и на крайната десница. Текстът бе приет с гласовете на 161 депутати, а 103-ма гласуваха против. В залата присъстваха 264 депутати от общо 300 депутати в парламента, след като неонацистката партия Златна зора поиска поименно гласуване на законопроекта, предава БТА. Във всяка партия депутати се дистанцираха от позициите на тяхната група, но най-общо законодателният текст бе гласуван от управляващата лява партия СИРИЗА и от лявоцентристката опозиция. Консервативната Нова демокрация, основната опозиционна сила, се противопостави на тази реформа, срещу която се обявиха и неонацистката партия Златна зора и партия Независими гърци - коалиционен партньор в правителството. Това е една малка стъпка от страна на правителството, което обеща много повече, което не спази, коментира за АФП Григорис Валианатос, ветеран на хомосексуалната кауза в Гърция. Той припомни, че въпреки обещанията, направени докато е бил в опозиция, Ципрас не е предприел законодателни стъпки за разрешаване на хомосексуални бракове или осиновяване на деца от хомосексуални двойки. Има обичай да се казва, че гръцкото общество е консервативно, но в крайна сметка успява да се покаже, че то не е чак толкова, каза друг активист, Лео Каловирнас.", "date": "2018.05.09", "title": "В Гърция приеха закон, позволяващ \nприемане на деца от хомосексуални двойки"}
{"url": "https://www.24chasa.bg/novini/article/6854922", "text": "Мъжките плодови мушици се радват повече на оргазмите, отколкото на алкохола, сочат резултатите от израелско изследване, цитирани от Ройтерс. Учените, които тествали пристрастяването на въпросните насекоми към удоволствието, се надяват, че откритието им ще допринесе да се контролира злоупотребата с алкохол сред хората, предава БТА. Изследователи от университета Бар Илан близо до Тел Авив изложили плодови мушици на червена светлина, която активирала протеина коразоним в коремчетата им и това отключило еякулация. Ръководителят на екипа Галит Шохат-Офир заяви, че след това било тествано как повторната еякулация повлияла върху желанието на плодовите мушици за други удоволствия, като поглъщане на съдържаща алкохол течност. \"Получилите оргазъм мушици отбягваха алкохола, предпочитайки да се съберат в зоната с червена светлина, защото там се чувстваха добре, за разлика от насекомите в контролната група, които не бяха стимулирани\", отбеляза един от авторите на изследването Шир Зер Криспил. Учените смятат, че злоупотребата с вещества сред хората може да намалее чрез социални контакти и спорт, а не непременно чрез \"възнаграждения\" от сексуално естество. Резултатите от изследването са публикувани в Current Biology. ", "date": "2018.05.09", "title": "Плодовите мушици предпочитат оргазмите пред алкохола"}
{"url": "https://www.24chasa.bg/novini/article/6854926", "text": "Южната гара в Брюксел днес следобед за кратко беше евакуирана след силен гръм, който предизвика паника сред хората, съобщиха агенция Белга и телевизия РТБФ, предава БТА. Пристигналите на място войници и полицаи установиха, че са гърмели пиратки. Очаквайте подробности.                                                                                                                                                                                                                                                                                                                       ", "date": "2018.05.09", "title": "Евакуираха гара в Брюксел заради гръм на пиратки (Снимки)"}
