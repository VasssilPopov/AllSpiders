{"url": "https://www.24chasa.bg/novini/article/7361980", "text": "Протестиращи в Белград запалиха свещи в памет на загиналите в бомбардировките на НАТО през 1999 година, информира ТАСС. Организаторите раздадоха на протестиращите свещи, които след митинга ще бъдат поставени на паметника на загиналите, информира БТА. Пред входа на телевизионния център се проведе протестна акция, която завърши без инциденти. По-рано демонстрантите поискаха оставката на президента Александър Вучич, премиера Ана Бърнабич, на съвета на регулатора на електронните медии и председателя на парламента Мая Гойкович. Ако властите не изпълнят тези искания и не назначат преходно правителство, което да осигури провеждането на честни избори в шестмесечен срок, протестиращите заплашиха с да пристъпят към решителни действия. На 13 април ще се проведе многохиляден митинг, който ще стигне до края, подчерта пред протестиращите известният актьор Бранислав Лечич.", "date": "2019.03.23", "title": "Протестиращи в Белград поискаха оставките на Вучич, Бърнабич и Гойкович"}
{"url": "https://www.24chasa.bg/novini/article/7361895", "text": "Регионите са сърцето на Европейския съюз. Те са най-близо до гражданите и бизнеса. А цифровизацията и свързаността имат огромен потенциал да създадат нови възможности за развитие, правейки процесите по-бързи и ефективни, като създават по-интелигентни продукти и услуги за хората и бизнеса. Общоевропейската инициатива за безплатен интернет на обществени места WIFI4EU, която реализираме по мое предложение, е едно от доказателствата за това и поздравявам кмета на Враца Калин Каменов за успешното кандидатстване. Това заяви комисарят по цифровата икономика и общество Мария Габриел при откриването на областния форум във Враца \"Цифровизацията-възможност за растеж на област Враца\" по покана на областния управител Малина Николова и кмета на община Враца Калин Каменов. В дискусията участваха и министъра на регионалното развитие и благоустройство Петя Аврамова и евродепутатът инж. Владимир Уручев. Това съобщиха от пресцентъра на Представителство на ЕК в България. Комисарят наблегна на целта за изграждане на цифрови иновационни хъбове във всеки регион, включително Враца, които ще бъдат ключови за осигуряването на достъп до най-новите цифрови технологии за предприемачите и обществените администрации на регионално ниво. Новата самостоятелна програма \"Цифрова Европа\" с бюджет от 9,2 милиарда евро, която се създава също по предложение на българския еврокомисар, ще инвестира в създаването на хъбове с цел всяка компания или обществена организация на местно равнище да получи подкрепа за внедряване на цифрови технологии. По програмата са предвидени и инвестиции в придобиване на високи цифрови умения, киберсигурност, изкуствен интелект, суперкомпютри, модерна администрация. Мария Габриел подчерта, че цифровизацията не може да бъде успешна и да работи за хората, ако те не бъдат подкрепени за придобиването на необходимите умения. Тя насърчи училищата от област Враца да се включат активно в Европейската седмица на програмирането, която се провежда всяка година през октомври. Прикани също студентите да използват шанса да натрупат опит в чужда технологична компания чрез схемата за трансграничен стаж \"Цифрова възможност\". Освен това комисарят информира, че за развитие на основни цифрови умения ще има финансиране и в рамките на Европейския социален фонд чрез ваучери за обучения. Всички тези инициативи са с цел придобиване на цифрови умения, полезни за самите обучаващи се и за развитието на регионите, в които живеят. \"Цифровата промяна се случва сега и тя върви с нови предизвикателства. Само чрез инвестиране в цифрова инфраструктура, цифрови умения и обучение, ще можем да се уверим, че нито един европейски регион не изостава. Нужно е да адаптираме нашите политики и начин на мислене, за да осигурим на гражданите и предприятията цифровото бъдеще, което заслужават. Подкрепям усилията на Враца да бъде част от успешната цифрова трансформация\", заключи комисарят по цифровата икономика и общество Мария Габриел.", "date": "2019.03.23", "title": "Мария Габриел: За да може всеки регион да се възползва от цифровизацията, са нужни инвестиции"}
{"url": "https://www.24chasa.bg/novini/article/7361920", "text": "Константин, братът на прочутата кралица на пирамидата OneCoin Ружа Игнатова, опитал да се самоубие в затвора в Лос Анджелис. Това пише немскоезичният сайт “Герлах репорт”, който не се смята за доказан източник, но се е специализирал в новините около Ружа. Според изданието Константин е в болницата на затвора, където ще остане между 8 и 12 седмици. Той бе арестуван на 11 март. Заедно със сестра си е обвинен за измама за милиарди долари. С опита си за самоубийство искал да попречи на преместване в друг затвор в Ню Йорк, смятан за един от най-зловещите в САЩ. Константин бил спасен, защото новодошлите затворници са под непрекъснато електронно наблюдение, сочи сайтът. ", "date": "2019.03.23", "title": "Сайт: Братът на Ружа Игнатова пробвал да се самоубие"}
{"url": "https://www.24chasa.bg/novini/article/7361951", "text": "Сто килограма необработен канабис са конфискувани от полицията край град Волос, Централна Гърция, съобщава \"Катимерини\", като се позовава на АНА-МПА. Задържани са двама мъже, на 32 и 38 години, които са превозвали канабиса в автомобила си рано тази сутрин по магистралата Атина - Солун, информира БТА. Наркотиците са били скрити в специално пригодени тайници в автомобила и са били покрити с листове олово, за да не бъдат установени при проверката.", "date": "2019.03.23", "title": "Отриха 100 кг канабис в тайници на кола в Гърция, двама са арестувани"}
{"url": "https://www.24chasa.bg/novini/article/7361964", "text": "Сто процента от територията, контролирана от джихадистката групировка Ислямска държава в Ирак и Сирия, са освободени, заяви американският президент Доналд Тръмп, цитиран от Ройтерс и БТА САЩ ще останат бдителни спрямо ИД, за да се борят срещу ИД, докато тя окончателно бъде победена, където и да действа, зарече се Тръмп в изявление. Той предупреди евентуални нови попълнения на организацията, че ще умрат, ако се включат в нея. \"Вместо това помислете дали да нямате хубав живот\", призова ги той.", "date": "2019.03.23", "title": "Тръмп: Всички територии, контролирани от \"Ислямска държава\" в Сирия и Ирак, са освободени"}
{"url": "https://www.24chasa.bg/novini/article/7361894", "text": "Напрегнати разговори още от петък са решили съдбата на водещите политически фигури в ГЕРБ, засегнати от скандала с апартаментите. Резултатът денонощие по-късно - правосъдният министър Цецка Цачева освобождава поста си, зам.-министърката на спорта Ваня Колева също. Шефът на парламентарната комисия по култура Вежди Рашидов избягва публични прояви, но според добре информирани източници от него не се очаква оттегляне от поста. “Случаят с г-н Рашидов е различен. Той е международно признат и е спечелил парите си от таланта и уменията си. Няма как от политиката да е станал богат и не може да се слага в един кюп. Съвсем друг случай, той има парите да си купи и къща, и апартамент”, включи се вчера с неочаквана защита Волен Сидеров. А председателят на парламентарната група Цветан Цветанов ще говори след 3 дни, когато се завръща от САЩ. като гост в Конференцията по политики на Американско-израелския комитет по обществени въпроси (AIPAC) по покана на Морт Фридман - председател на комитета, и Хауърд Кор - главен изпълнителен директор. Никой от останалите фактори в ГЕРБ не знае или не желае да коментира какви разговори са провели Борисов и заместникът му и ще засегне ли това работата на Цветанов като лидер на парламентарното мнозинство. Рано за обяснения по темата. Ненапразно им говорех за светване на лампичките, избухна още от Брюксел в четвъртък вечерта Борисов и заяви, че участниците в скандала, както и самата партия, ще трябва да си понесат последствията, колкото и тъжно да е това на фона на всичко, направено от управлението. Прокуратурата и КПКОМПИ проверяват имотните сделки на Цачева, Цветанов, Колева и Рашидов. Цецка Цачева сама е изявила желание да напусне правителството, научи “24 часа”, който пръв съобщи новината на сайта си вчера сутринта. По-късно през деня тя се отправила към Стара Загора, където по програма трябваше да изнесе лекция за домашното насилие на международна конференция “Жените на Балканите в следващите 100 години”, организирана от Зонта клуб. “Знаете, че във вчерашния ден (петък) еднолично сезирах компетентните институции с искане да бъдат извършени проверки по отношение на придобитото от мен недвижимо имущество. Това означава, че нямам никакви притестения за извършени престъпления, тъй като, повтарям, не съм в никакви връзки с фирмата продавач, нито пък може да се говори за злоупотреба с власт. Още вчера, след като информирах премиера, съм изразила готовност да подам и оставка. Беше коректно да го изчакам да се завърне от Брюксел. Тази сутрин в неговия кабинет спокойно обясних за пореден път и на него при какви условия и как съм сключила сделката”, разказа Цачева пред журналисти при пристигането си в Стара Загора. “Моето убеждение обаче е, че докато вървят проверките на антикорупционната комисия и на Върховната касационна прокуратура, не е редно да изпълнявам функциите си на министър на правосъдието, поради което едновременно с подаването на оставка съм заявила и молба да ми бъде разрешен полагаемият ми се годишен отпуск до момента, в който оставката бъде гласувана в Народното събрание. Това са фактите. Както заявих и във вчерашния ден, Дали и другите проверявани ще постъпят по същия начин? Оставката е личен акт. Във времето назад съм показала, че мога да нося отговорност. Поех отговорността за загубата на президентските избори еднолично и правилността на това се доказа веднага след това на проведените парламентарни избори, след които партията ГЕРБ и към този момент е управляваща и мандатоносител на кабинета “Борисов 3”, продължи емоционално Цачева. “Не желая по никакъв начин името ми да тежи на премиера Борисов в тази вече предизборна кампания, нито пък на Министерския съвет, на правителството като цяло, поради което считам, че решението ми е правилно, а то е споделено и от министър-председателя”, добави тя. За нея било важно да реагира тук и сега, независимо какъв ще е резултатът от проверките. от страна на премиера, отношенията ни са коректни”, декларира министърката в оставка. С Борисов не коментирали кога точно оставката ѝ ще бъде внесена в парламента. Казал ѝ само, че подкрепя личното ѝ предложение да се оттегли. Оставката на правосъдния министър няма да е проблем за стабилността на правителството, коментира вицепремиерът Красимир Каракачанов. “Всеки министър преценява в каква ситуация ще подаде оставка. Това не означава, че ще се разклати мнозинството в парламента. Ако си виновен за нещо, подобно решение е правилно, ако не си - не е. Не знам каква е ситуацията, но във всеки един 4-годишен мандат има оставки и смени”, каза той. И увери, че отношенията между ВМРО и ГЕРБ и като цяло в коалицията са перфектни и място за спекулации няма.  “Няма тема, която да сме искали да поставим и да не сме имали възможност за това. Да, имаме различия, но мисля, че времето показа, а и обществото го иска, една много по-ясна и дефинирана национална и отговорна политика за решаване на проблемите, свързани с демография, дестабилизация, образование, сигурност”, коментира още Каракачанов при откриването на VII национален конгрес на ВМРО вчера. Форумът го преизбра за лидер и реши, че партията отива самостоятелно на евровота начело в листата с настоящия си евродепутат Ангел Джамбазки. Но вратата остава отворена, коалицията “Обединени патриоти” трябва да се запази, категоричен бе Каракачанов. И обеща: “Няма да участаме в сепаративни действия заедно с някой срещу нашите партньори. Това не е морално!” Пак призова двете други формации от ОП за консолидиране: “Ако постоянно даваш знаци, че разединяваш и противопоставяш, хората за какво да те следват.” Предстои нов съвет на малката коалиция, въпросът за евровота там ще бъде обсъден още веднъж с НФСБ.  “Оставката винаги е индивидуален акт, надявам се, че г-жа Цачева разбира какво прави. Дали ще има и други - ще видим. Но въпросът не е в аргументите, с които излезе вече г-жа Цачева, въпросът е в аргументите, които ще защитят политическа партия ГЕРБ, мнозинството и премиерът”, коментира вицепрезидентът Илияна Йотова. Двете с Цачева бяха участнички в женска конференция в Стара Загора, но не се засякоха в залата. Преди да стане ясно оттеглянето на Цачева, вицето коментира по принцип, че темата за апартаментите е и европейска. “Пред очите ми в продължение на два мандата в Европарламента се разсъждаваше за това какъв тип законодателство да има ЕС срещу корупцията, но европейските институции така и не намериха смелостта в себе си да направят наказателно законодателство срещу корупцията. Колкото до нашия си национален въпрос за това, смятам, че сега премиерът е на ход”, каза Йотова.  Всички замесени в скандала със закупуването на скъпи апартаменти трябва не само да подадат оставка, но да напуснат политиката изобщо, заяви водачът на лявата евролиста Елена Йончева. “Не става въпрос за няколко политици, купили си апартаменти на цена няколко пъти по-ниска от пазарната. Големият проблем е как се прокарват лобистки закони”, заяви тя. “За мен оставката на Цецка Цачева е морален акт. Казусът е етичен и обикновено министър-председателят действа така. Това показва, че на обвиненията се отговаря с оставка, с морален акт, което прави чест”, коментира лидерът на “Атака” Волен Сидеров. Той очаквал “раздвижване и разместване и покрай председателя на ПГ на ГЕРБ Цветан Цветанов, защото виждам, че Борисов работи по този начин”. Това нито ще разцепи ГЕРБ, нито ще попречи на изборите, убеден е Сидеров. Мандатът трябва да бъде довършен, категоричен е той.  Всички замесени в скандала със закупуването на скъпи апартаменти трябва не само да подадат оставка, но да напуснат политиката изобщо, заяви водачът на лявата евролиста Елена Йончева. “Не става въпрос за няколко политици, купили си апартаменти на цена няколко пъти по-ниска от пазарната. Големият проблем е как се прокарват лобистки закони”, заяви тя.  Цецка Цачева е 7-ият министър, който си отива от кабинета “Борисов 3”. Мандатът му започна преди почти 2 г. - на 4 май 2017 г., с 18 министри, двама от които вицепремиери, и още две вицета. През октомври 2017 г. оставка подаде здравният министър Николай Петров след журналистическо разследване за обществени поръчки. Замени го Кирил Ананиев.  През септември 2018 г. след катастрофата с автобуса край Своге оставка дадоха транспортният министър Ивайло Московски, регионалният Николай Нанков и вътрешнят Валентин Радев. Замениха ги Росен Желязков, Петя Аврамова и Младен Маринов. През ноември вицепремиерът Валери Симеонов си отиде след протести на майки на деца с увреждания. Замени го Марияна Николова. А министърът за българското европредседателство Лиляна Павлова отпадна от МС след приключване на самото председателство. Запазиха постовете си след подадени оставки министърът на енергетиката Теменужка Петкова и социалният министър Бисер Петков. Във второто правителство на Борисов, управлявало 2 години, министерските оставки бяха 4. По време на първия му премиерски мандат пък, започнал през 2009 г., за общо 3 г. и 8 месеца по различни причини бяха сменени 11 министри. Минути след официалното съобщение от правителствената пресслужба, че Бойко Борисов е приел оставката на Цецка Цачева, от МС обявиха, че такава е подала и зам.-министърката на спорта Ваня Колева. Закупеният от нея апартамент е в същата кооперация като този на Цветан Цветанов.  Бившата лекоатлетка е родена на 2 май 1965 г. До 1992 г. е рабоила в образователното министерство. До 2001 г. е зам.-управител на “Олимпика” ЕАД, която управлява дейността на зала “Универсиада” и базата в “Белмекен”. След това е в маркетинг отдела на клуба по художествена гимнастика “Левски”. Бе шеф на кабинета на спортния министър Свилен Нейков в първото правителство на Борисов (2009 - 2013 г.). А в първия мандат на спортния министър Красен Кралев е парламентарен секретар на министерството. В настоящото вече бе зам.-министър. Съпругът ѝ Николай Колев е бивш национален състезател по колоездене, 8-и от младежки световен шампионат. В момента той е един от най-големите вносители на велосипеди в България, с верига от собствени магазини. Имат двама синове. ", "date": "2019.03.23", "title": "Цецка Цачева в отпуск и оставка едновременно, чака депутатите да решат (Обзор)"}
{"url": "https://www.24chasa.bg/novini/article/7361744", "text": "Привилегия е да бъда сред такава плеяда от шампиони и медалисти. Вие показахте по безспорен начин какво могат младите атлети, когато със своята упоритост, всеотдайност и воля се превръщат в пример за цялото общество. Това заяви президентът Румен Радев на срещата си с атлетите, представили България на Световните Спешъл Олимпикс игри в Абу Даби 2019, техни близки, треньори и ръководители. Това съобщиха от прессекретариата на президентството. Държавният глава подчерта, че спортът винаги е бил силен фактор за социално и личностно развитие и изгражда ценностна система, характер и воля да преодоляваме ежедневните трудности и да растем с вярата, че когато сме заедно, сме по-силни. „Искам да благодаря и на всички вас – родители, ръководители, треньори, които с вашата енергия, всеотдайност и вяра давате шанс на тези прекрасни млади хора да изявяват себе си, да се развиват, да бъдат пълноценни и достойни граждани на нашата родина“, каза още Румен Радев. Виктор Христов, член на Управителния съвет на Спешъл Олимпикс България и носител на 3 медала от дисциплината „езда“ заяви, че със своята посветеност, организацията помага на хората да се развиват, състезават и да представят достойно страната ни пред света. Той посочи, че мотото на кампанията на българското участие в Световните игри на Спешъл Олимпикс 2019 е „Да бъдем заедно“. „Вярвам, че всеки може да бъде смел в своя опит, заедно можем повече. Да бъдем заедно“, призова медалистът. По време на церемонията атлетът Нина Ал Рифай връчи на държавния глава значката на Спешъл Олимпикс.", "date": "2019.03.23", "title": "Румен Радев: Със своята упоритост атлетите се превръщат в пример за цялото общество"}
{"url": "https://www.24chasa.bg/novini/article/7361750", "text": " завърши с 15 убити, предаде Ройтерс. В началото на атаката, отговорност за която пое Аш Шабаб, атентатор самоубиец взриви кола бомба, което позволи на други екстремисти да щурмуват сградата, информира БТА. Мощната експлозия разтърси центъра на столицата и огромен облак дим се издигна над сградата, в която се намират министерствата на труда и на благоустройството. По-късно полицията съобщи, че престрелката е приключила и сградата е под контрола на силите за сигурност. Четиримата екстремисти, които атакуваха сградата, са застреляни. Още един екстремист, който се взриви с колата бомба, също е мъртъв, съобщи представител на полицията. Десет души, сред които заместник-министърът на труда Сакар Ибрахим Абдала и полицаи, са загинали при последвалата престрелка. По данни на полицията около 20 души са ранени.", "date": "2019.03.23", "title": "15 са загиналите при атаката на Аш Шабаб в Сомалия"}
{"url": "https://www.24chasa.bg/novini/article/7361760", "text": "Послание към Турция, че Гърция има волята и средствата да защити националния си суверенитет, отправи гръцкият президент Прокопис Павлопулос в южногръцкия град Каламата, където беше по повод тържествата в навечерието на националния празник на Гърция - 25 март, съобщи АНА-МПА. Павлопулос подчерта, че Гърция се стреми към приятелски и добросъседски отношения с Турция, но няма да приеме каквато и да било провокация, дори когато явно е предназначена за \"вътрешнополитическа консумация\", предава БТА. Гръцкият президент каза, че страната му има волята и средствата да защити националния си суверенитет, включително границите, територията и изключителната икономическа зона, които са \"граници, територия и изключителна икономическа зона на Европейския съюз\". Той заяви, че \"пълното и искрено зачитане на европейското право и рамка, както и на международното право в неговата цялост, включително, разбира се, и на морското право, е основна предпоставка за отношенията на приятелство и добросъседство между нас, както и за каквото и да било положително развитие на европейската перспектива (на Турция)\". Турция и Гърция имат дългогодишен спор за териториалните води в Егейско море и за изключителните си икономически зони в Източното Средиземноморие.", "date": "2019.03.23", "title": "Гръцкият президент към Турция: Имаме воля и средства да браним националния си суверенитет"}
{"url": "https://www.24chasa.bg/novini/article/7361780", "text": "САЩ все още имат много работа за вършене въпреки териториалното поражение на джихадистката групировка \"Ислямска държава\" в Сирия. Това заяви днес държавният секретар Майк Помпейо, цитиран от Асошиейтед прес. \"Мисията ни не се е променила\", заяви Помпейо в отговор на въпрос, зададен по време на посещението му в Ливан, дали САЩ ще предоставят допълнително финансиране, за да предотвратят възраждането на организацията, информира БТА. \"Все още имаме много работа за вършене, за да гарантираме, че радикалният ислямски тероризъм не продължава да се разраства\", допълни той. Сирийските демократични сили (СДС) - подкрепяна от САЩ опозиционна сирийска групировка - обяви по-рано днес, че е освободила последното селище, контролирано от ИД в Сирия, и провъзгласи победа над групировката. Ден по-рано американският президент Доналд Тръмп обяви, че ислямистите повече не контролират никаква територия в Сирия.", "date": "2019.03.23", "title": "Помпейо: САЩ имат още много работа за вършене в Сирия"}
{"url": "https://www.24chasa.bg/novini/article/7361786", "text": "На церемония в Гербовата зала на „Дондуков“ 2 президентът Румен Радев удостои днес с почетен плакет „Св. св. Кирил и Методий“ известния полски творец и общественик Ян Енглерт в знак на признание за неговия значим принос към съвременното изкуство и популяризирането на българската култура. Това съобщиха от прессеретариата на президентството Държавният глава открои голямата роля на Ян Енглерт като творец, ръководител на авторитетни културни институции, преподавател, педагог и режисьор, оставил запомнящи се роли в десетки филми и на театралната сцена. „Споделям философията, която изповядвате, че глобалният свят ни предизвиква все повече да търсим корените си. Да търсим не лесното, а пълноценното общуване и да отстояваме свободата като ценност, която се крепи на ясни етични критерии, които отделят границата между честността и подлостта“, подчерта Румен Радев. Президентът открои знаковото присъствие на Ян Енглерт в незабравимия български филм „Осъдени души” и му благодари за това, че се е превърнал в посланик на българската култура. „Пожелавам ви успех в интелектуалния поход за дълбочина на емоциите, за ренесанс на етиката и за завръщането на хуманизма“, заяви още държавният глава. „През тези десетки години, които изминаха от пресъздаването на образа на отец Ередия, по един наистина странен начин не се разделих с българската култура, нито българската култура се раздели с мен. Следя всичко, което се случва в нея. Според възможностите си продължавам да поддържам своите контакти, като директор на Националния театър каня български театрални трупи на фестивали във Варшава и не защото бях отец Ередия, а защото се запознах с прекрасни хора и творци и бях приет със симпатия и безкористни чувства в България, а това е особено рядко, особено в днешно време“, заяви Ян Енглерт.", "date": "2019.03.23", "title": "Румен Радев награди Ян Енглерт с почетен плакет „Св. св. Кирил и Методий“"}
{"url": "https://www.24chasa.bg/novini/article/7361788", "text": "Северноатлантическият съюз планира да построи в Повидз (Полша) обект, където ще се съхранява американска военна техника. Това съобщи генералният секретар на НАТО Йенс Столтенберг в интервю за \"Уолстрийт джърнъл\", предаде ТАСС. По думите на Столтенберг е предвидено в обекта да се складират американски бронирани коли, оръжия и боеприпаси. Строежът ще започне през лятото и ще трае близо две години. Стойността на проекта според оценки е 260 милиона долара, информира БТА. \"Това показва колко тясно работим със САЩ\", заявява генералният секретар на пакта във връзка с описаните планове. Обектът е необходим \"за укрепване на разширеното присъствие на САЩ в Полша\", посочва той. Очаква се обектите за съхраняване на американски въоръжения на европейска територия да бъдат общо пет - един в Полша, два в Германия, по един в Белгия и в Холандия. Те ще осигурят възможност за по-бързо развръщане на американските войски в Европа. Столтенберг уточни, че до 2021 г. НАТО смята да осъществи и 250 проекта за модернизиране на транспортна инфраструктура с оглед по-бързо предислоциране на военна техника.", "date": "2019.03.23", "title": "НАТО планира да построи в Полша обект за съхраняване на US военна техника"}
{"url": "https://www.24chasa.bg/novini/article/7361790", "text": "Белград е един от гарантите на Дейтънското споразумение, на основата на което функционира Република Сръбска, и няма да позволи да бъде поставено под съмнение съществуването на тази структура. Това заяви днес пред журналисти сръбският президент Александър Вучич в коментар на присъдата на бившия лидер на босненската Република Сръбска Радован Караджич, съобщи ТАСС, цитирана от БТА. \"Аз видях реакциите на присъдата на Караджич от целия регион, които преди всичко се отнасяха не до Караджич, а до Република Сръбска. На тези, които си мечтаят, че присъдата на Караджич може да означава отмяна на Република Сръбска, моят отговор е: Република Сръбска е дейтънска и конституционна категория. Според Дейтънското споразумение Сърбия е един от гарантите за прилагането на този документ. Няма да има никаква отмяна на Република Сръбска, това е основният и най-важен въпрос\", каза Вучич. В сряда Апелативната камара на Международния остатъчен механизъм в Хага увеличи присъдата на бившия президент на босненската Република Сръбска Радован Караджич от 40 години на доживотен затвор.", "date": "2019.03.23", "title": "Вучич след присъдата на Караджич: Няма да има никаква отмяна на Република Сръбска"}
{"url": "https://www.24chasa.bg/novini/article/7361794", "text": "Президентът на Казахстан Касим-Жомарт Токаев подписа днес указа за пренаименуване на столицата Астана в Нур-Султан, предаде президентската пресслужба, цитирана от ТАСС. Уточнява се, че указът влиза в сила от деня на първото му официално публикуване, информира БТА. Токаев предложи по-рано тази седмица на съвместно заседание на двете парламентарни камари името на столицата да бъде сменено в чест на първия президент на страната Нурсултан Назарбаев. Казахстанският парламент прие поправки в конституцията за пренаименуването на столицата. Депутатите в маслихата, местния представителен орган, на 20 март на извънредна сесия подкрепи инициативата. Назарбаев бе начело на Казахстан над 30 години, първо като комунистически лидер на страната в последните години на Съветския съюз, а след това като президент на независимата държава, припомня Асошиейтед прес. През 1997 г. той премести столицата от Алмати, превръщайки провинциалния град, известен със суровите си зими, в пример за модернистична архитектура. Сред забележителностите на новата столица е наблюдателна кула, където посетителите са приканвани да докоснат отпечатък от дланта на Назарбаев. След предложението за промяната в Алмати и други градове се проведоха малки протести.", "date": "2019.03.23", "title": "Новият президент на Казахстан преименува столицата - Астана вече е Нур-Султан"}
{"url": "https://www.24chasa.bg/novini/article/7361797", "text": "Мащабна акция по издирване на загубило се в гората край Сливен дете бе увенчана с успех този следобед, информират от МВР Сливен. Ръководството на МВР-Сливен организира незабавна спасителна операция след получаване на сигнал за 9-годишно дете в неизвестност. Днес в 13.51 ч. в дежурната част на РУ-Сливен е получено съобщение от телефон 112 за изчезнало момченце, което било на пикник в гората с родителите си. Детето се е загубило в гориста местност на около 10 км посока от град Сливен към село Бяла. В спасителните действия, организирани от ръководството на МВР-Сливен, са включени служители на Областната дирекция, Районна служба \"Пожарна безопасност и защита на населението\"-Сливен, Регионална дирекция на горите и Горско стопанство-Сливен, Регионална служба-Военна полиция, Планинска спасителна служба и доброволци. Създадена е организация за нощно издирване с техника, осигурена от Министерство на отбраната. Със съдействието на зам.-министъра на МВР Стефан Балабанов е получено разрешение от министъра на отбраната за използване на хеликоптер, оборудван с технически средства за издирване на лица. Операцията е продължила 4 часа. Детето е намерено в 17.00 ч. от служители на МВР-Сливен и предадено на родителите. Момченцето е намерено в добро здравословно състояние.", "date": "2019.03.23", "title": "9-годишно се изгуби в гора край Сливен, полицията го откри за часове (Снимки)"}
{"url": "https://www.24chasa.bg/novini/article/7361860", "text": "Музикантът от българската група \"Анимационерите\" Марин Петров е починал в Ямбол. Скръбната вест беше съобщена в страницата на групата във фейсбук. \"Трябва да публикуваме тъжна новина. Нашият обичан Марин, както сам наричаше себе си Ултра Съб Марин - баскитарист, артист, танцьор - неподражаем ъндърграунд философ, вече не e жив. Няма да скрием, че всички сме много разстроени\", пише в публикацията на страницата на групата. 44-годишният басист е сред съоснователите на групата през 1997 и свири в нея до 2002 г. Включва се и в еднократното й събиране през 2011 г., след което се мести да живее извън София. Радио \"Тангра Мега Рок\" съобщава, че Петров не се е прибрал цяла нощ след като излязъл да пазарува. Тялото му е било намерено в река като се предполага, че е починал при нещастен случай, информира \" \".", "date": "2019.03.23", "title": "Почина Марин Петров от „Анимационерите“"}
{"url": "https://www.24chasa.bg/novini/article/7361636", "text": "На днешния VII-ми редовен конгрес на ПП „ВМРО – Българско национално движение“ Красимир Каракачанов беше преизбран за председател на партията с 516 гласа. Това съобщиха от пресцентъра на партията. Един лидер е толкова силен, колкото са силни и имат доверие в него хората, които го следват, каза в словото си след избора Каракачанов. Ето част от изказването му с благодарност към делегатите, които му гласуваха доверие за пореден път. „Успехите са общи, постигнахме ги заедно. Аз съм на този пост благодарение на Вас. Не защото съм най-великия или най-красивия, а защото всички в ръководството успяхме да обединим и мотивираме нашите членове, че има смисъл да се бориш. Когато всички ние си повярвахме, започнаха да ни вярват и други и постигнахме успехи. И изборите го показват. Един човек е велик, според това какво се каже за него след като приключи политическата му кариера. Без труд и усилия, без жертва на лично време, всички знаем, че няма как да се постигне успех. Най-великият за мен лидер на ВМРО Тодор Александров е казал и ще го цитирам: „Едно дело побеждава тогава, когато за него се води борба.“ Ние продължаваме да водим борба за отстояване на българския национален идеал. Благодаря Ви. Да живее България.“ Делегатите на конгресът на ВМРО преизбраха досегашните членове на националното ръководство – заместник-председатели Ангел Джамбазки, Искрен Веселинов, Милен Михов, Атанас Стоянов, организационен секретар Юлиан Ангелов, членове – Александър Сиди, Антон Андонов, Борис Вангелов, Васил Христов, Георги Дракалиев, Красимир Богданов, Султанка Петрова. Конгресът разшири състава на Националния изпълнителен комитет с трима души. Новите попълнения – членове на НИК, са съответно депутатите Йордан Йорданов от Добрич и д-р Калин Поповски от Плевен. За член на НИК бе избран и председателят на политическа група „Патриоти за София“ в Столичния общински съвет Карлос Контрера.", "date": "2019.03.23", "title": "Преизбраха Каракачанов за лидер на ВМРО (Снимки)"}
{"url": "https://www.24chasa.bg/novini/article/7361533", "text": "Вчера стартира обща китайско-европейска космическа програма, известна като SMILE (Solar Wind Magnetosphere Ionosphere Link Explorer). Тя е резултат от няколкогодишно сътрудничество между Китайската академия на науките (КАН) и Европейската космическа агенция, и предвижда изстрелването до 2023 г. на няколко сателита, които ще трябва да изследват влиянието на слънчевата активност върху околната среда на Земята, съобщи  Уън Чъ, директор на Националния център за космически изследвания към КАН, посочи, че в рамките на програмата SMILE ще бъдат направени снимки на взаимодействието между слънчевите ветрове и земната магнитосфера с иновативни рентгенови и ултравиолетови технологии. Основната цел е създаването на цялостна картина на околоземното пространство, която да играе роля при прогнозирането и смекчаването на природни бедствия. Китай и Европа отговарят за изграждането и действието на системата, а данните от сателитите ще бъдат достъпни за всички страни участващи в проекта, сред които са също космическите агенции на Великобритания и Канада.", "date": "2019.03.23", "title": "Стартира китайско-европейска програма за проучване влиянието на слънчевата активност върху Земята"}
{"url": "https://www.24chasa.bg/novini/article/7361660", "text": "Американците са в трескаво очакване днес на доклада от разследването на специалния прокурор Робърт Мълър за руска намеса на президентските избори в САЩ през 2016 г., който може да се окаже повратен за президента Доналд Тръмп и да изиграе ключова роля в президентските избори догодина, предаде Франс прес. Дискретният и методичен Мълър вчера завърши продължилото си 675 дни разследване, което държа САЩ в напрежение подобно на аферата \"Уотъргейт\", принудила през август 1974 г. Ричард Никсън да подаде оставка, информира БТА. Документът, чиито главни изводи се очаква да бъдат предадени през уикенда на Конгреса, трябва да отговори на два основни въпроса: дали предизборният екип на Тръмп е работил ръка за ръка с Москва по време на кампанията за изборите през 2016 г. и дали след това 45-ия президент на САЩ се е опитал да възпрепятства правосъдието? Винаги готов да реагира, Тръмп, който е в голфклуба си в Мар а Лаго, Флорида, за уикенда, засега не е казал и дума. От месеци той неуморно твърди (използвал е израза в Туитър над 180 пъти), че е жертва на \"лов на вещици\", целящ дискредитирането му. Преди три дни той открито постави под съмнение пред електората си легитимността на разследването. \"Доста странно е, след като спечелихте голяма победа, някой да дойде и да състави доклад, идващ от нищото. Обяснете ми това, тъй като избирателите ми не го разбират и аз не го разбирам\", каза Тръмп. Ако няма фрапиращи разкрития, милиардерът републиканец може да излезе от тази ситуация с укрепени позиции, най-вече (както предричат много законодатели) ако разследването заключи, че не е имало сговор с Русия. Прокурорът Мълър не препоръчва повдигане на нови обвинения след тези разследвания, уверяват американски медии. Много анализатори обаче смятат, че обитателят на Белия дом може да бъде обвинен във възпрепятстване на разследването заради словесния натиск, който упражни върху бившия министър на правосъдието Джеф Сешънс и заместника му Род Розенстайн или внезапното уволняване на директора на ФБР Джеймс Коми през май 2017 г. В интервю за телевизия \"Фокс нюз\" вчера самият Тръмп даде да се разбере, че очаква да бъде подведен под отговорност по този раздел от разследването. Каква част от доклада ще бъде огласена публично? В какъв срок? Засега само министърът на правосъдието Бил Бар, единствен получател на изводите от този елемент от разследването, е наясно. Белият дом твърди, че дори президентството не е информирано за съдържанието на този ценен документ. Демократическите лидери в Конгреса настояха той да бъде публикуван, преди с него да се запознае правителството. Това разследване засяга \"въпроси, свързани с интегритета на нашата демокрация\", предупредиха председателката на Камарата на представителите Нанси Пелоси и лидерът на демократическото малцинство в Сената Чък Шумър. \"Американският народ има правото да знае истината\", заявиха те. Много от демократическите претенденти за президентските избори през 2020 г. също настояха за публикуването на документа, станал обект на засилени спекулации. Шеф на ФБР при президентите Джордж У. Буш (републиканец) и Барак Обама (демократ), през май 2017 г. Робърт Мълър беше назначен за специален прокурор от министъра на правосъдието, за да се гарантира независимостта на разследванията по този крайно деликатен случай. Разследването доведе до лишаване от правоспособност на бившия шеф на предизборната кампания на Тръмп, Пол Манафорт, и на бившия личен адвокат на Тръмп Майкъл Коен - и двамата осъдени на затвор за различни финансови злоупотреби и лъжливи показания.", "date": "2019.03.23", "title": "Вашингтон очаква доклада на прокурор Мълър за разследването за руска намеса в изборите"}
{"url": "https://www.24chasa.bg/novini/article/7361668", "text": "Италианското и китайското правителство подписаха тази сутрин \"незадължаващ\" протокол за споразумение, който включва Италия в \"новите пътища на коприната\" въпреки безпокойството на Брюксел и на Вашингтон, предаде Франс прес. Италия първа сред страните от Г-7 се присъединява към гигантския проект, лансиран от Пекин през 2013 г., който обхваща морски и сухопътни инфраструктури, информира БТА. Документът бе тържествено подписан в присъствието на китайския президент Си Цзинпин и на италианския премиер Джузепе Конте наред с още 29 договора и споразумения, две трети от които засягат различни институции, а една трета - предприятия. Според италианските медии общата стойност на спогодбите е 5 до 7 милиарда евро - а \"потенциално\" дори 20 милиарда евро, както пише икономическият всекидневник \"Ил соле 24 оре\". Те предвиждат китайски инвестиции, засега ограничени, в стратегическите пристанища на Генуа и Триест. Пакетът включва договори за групата \"Ансалдо\", произвеждаща турбини, и за групата \"Даниели\", която ще получи 1,1 милиард евро за изграждането на металургичен обект в Азербайджан. Споразуменията предвиждат също отваряне на китайския пазар за италиански портокали, партньорство на китайския туристически гигант \"Ситрип\" (Ctrip) с летищата в Рим, железниците \"Трениталия\" и музея \"Ферари\" в Модена, програми за сътрудничество между държавни телевизии и осведомителни агенции от Италия и Китай. Пекин би желал също в Китай да се играят мачове от Серия \"А\", но след като правилата на ФИФА забраняват това, италианската федерация планира да измести извън страната мачове на националите и мачове за италиански купи, както и да обучава китайски футболни съдии да боравят със системи за видеоарбитраж - метод, силно критикуван в Италия. За сметка на това - с оглед резервите по повод това сякаш едностранно сближаване между Италия и Китай, изразени от Вашингтон и Брюксел, както и в самото популистко правителство на Италия, - бе спряна работата по двайсетина други споразумения, готвени през последните месеци. Дискусиите ще продължат и тези споразумения може да бъдат финализирани при посещение на Конти в Китай през април, увери министърът на икономическото развитие Луиджи Ди Майо, подписал протокола за споразумение наред с Хъ Лифън, оглавяващ китайската национална комисия по развитието. \"Целта ни е да се насочим към премахване на диспропорцията - в Италия пристигат толкова неща \"мейд ин Чайна\", а прекалено малко \"мейд ин Итали\" отиват в Китай\", обясни пред журналисти Ди Майо, който е също вицепремиер и лидер на антисистемното Движение \"Пет звезди\". \"Във връзка с този протокол за споразумение сме съвсем наясно, че освен възможностите има и риск\", увери по радиото заместник-министърът в италианското министерство на икономическото развитие, труда и социалната политика Микеле Джерачи. Пламенен защитник на китайската кауза в Рим, той е преподавал 10 години в Китай, посочва АФП. Италианският износ за Небесната империя не надхвърли миналата година 13 милиарда долара, докато износът за Германия бе седем пъти по-голям. В разговор с италианския си домакин Серджо Матарела вчера Си Цзинпин увери:\"Китайската страна има желание за търговски обмен в двете посоки и поток от инвестиции в двете посоки\".", "date": "2019.03.23", "title": "Рим и Пекин подписаха проект за \"новите пътища на коприната\""}
{"url": "https://www.24chasa.bg/novini/article/7361683", "text": "Уважаеми Г-н Областен управител, уважаема г-жо Киркова, Началник на РУО- Пловдив, уважаема г-жо Директор на ХГ „Свв. Кирил и Методий”, уважаеми учители, досточтими отци, обични в Господа братя и сестри,  Преди не много време бях посетен от уважаемата г-жа Киркова, Директор на хуманитарната гимназия „Св. св. Кирил и Методий” в Пловдив, която ми сподели своята тревога за съдбата на това най-старо и уважавано училище в нашия град. Доколкото разбирам, поради някакво административно решение на министерството на образованието, трябвало да се съкращават паралелки от бъдещия прием, тоест да се намалят децата, които биха искали да се обучават в хуманитарен профил. Затова пък се стимулира приема на деца в други училища с природо-математически профил, тоест училищата, които подготвят специалисти за работа с компютри. Разбирам също, че децата трябва да учат в една смяна, което е добро, но не разбрах какво става с училищата, където това е практически невъзможно. Надявам се, че конкретният проблем ще бъде разрешен и притесненията на г-жа Киркова ще се окажат неоснователни. Вие специално не бива да се боите от нищо. Църквата „Св.св. Кирил и Методий” е отсреща. Светите равноапостолни братя-просветители пазят това достопочтено училище, уверявам ви. Аз, обаче, бих искал да използвам повода, за да кажа няколко думи от по-общ характер. Признавам, че не съм специалист в сферата на светското образование, но не могат да не ми направят впечатление някои неща. Например, че качеството му изглежда непрекъснато пада. В началото на прехода, преди вече 30 години, всички – и българи и чужденци – изтъкваха, че предишният режим може да е бил диктаторски, но българите бяха много добре образовани хора. Понеже обаче режимът беше диктаторски и нямаше как и образованието да не е било диктаторско, та затова то трябваше да се реформира. Моля някой да ми обясни как, след 30 години непрекъснати реформи българската образователна система произвежда все по-неграмотни и неквалифицирани хора? Как става това? Тоталитарното и нереформирано училище е произвеждало грамотни хора, а днешното, либерално и реформирано – неграмотни! Как става? Този резултат на обикновена глупост ли се дължи или на умишлена глупост? И чувам непрекъснато, че неуспешните и неудачни реформи трябва да се „надградят” с още реформи. Още и още. Не мога да разбера какво става и защо българите търпят това!  Старият режим, който аз самият неведнъж съм критикувал, особено за отношението му към Църквата, беше преценил, че в страната ни трябва да има няколко хуманитарни гимназии, които да дават на питомците си много по-широк кръгозор от знания, от обичайното. Не харесвам думата „елитни” училища, както и не харесвам да се говори за „специални” училища за „специални” деца. За другите не знам, но за нас в Църквата всички деца са специални, всяко отделно дете е специално. Въпросът, обаче, е друг. Въпросът е: има ли обществото нужда от млади хора, подготвяни по системата на класическите гимназии, начиная от втората половина на 19-ти век? Хора, получаващи подготовка, каквато например са получавали онези българчета в Роберт колеж в Цариград, които после са изградили от нищото Третата българска държава? Да, българският народ е бил стопански въздигнат от абаджиите и гайтанджиите, но българската държава е била изградена не от тях, а от възпитаниците на Роберт колеж и на класическите гимназии в Одеса, Киев, Атина, Солун и, разбира се, Пловдив. Тук само ще вметна, че онези възпитаници, на онези класически гимназии, които са изградили българската държава, включително и нейната образователна система, изобщо не са дискутирали дали да се учи предмет „Вероучение” или не. Нима те не са били модерно мислещи, авангардни, нима не са били поклонници на Френската революция и на всички модерни теории и течения в „просветена Европа”? Били са и още как! Но за тях не е стоял въпросът дали да се учи „Вероучение”. Те биха били искрено изумени, че ние днес изобщо си го задаваме и биха се ужасили от съпротивата на образователната система, колчем тази тема се повдигне. Тоталитарната държава имаше достатъчно здрав разум, за да съхрани донякъде, макар и в осакатена форма, онази традиция. Тоталитарната държава, види се, е имала нужда от широко скроени, висококултурни и високообразовани хора. Днешната държава – не! На днешната държава са необходими компютърни специалисти, които да имат само необходимия набор технически умения, с които безропотно и механично да обслужват изграждането на новата електронна диктатура. И нищо повече.  Класическата гимназия в София бе запратена някъде в покрайнините, където родителите да се страхуват да си пращат децата. Не зная бившата Солунска гимназия в Благоевград има ли я или я няма. Великотърновската също. Старите светилници на духа угасват един по един. Но, аз не искам да звуча песимистично, като всички оплаквачи, които само констатират без да имат конкретни предложения. Имам конкретно предложение и то се отнася не само до вашето училище, не само до хуманитарните гимназии, но и до всички училища, които искат да се борят за децата ни. То е: вдигнете рязко нивото на обучението. Вдигнете го, като започнете с въвеждането на „Вероучение”. Ние, Пловдивската митрополия, Пловдивската духовна академия ще ви помогнем, с учебници, с лектори, с каквото е необходимо. Независимо в кой клас. В който и да е, все ще е от полза. Искайте вероучение, но не чакайте от държавата да ви го дава. Държавата обикновено дава нещо друго. Ето например, образователната система искаше пари и какво получи? Получи „Парите следват ученика”. Ако образователната ни система чака наготово държавата да й даде вероучение, накрая ще получи синкретичната „История на религиите” и ще стане още по-лошо. Дайте да поискаме и да си направим сами истинско „Православно вероучение”, преподавано от истински вярващи учители. И ще видите резултата. Вярвам, че в училищата, които имат „Православно вероучение” климатът става съвсем друг. Там се завръща духът. Върнете духа в училище, върнете душата на училището, ако искате в образователната ни система да има стабилност и сигурност. После, вие за вашата гимназия, например, поискайте древните езици. Вече всички знаят английски, но знаете ли колко са хората в България, които знаят визайтийски гръцки? А знаете ли колко могат да напишат текст на латински? Какви културни хора, какви европейци ще сме, ако нямаме десет човека на кръст, които да прочетат древните ръкописи и да ни кажат кои сме и откъде сме? Да ни кажат каква е нашата идентичност. Самите те да имат идентичност. Дайте възможност на децата да се докоснат до истинското, непреходно знание, до величието на духа. Може две-три от всички да се запалят и да решат да продължат нататък, но те ще са достатъчни за начало. Тази година ще запалим две деца, догодина три и така полека-полека ще започнем да възстановяваме онова, което сме на път окончателно да изгубим. Такива деца, с такова класическо и фундаментално хуманитарно образование, един ден отново ще изградят българската държава. И ще поведат ослепелите от взиране в компютрите техни връстници. Точно както някогашните възпитаници на старите класически хуманитарни гимназии са повели абаджиите и гайтанджиите и са направили държавата с една от най-добрите образователни системи в света. Аз вярвам, че това е пътят, както вярвам, че Иисус Христос е пътят, истината и живота. Желая ви успех и Бог да ви закриля. 23.3.2019г. Гр. Пловдив", "date": "2019.03.23", "title": "Обръщение на Пловдивския митрополит Николай по повод недоброто състояние и опасните реформи на образованието в България"}
{"url": "https://www.24chasa.bg/novini/article/7361688", "text": "На 100 граждани в Сърбия се пада по 39,1 броя стрелково оръжие, което я нарежда на трето място в света по въоръженост на цивилното население, съобщава в. \"Данас\". Проучване на Института за международни изследвания в Женева от миналата година показва, че Сърбия си дели с Черна гора третото място в света и първо в Европа по този показател, информира БТА. По данни на института в Женева в сръбските домове се намират около три милиона пистолета, притежавани от цивилни. Макар че не може да се установи броят на нелегално притежаваното оръжие, установено е, че първото място принадлежи на САЩ, които имат повече пистолети, отколкото пълнолетни граждани - 120 пушки и пистолети на 100 души. На второ място е Йемен, където на 100 граждани има 52 броя леко оръжие.", "date": "2019.03.23", "title": "Сърбия е трета в света по въоръженост на цивилните"}
{"url": "https://www.24chasa.bg/novini/article/7361693", "text": "Една от 10 жени вече е преживяла кибернасилие над 15-годишната си възраст. Това сочи статистиката според изложението на комисар Явор Колев, началник на отдел \"Киберпрестъпност\" в ГДБОП - МВР, представено днес в Стара Загора на международната конференция \"Жените на Балканите в следващите 100 години\", организирана от Зонта клуб. А проучванията показват, че 1 от всеки 3 жени ще бъде подложена на някаква форма на насилие през живота си. С развитието на технологиите и с тяхна помощ все повече са жените и момичетата, заплашени от кибернасилие и кибертормоз. Това може да бъдат както виртуално блудство и изнудване, така и киберпреследване и разпространение на лични данни в мрежата. Особено разпространени са насилствената порнография, така нареченото \"отмъстително порно\" - качване на порно изображения, без лицата на тях да са дали съгласието си за това, електронно подпомагане на трафик или заплахи за изнасилване и дори за убийство. Особено опасни са \"романтичните измами\", които под прикрието на сладки думи и обещания целят да се докопат до парите на жертвата. Заради тези и други опасности, които дебнат в социалните мрежи, експертите съветват жените и момичетата да настройват профилите си на \"лични\", да не приемат приятелството на непознати, особено на хора, които са съмнителни - имат публикувана само 1 снимка и са слабо активни в интернет. Явор Колев съветва още жените да не дават информация за себе си, особено пък такава, по която те могат да бъдат открити физически - например къде работят или кои заведения посещават.", "date": "2019.03.23", "title": "Една от 10 жени на възраст над 15 години вече е преживяла кибернасилие"}
{"url": "https://www.24chasa.bg/novini/article/7361723", "text": "Турският президент Реджеп Тайип Ердоган заяви днес, че Турция ще стане световен играч в отбранителната индустрия със своя уникален дизайн и напреднали технологии, предаде Анадолската агенция. Ердоган каза това на съвместен предизборен митинг с лидера на Партията на националистическото действие Девлет Бахчели в столицата Анкара преди местните избори на 31 март, информира БТА. През 2018 г. износът на турска аерокосмическа и отбранителна продукция се е увеличил със 17 процента. По данни на Съвета на турските износители износът в този сектор е надвишил планираните 2 милиарда долара, като е достигнал рекордната сума от 2,035 милиарда долара.", "date": "2019.03.23", "title": "Ердоган: Турция ще стане световен играч в отбранителната индустрия"}
{"url": "https://www.24chasa.bg/novini/article/7361737", "text": "Националният съвет на СДС дава мандат на председателя на партията да финализира преговорите с ГЕРБ и да подпише политическо споразумение за съвместно явяване на предстоящите европейски избори на 26 май. Това реши днес в Ловеч Националният съвет на СДС, съобщи председателят му Румен Христов, информира БТА. Решено е било и да се съкрати срокът за постъпване на номинации, гласуван на предишния НС на 15 март. Номинации за кандидати на СДС за европейските избори ще се приемат в централата на партията до вторник, 26 март /11.00 ч./, за да може в четвъртък, при финалните преговори с ГЕРБ, да бъдат предложени окончателните имена. \"Аз мисля, че направихме една стъпка в правилна посока от гледна точка на това, че желанието на Съюза на демократичните сили, а и на ГЕРБ, е да обединим десния вот, който е около Европейската народна партия. За нас тя е изключително стабилизиращ фактор в Европейския съюз. Ние сме най-старата партия, член на ЕНП, и няма нищо по-логично с най-голямата партия, член на ЕНП, да бъдем заедно на евроизборите\", каза пред журналисти Румен Христов. Той уточни, че споразумението е само за европейските избори. Целта, която си поставят с ГЕРБ, е да постигнат осем депутатски места. По думите на Христов в листата ще има двама кандидати от СДС, като единият ще е на избираема позиция. Председателят на СДС каза още, че Владимир Кисьов е заявил, че няма да участва в надпреварата на евроизборите.", "date": "2019.03.23", "title": "Румен Христов: В четвъртък ще предложим имената за листата с ГЕРБ на евровота"}
{"url": "https://www.24chasa.bg/novini/article/7361739", "text": "Краят на \"халифата\", провъзгласен от групировката \"Ислямска държава\", е същевременно и начало на нова фаза в борбата срещу джихадистите. Това заяви днес главнокомандващият Сирийските демократични сили (СДС) Мазлум Кобани, предаде Франс прес. Водачът на коалицията препоръча на режима на Башар Асад да се насочи към диалог с кюрдите - основна сила в СДС, които контролират ред зони в Източна и Северна Сирия, информира БТА. Кобани говори на церемония в петролното находище Омар, Източна Сирия, в която участваше и Уилям Роубък, американският пратеник на международната коалиция срещу ИД начело със САЩ. \"Олявяваме пред световното обществено мнение, че започва нова фаза в битката срещу терористите\", заяви Кобани. Предстоящите военни операции ще имат за цел главно да ликвидират спящите клетки на джихадистите, \"представляващи голяма заплаха за нашия регион и целия свят\", посочи кюрдският командир. \"Този ключов етап от борбата срещу ИД е стратегически удар (. . .), който ясно откроява несломимата отдаденост на нашите местни партньори и на международната коалиция в усилията да победим ИД\", отбеляза на свой ред Роубък. \"Победихме окончателно ИД в Сирия и Ирак, що се отнася до териториите, но все още има работа пред нас, за да постигнем трайна победа над ИД\", каза той. \"Кампанията не е приключила. ИД (. . .) остава съществена заплаха\", изтъкна той и увери, че САЩ и занапред \"ще подкрепят операциите на коалицията в Сирия, за да осигурят (. . .) тази трайна победа\".", "date": "2019.03.23", "title": "Кюрдски командир: Започва нова фаза от борбата срещу джихадистите в Сирия"}
{"url": "https://www.24chasa.bg/novini/article/7361741", "text": "Круизен кораб е претърпял повреда на двигателя в условия на силен вятър край бреговете на Норвегия и 1300-та му пътници ще бъдат евакуирани, предаде Ройтерс, позовавайки се на норвежката полиция. Морските спасителни служби съобщиха, че корабът \"Вайкинг скай\" се приближава към брега, носен от вълните, и е изпратил сигнал за помощ, информира БТА. Съдът е собственост на Вайкинг оушън круизиз (Viking Ocean Cruises), част от група Вайкинг круизиз (Viking Cruisеs), основана от милиардера Торстейн Хаген. Според сайта на компанията корабът е с капацитет 930 пътници. Към него са се отправили хеликоптери и плавателни съдове, а на сушата се подготвят места за настаняване на пътниците, уточниха спасителните служби. Ветровете са със скорост 38 възела (70,3 км в час - бел. прев)", "date": "2019.03.23", "title": "Kруизен кораб аварира край Норвегия, евакуират 1300 пътници"}
{"url": "https://www.24chasa.bg/novini/article/7361873", "text": "Спасителни хеликоптери евакуират хора от  , съобщиха полицията и спасителните служби, цитирани от Ройтерс и БТА. Морските спасителни служби съобщиха, че корабът \"Вайкинг скай\" с около 1300 пътници и екипаж на борда е изпратил сигнал за помощ, тъй като се е приближавал към брега, носен от вълните. По-късно обаче екипажът успял да запали един от двигателите и корабът е закотвен на около 2 км от сушата. Пътниците са издигани един по един от палубата и откарвани по въздуха в близко село, северно от град Молде, на западното крайбрежие на Норвегия. Ако трябва да евакуираме всички, ще ни е нужно много време, каза говорител на спасителните служби. Крайбрежната ивица Хустадвика е известна със суровите климатични условия и плитките води, осеяни с рифове. Норвежкото правителство провежда оценка дали да построи огромен океански тунел под близка планина, за да осигури по-безопасно движение. Корабът \"Вайкинг скай\", построен през 2017 година, е собственост на Вайкинг оушън круизиз (Viking Ocean Cruises), част от група Вайкинг круизиз (Viking Cruisеs), основана от милиардера Торстейн Хаген. Според сайта на компанията той е с капацитет 930 пътници. В спасителната операция се включиха няколко плавателни съда и четири хеликоптера, а на сушата се подготвят места за настаняване на пътниците. Ветровете са със скорост 38 възела (70,3 км в час - бел. прев). Мобилизирани са всички спасителни екипи в района, включително 60 доброволци от Норвежкия червен кръст.", "date": "2019.03.23", "title": "С 4 хеликоптера вадят пътниците от авариралия круизен кораб край Норвегия (Снимки, видео)"}
{"url": "https://www.24chasa.bg/novini/article/7361631", "text": "Премиерът на Великобритания Тереза Мей приветства днес падането на самопровъзгласения халифат на групировката \"Ислямска държава\" като \"исторически етап\" от офанзивата срещу джихадистката организация и призова борбата срещу нея да продължи, предаде Франс прес. \"Приветствам неуморния труд и извънредната смелост на британските сили и на партньорите ни в международната коалиция, надвили ДАЕШ в Сирия и в Ирак\", заяви тя в комюнике, предава БТА. \"Освобождаването на последната територия, държана от ДАЕШ, е исторически етап, който не би бил възможен без тяхната отдаденост, професионализъм и кураж\", добави Мей. \"Не бива обаче да изпускаме от поглед заплахата, каквато е ДАЕШ, и правителството (на Великобритания) е все така решено да изкорени пагубната им идеология. Ще продължим да правим необходимото, за да браним британския народ и нашите съюзници\", заключи тя. Участник в международната коалиция начело със САЩ, Великобритания изпрати близо 1400 военни в помощ на местните антиджихадистки сили и осъществи над 1600 въздушни удара в Ирак и Сирия по данни на британското правителство, напомня АФП.", "date": "2019.03.23", "title": "Mей: Падането на джихадисткия халифат е исторически момент от борбата срещу \"Ислямска държава\""}
{"url": "https://www.24chasa.bg/novini/article/7361563", "text": "Съпредседателят на прокюрдската Демократична партия на народите /ДПН/ Селяхаттин Демирташ призова кюрдите да гласуват на местните избори на 31 март за кандидатите на опозиционните партии - Народнорепубликанската партия /НРП/ и Добра партия, информира БТА. Демирташ се намира в затвора в град Одрин по обвинение за подкрепа и връзки на неговата партия с Кюрдската работническа партия /ПКК/, която е обявена за терористична организация в Турция и в Европа. В интервю, поместено във вестник \"Йени Яшам\" Демирташ посочва, че неговата партия не е в съглашение с Националния алианс на НРП и Добра партия. \"Но в западните области ние, въпреки нежеланието на НРП и на Добра партия, ще подкрепим кандидатите на тези две партии, за да ви изпратим на бунището\", казва Демирташ. Кюрдският лидер призовава симпатизантите непременно да отидат да гласуват. \"Ако ме зачитате поне малко, аз ви призовавам непременно да отидете да гласувате. Защото всеки ваш глас ще има смисъла на \"не на фашизма\". Всеки ваш глас има голяма стойност. Недейте да бойкотирате вота. Резултатите от изборите може да дадат възможност за установяване на демокрация и мир. Там, където няма наши кандидати, ви призовавам да подкрепите кандидатите на НРП и Добра партия, не ви карам да го правите от сърце, защото няма да е вярно, но понякога дори един глас има важно значение. Вашият вот е стратегически вот, т.е. вот, който принадлежи на \"сила с много послания\", казва Демирташ. Вотът на кюрдите е най-критичната тема на предстоящите избори. Той се преценява като определящ за това на чия страна ще наклонят резултатите - към управляващата коалиция или към опозицията. В същото време обаче връзката на някои кюрдски движения с ПКК, срещу която в редица слоеве на обществото има и силни негативи, може да предизвика отрицателни последици за опозицията. Президентът Реджеп Тайип Ердоган и лидерът на Партията на националистическото действие (ПНД) Девлет Бахчели в посланията си към симпатизантите си акцентират именно на този момент. Обвиняват НРП и Добра партия и техните кандидати в съдружие, което \"е равносилно на подкрепа на терора на ПКК, чиято цел е да разцепи Турция, обособявайки нова държава Кюрдистан\". Водени от тази логика, Ердоган и Бахчели обявиха предстоящите избори за \"въпрос на оцеляване на Турция\". Демократичната партия на народите на Демирташ има 60 депутати в турския парламент, но много от тях са в затвора.", "date": "2019.03.23", "title": "Прокюрдският политик Демирташ: Гласувайте за опозицията на местните избори"}
{"url": "https://www.24chasa.bg/novini/article/7361513", "text": "По искане на Министерството на културата и туризма, интернет гигантът „Байду\" е започнал разработката на онлайн карта на публичните тоалетни в страната, предаде \" Целта е да се помогне на местните и чужди туристи да открият бързо най-близкото място за облекчаване на естествените им нужди. От „Байду\" уточниха, че до края на юни, публичните тоалетни построени преди 2019 г. в туристически обекти, транспортни центрове, ресторанти, атракциони и паркове ще могат да бъдат намирани на тяхната карта. В системата вече фигурират около 20 000 подобни места. Приложението ще дава също така възможност да се види кои тоалетни са пригодни за хора с двигателни проблеми.", "date": "2019.03.23", "title": "„Байду\" прави карта на публичните тоалетни, за да улесни туристите"}
{"url": "https://www.24chasa.bg/novini/article/7361579", "text": "Две момчета, на 7 и на 9 години са  , информира МВР. По първоначални данни, те внезапно изскочили на платното и са били ударени от лек автомобил, шофиран от 51-годишна. Децата спешно са откарани за преглед, едното е с по-леки контузии, но другото е с по-сериозни наранявания. По случая е образувано досъдебно производство. Предстои изясняване на обстоятелствата, довели до инцидента.", "date": "2019.03.23", "title": "Две момчета на 7 г. и 9 г. са блъснатите край столичен парк, изскочили внезапно на пътя"}
{"url": "https://www.24chasa.bg/novini/article/7361441", "text": "Залозите показват шанс от 20 процента британският премиер Тереза Мей да изгуби настоящата си работа до края на месеца, съобщи днес букмейкърска къща \"Ладброукс\", цитирана от Ройтерс. Канцеларията на Мей отказа коментар на информация във в. \"Таймс\", че вече се обсъжда кога най-вероятно министър-председателката ще се оттегли от поста, предаде БТА. Източник от \"Даунинг стрийт\", пожелал анонимност, обаче каза за Ройтерс, че информацията е невярна. \"Таймс\" също цитира неназован източник от \"Даунинг стрийт\", според когото дори най-близките съюзници на Мей смятат, че тя неизбежно ще трябва да подаде оставка.", "date": "2019.03.23", "title": "Иде ли краят на Мей като премиер? Залози сочат 20% шанс тя да се оттегли още този месец"}
{"url": "https://www.24chasa.bg/novini/article/7361452", "text": "Учени от университета на Айова заключиха, че неспособността на човек да се събуди, когато е с повишено ниво на въглеродния диоксид в кръвта си, може да е причината на синдрома на внезапната детска смърт и за синдрома на внезапната смърт при епилепсия, съобщи сайтът MedicalXpress. Човек обикновено се събужда, ако по време на сън дихателните му пътища са закрити, например с одеяло. Неправилното функциониране на серотониновите рецептори в средния мозък обаче може да възпрепятства този рефлекс, предаде БТА. Аутопсията на починали от синдрома на внезапната смърт показала, че в мозъците им е налице нарушено функциониране на серотониновите рецептори. Специалистите смятат, че съществува неоткрит досега път, чрез който серотониновете рецептори на участващите в дишането неврони реагират към повишеното ниво на въглеродния диоксид в кръвта. Серотонинът е сред невромедиаторите, които осигуряват взаимодействието между невроните. Той отговаря за регулирането на физиологични процеси в организма, включително на храносмилането, за усещането за радост и удовлетворение.", "date": "2019.03.23", "title": "Медици установиха причината за синдрома на внезапната смърт"}
{"url": "https://www.24chasa.bg/novini/article/7361475", "text": "Министър-председателят Бойко Борисов прие оставката на министъра на правосъдието Цецка Цачева, съобщиха от пресцентъра на Министерски съвет. Двамата разговаряха и обсъдиха свързаната с името й имотна сделка. Пред премиера министър Цачева заяви решението си, че подава оставка и не желае създалото се напрежение да се пренася върху работата на правителството.", "date": "2019.03.23", "title": "Борисов прие оставката на Цецка Цачева"}
{"url": "https://www.24chasa.bg/novini/article/7361470", "text": "Бойци на терористичната ислямистка групировка \"Аш Шабаб\" взривиха кола бомба пред правителствена сграда в центъра на сомалийската столица Могадишу, след което щурмуваха сградата, предадоха Ройтерс и Асошиейтед прес. До момента се съобщава за 4-ма убити при взрива и в последвалата престрелка между нападателите и сомалийските сили за сигурност, предаде БТА. \"Аш Шабаб\" щурмува сградата, в която има две министерства, включително министерството на труда. Засега знаем за 4-ма загинали, но техният брой вероятно ще нарасне\", каза майор Абдулахи Нур от местната полиция пред Ройтерс. Според него хора от горните етажи се спасяват с външни стълби през прозорците. Доктор от местната \"Бърза помощ\" каза, че ранените са единадесет. Според него в сградата има още ранени, но засега не е възможно да им се окаже помощ, защото престрелката продължава. Говорителят за военните операции на \"Аш Шабаб\" - Абдиасис Абу Мусаб пък заяви пред Ройтерс, че един от нейните бойци самоубийци е взривил колата бомба пред министерството, което позволило на ударна група да нахлуе в сградата. Според АП щурмоваците са петима. От сградата се чува стрелба, а над мястото на взрива се издига дим, съобщават свидетели. Според свидетели взривовите преди атаката са били два. \"Аш Шабаб\" е най-активната ислямистка екстремистка групировка в Африка и от години води борба да свали подкрепяното от Запада правителство в Сомалия и да установи там държава, основана на ислямското право - шариата. Тя непрекъснато предприема въоръжени атаки и атентати, причиняващи много жертви, макар че е изтласкана от Могадишу и оперира от селски райони в южната част на страната. В столицата и някои други части на Сомалия са разположени мироопазващи сили на Африканския съюз, които помагат на сомалийските сили да държат бунтовниците на разстояние. През последните месеци САЩ също нанесоха серия от смъртоносни въздушни удари по лагери и скривалища на \"Аш Шабаб\".", "date": "2019.03.23", "title": "Бунтовници нападнаха правителствена сграда в Сомалия, има убити и ранени"}
{"url": "https://www.24chasa.bg/novini/article/7361479", "text": "Както е по програма, правосъдният министър Цецка Цачева, която по-рано обяви пред премиера Бойко Борисов, че подава оставката си, пристигна днес в ранния след обяд в Стара Загора, за да участва с лекция за домашното насилие в провеждащата се в града на липите международна конференция на тема \"Жените на Балканите в следващите 100 години\", организирана от Зонта клуб. Преди това тя направи следния коментар пред очакващите я журналисти за последните събития около нея: \"Знаете, че във вчерашния ден еднолично сезирах компетентните институции с искане да бъдат извършени проверки по отношение на придобитото от мен недвижимо имущество. Това означава, че нямам никакви притеснения за извършени престъпления, тъй като повтарям, не съм в никакви връзки с фирмата-продавач, нито пък може да се говори за злоупотреба с власт. Още вчера, след като информирах премиера, съм изразила готовност да подам и оставка. Беше коректно да го изчакам да се завърне от Брюксел. Тази сутрин в неговия кабинет спокойно обясних за пореден път и на него при какви условия и как съм сключила сделката. Моето убеждение обаче е, че докато вървят проверките на антикорупционната комисия и на Върховна касационна прокуратура, не е редно да изпълнявам функциите си на министър на правосъдието, поради което едновременно с подаването на оставка съм заявила и молба да ми бъде разрешен полагаемият ми се годишен отпуск до момента, в който оставката бъде гласувана в Народното събрание. Това са фактите. Както заявих и във вчерашния ден, докато вървят проверките, няма да коментирам повече. Дали и другите проверявани ще постъпят по същия начин? Оставката е личен акт. Във времето назад съм показала, че мога да нося отговорност. Поех отговорността за загубата на президентските избори еднолично и правилността на това се доказа веднага след това на проведените парламентарни избори, след които партията ГЕРБ и към този момент е управляваща и мандатоносител на кабинета Борисов 3. Не желая по никакъв начин името ми да тежи на премиера Борисов в тази вече предизборна кампания, нито пък на Министерски съвет, на правителството като цяло, поради което считам, че решението ми е правилно, а то е споделено и от министър-председателя. За мен е важно да реагирам тук и сега, независимо какъв ще е резултатът от проверките, и съм го направила още рано тази сутрин, след като имах готовност, казах ви, и във вчерашния ден. Така се носи отговорност, според мен. Натиск върху мен категорично не е имало от страна на премиера, отношенията ни са коректни. Проведохме един спокоен разговор с него тази сутрин, но при така създалата се ситуация, когато вървят проверки, считам, че един правосъден министър не може да изпълнява функциите си. Вече приемането на оставката е волеизявление и акт, с който тя се внася в Народното събрание. Не сме коментирали с него кога ще стане това. Това, което той ми каза днес, след като аз му обясних за какво става дума е, че подкрепя моето предложение аз да подам оставка.", "date": "2019.03.23", "title": "Освен оставка, Цецка Цачева подала и молба за годишен отпуск (Обновена)"}
{"url": "https://www.24chasa.bg/novini/article/7361481", "text": "Руски турист беше арестуван на летището в Денпасар на индонезийския остров Бали, след като се опитал да изнесе от страната упоен орангутан в куфар, съобщава Франс прес. Задържан е 27-годишният Андрей Жестков, който пренасял 2-годишния примат от мъжки пол в багажа си. Освен орангутана митничарите открили в принадлежностите на руснака още седем живи гущера, сред които имало и два гекона, предаде БТА. Туристът се подготвил така, сякаш ще пренася бебе, за да заблуди контролните органи. Той носел със себе си мляко за кърмачета и завивки. Нарушителят може да бъде осъден на 5 години затвор и на глоба от 7000 долара за трафик на защитени видове. Жестков обяснил при ареста, че орангутанът му бил подарен от приятел руснак, който го бил закупил за 3000 долара от пазар на остров Ява.", "date": "2019.03.23", "title": "Руски турист се опита да пренесе орангутан \nв куфар на остров Бали"}
{"url": "https://www.24chasa.bg/novini/article/7361486", "text": "Русия се срамува, че не помогна повече на Сърбия през 1999 г. и сега Москва може и иска да помага повече на Белград, заяви в интервю за сръбския в. \"Вечерне новости\" Пьотр Толстой, заместник-председател на руската Държавна дума. Толстой заяви, че бомбардировките на НАТО над Съюзна република Югославия през 1999 г. са били нещастие, което сполетя сръбския народ и увери Русия в лицемерието и двойните стандарти на Запада, предаде БТА. Той отхвърли твърденията, че руският президент Владимир Путин се е съгласил с някаква подялба на Косово. \"Напротив, той нареди на руското външно министерство да положи максимални усилия косовският въпрос да се решава на базата на Резолюция 1244 на Съвета за сигурност на ООН\", каза Толстой, като добави, че настояванията Сърбия на всяка цена да се съгласи с условията на Запада са контрапродуктивни и няма да доведат до решение.", "date": "2019.03.23", "title": "Руски парламентарист: Срамно е, че не помогнахме на  сърбите през 1999 г."}
{"url": "https://www.24chasa.bg/novini/article/7361489", "text": "Геолози вече цял век откриват \"невъзможни\" скали на тропическия остров Анжуан, разположен между източното крайбрежие на Африка и Мадагаскар, съобщи Сайънс алърт. Островът е вулканичен. Образувал се е преди около четири милиона години. Заради огнения си произход той би трябвало да се състои от базалт. Специалистите обаче намират на него кварцит, какъвто не би трябвало да съществува там. \"Това противоречи на тектониката на плочите\" - каза геохимикът Корнелия Клас от Колумбийския университет. Миналата година Клас и колегите й са потвърдили наличието на кварцит на Анжуан по време на експедиция. Той бил почти навсякъде като малки камъчета. Пътека от кварцит ги отвела към хребети, където открили цели блокове от него. Местните хора им казали, че полята им са пълни с такива камъни и ги използват, за да острят ножовете си. Изследването още продължава, но специалистите имат хипотеза, че когато Мадагаскар се е отделил от суперконтинента Гондвана преди 130 милиона години, континентални скали, включително и кварцит, са останали на океанското дъно. Преди около четири милиона години вулканичното изригване, образувало остров Анжуан, ги е повдигнало и те са се смесили с базалта. За да потвърдят хипотезата, специалистите датират кварцита и се опитват да определят количеството му на острова.", "date": "2019.03.23", "title": "Геолози откриват \"невъзможни\" скали на отдалечен тропически остров"}
{"url": "https://www.24chasa.bg/novini/article/7361503", "text": "Пожар до пожарната на ул. \"Георги Раковски\" в столицата спря за кратко движението, видя репортер на \"24 часа\". Горели са контейнери за смет, а пожарът е предизвикал гъсто задимяване в района. Живущите в околността силно са се притеснили.  Към момента огънят е овладян.                                                                                                                                                                                                                                                                                                                       ", "date": "2019.03.23", "title": "Пожар до пожарната спря за кратко движението в столицата (Снимки)"}
{"url": "https://www.24chasa.bg/novini/article/7361509", "text": "Цифровата трансформация не е бъдещето, тя е тук и сега, и променя всичко около нас. Това заяви еврокомисар Мария Габриел на среща във Враца, предаде БТА. Еврокомисарят по цифрова икономика и цифрова общество участва в областен форум под надслов \"Цифровизация- възможност за растеж на област Враца\". Срещата се организира от областната администрация и община Враца и се провежда под патронажа на кмета на общината Калин Каменов. В работата на форума участват още евродепутатът Владимир Уручев, министърът на регионалното развитие и благоустройството Петя Аврамова, народните представители Красен Кръстев и Станислав Попов, ученици, студенти и представители на местния бизнес и неправителствени организации. България има традиции и потенциал в областта на цифровите технологии, каза при откриване на форума еврокомисар Мария Габриел и допълни, че това е възможност за включване в цифровата трансформация на Европа, която е в ход и променя европейската общност. Тя определи три приоритета, в които трябва да се съсредоточат усилията в тази област на Европейския съюз. Първият от тях е свързаността. Сега 76 от домакинствата в градските райони имат много добра дигитална свързаност, която пада до 40 на сто в селските райони, а за България в тези райони достига до 27 процента, каза Мария Габриел. Тя посочи, че по Механизма за свързаност на Европа финансирането ще е от 1 на 3 милиарда евро, като изцяло ще бъде съсредоточено върху инфраструктурата и цифровата свързаност. Вторият приоритет е програмата за създаване на дигитален иновационен хъб във всяка област в Европа. Сега в стратегията за цифровизация на индустрията за периода 2016-2020 има 500 милиона евро. През следващия период са одобрени 1,5 милиард евро за създаването и работата на такива хъбове, каза още тя. Мария Габриел посочи, че не на последно място за тази програма е обучението и придобиването на цифрови умения, защото през 2020 година 90 на сто от професиите ще изискват такива умения. В тази посока ще се развиват такива инициативи като Европейска седмица на програмирането, в която през 2018 година са се включили повече от 2,7 милиона участници от Общността. Допълнително ще се работи по програма \"Цифрови възможност\" за платени стажове за студенти, каза Мария Габриел. Досега са сключени договори за 2000 стажа от началото на програмата, а целта е 6 000 стажа във всички професионални и научни направления. Третият приоритет е програмата \"Дигитална Европа\", която ще работи в пет направления - изкуствен интелект, киберсигурност, цифрови умения, дигитални хъбове, суперкомпютри. За нея са предвидени 9 милиарда евро за следващия програмен период.", "date": "2019.03.23", "title": "Мария Габриел: Цифровата трансформация не е бъдещето, тя е тук и сега"}
{"url": "https://www.24chasa.bg/novini/article/7361518", "text": "Ваня Колева подава оставка като заместник-министър на младежта и спорта, съобщиха от пресслужбата на кабинета. Колева напуска поста по искане на министър-председателя на Република България Бойко Борисов. По-рано днес министърът на правосъдието Цецка Цачева също подаде оставка, която бе приета от премиера Борисов.  Ваня Колева е една от четиримата проверявани от прокуратурата и КПКОНПИ заради сделка за покупка на апартаменти в жк. \"Изток\". Останалите са Цветан Цветанов, Цецка Цачева и Вежди Рашидов.                                                                                                                                                                                                                                                                                                                       ", "date": "2019.03.23", "title": "Зам.-министърът на спорта Ваня Колева също подава оставка"}
{"url": "https://www.24chasa.bg/novini/article/7361511", "text": "Намаляването на данъците ще бъде от полза за повишаване жизнеността на пазарните субекти, заяви премиерът Ли Къцян по време на симпозиум, организиран от Министерството на финансите и Държавното данъчно управление в края на миналата седмица. По думите му, резултатите от тази политика ще дойдат както в краткосрочен, така и в дългосрочен план, тъй като се очаква тя да намали финансовото бреме за бизнеса и да помогне за стабилизиране на заетостта, като в същото време оптимизира структурата на икономиката и на разпределението на доходите, съдействайки за устойчивостта на финансовите разходи, предаде  Правителството ще ускори прилагането на мерките за намаляване на данъците, тъй като смята, че те ще съживят икономиката и ще помогнат за трансформацията ѝ във висококачествена. „Данъците ще бъдат намалени за всички сектори\", подчерта Ли Къцян. В същото време той предупреди, че това ще доведе до намаляване на бюджетните харчове. „Администрацията трябва да се справя с по-малък бюджет. С изключение на проектите, които трябва да бъдат реализирани и ключовите програми, централните ведомства ще съкратят разходите си с 10 процента. Местните власти също трябва да намалят решително общите си разходи и да подобрят ефективността на наличните ресурси\", заяви премиерът.", "date": "2019.03.23", "title": "Ли Къцян: Намаляването на данъците ще повиши жизнеността на пазарните субекти"}
{"url": "https://www.24chasa.bg/novini/article/7361531", "text": "Жертвите на циклона Идай, връхлетял миналата седмица Мозамбик, Зимбабве и Малави, са вече най-малко 615, съобщи ООН, като се позова на данните на националните правителства. Загиналите в Мозамбик са 417, в Зимбабве - 139, а в Малави - 59, каза говорител на Службата за координиране на хуманитарните дейности на ООН (OCHA) в Женева, цитиран от ДПА. Очаква се броят на загиналите да се увеличава, тъй като от районите, пострадали най-тежко от циклона и причинените от него наводнения, продължава да постъпва информация, предаде БТА. По-рано днес министърът на околната среда Селсу Корея, цитиран от Франс прес, каза, че ранените в Мозамбик са 1528, а поразената от безпрецедентното бедствие зона в страната е с площ от 3000 км. По данни на АФП загиналите при катастрофалните наводнения и свлачища в Мозамбик и Зимбабве са общо най-малко 676. Операциите по оказване на помощ в засегнатите зони се активизират, след като ООН повиши степента на бедственото положение и предупреди за опасност от разпространяване на болести. Сега равнището на бедственото положение в пострадалите африкански страни е изравнено с това в Йемен, Судан и Сирия.", "date": "2019.03.23", "title": "Жертвите на циклона Идай в Африка са вече над 600"}
{"url": "https://www.24chasa.bg/novini/article/7361537", "text": "Поне осем венецуелски правителствени самолети са кацали на гръцки летища през последните десет месеца, съобщава в електронното си издание гръцкият вестник \"Елефтерос типос\", като се позовава на \"достоверна информация от Венецуела\". На 2 март на атинското летище \"Елефтериос Венизелос\" кацна самолет \"Фалкон\" с опознавателен ?V2486, собственост на венецуелската петролна компания PDVSA, за който е известно, че е използван от венецуелското правителство и на който се предполага, че е бил венецуелският външен министър Хорхе Ареаса. Официалната причина за кацането беше презареждане, но гръцката опозиция отправи редица въпроси към правителството защо Гърция е позволила на самолета да се приземи, след като повечето европейски страни са отказали. Някои дори свързаха мисията на самолета в Европа с изтеглянето на 8 тона злато от венецуелската централна банка от страна на правителството на президента Николас Мадуро, предаде БТА. Според информацията на \"Елефтерос типос\", публикувана днес, два дни по-рано, на 28 февруари, друг самолет с опознавателен знак YV3360, използван от венецуелското правителство, е кацнал на летището в Ираклио, Крит. На 13 февруари същият самолет отново е кацнал в Ираклио. На 10 ноември 2018 г. този самолет е кацнал и на летището в Кавала, идвайки от Мароко. Според венецуелските източници на изданието този самолет се ползва понякога и от самия Мадуро, но и от други високопоставени членове на правителството му като вицепрезидента Делси Родригес. \"Елефтерос типос\" пише, че правителствени самолети на Мадуро са кацали през 2018 г. в Атина и на други летища в Гърция, без да има информация за самоличността на пътниците им и за целта на посещението. Често обяснението за кацането на самолетите е презареждане. Изданието обаче отбелязва настоятелността, с която венецуелското правителство използва гръцки летища за презареждане през последните месеци.", "date": "2019.03.23", "title": "За последните 10 месеца поне 8 венецуелски правителствени самолети са кацали на гръцки летища"}
{"url": "https://www.24chasa.bg/novini/article/7361539", "text": "Китайски учени са разработили процес за преобразуване на растителни и дървесни отпадъци в авиационно гориво с висока плътност, което може да допринесе за намаляване на емисиите на въглероден диоксид от самолети и ракети, съобщава \"Бизнес стандарт\". Целулозата - основният компонент в биогоривото, е евтин, възобновяем и изобилен полимер. Съединения като изооктан, додекан и хексадекан и преди са извличани от целулоза за използване в авиационно гориво. Авторите на настоящото изследване обаче смятат, че то е първото по рода си, при което са получени полициклоалканови съединения, подходящи за използване като авиационно гориво с висока плътност. Специалистите от Химикофизичния институт в Далян вярват, че новото гориво е ключов инструмент за по-екологична авиация, предаде БТА. Въпросното гориво може да изиграе важна роля за намаляване на емисиите на въглероден диоксид, тъй като е получено от биомаса и е с по-висока плътност от стандартните авиационни горива, поясняват изследователите. Въпреки че на този етап биогоривото е произведено само в лабораторни условия, учените смятат, че скоро процесът ще бъде готов за комерсиална употреба.", "date": "2019.03.23", "title": "Биогориво от растителни отпадъци може да се окаже ключът към \"зелена авиация\""}
{"url": "https://www.24chasa.bg/novini/article/7361543", "text": "Два взрива избухнаха и убиха четирима души по време на масово празненство в южния афганистански град Лашкар Гах - столица на провинция Хелманд, предаде Ройтерс, цитирайки служители по сигурността и от местната болница. Ранени са 31 души, сред които и губернаторът на провинцията Мохамад Ясин Хан, който е присъствал на празненството по случай Деня на фермера. То се провеждало на местния стадион и на него присъствали около хиляда души. Раненият губернатор бързо бил изведен от стадиона, съобщи свидетел, цитиран от Ройтерс. По-късно негов говорител съобщи, че раните му са само повърхностни, предаде БТА. Според местни източници, цитирани от ТАСС, сред ранените са и няколко представители на провинциалните власти, включително губернаторът и неговият заместник. Взривовете, изглежда, са били причинени от предварително заложени на стадиона експлозиви. Според очевидец бомбите избухнали около палатките, разпънати от фермерите, за да излагат своите сескостопански произведения. Говорителят на талибаните Забихулла Муждахид пое отговорност за двете експлозии. Днешната атака е една от поредицата, извършени по време на продължаващите дни наред празненства по случай традиционната афганистанска Нова година. Първата експлозия бе в столицата Кабул в четвъртък. В досегашните атаки загинаха 6 души и десетки бяха ранени. Отговорност за тях пое екстремистката групировка \"Ислямска държава\". Афганистанската Нова година се празнува повсеместно в страната, но някои ислямистки хардлайнери са против празненствата, с които тя се посреща, защото това било антиислямско. Хелманд е една от няколкото афганистански провинции, в които бунтовниците има най-голям контрол и влияние, отбелязва Ройтерс. Днешната атака идва точно една година, след като кола бомба уби най-малко 14 души, които се бяха събрали да гледат традиционни борби в Лашкар Гах.", "date": "2019.03.23", "title": "Раниха при взривове губернатор на афганистанска провинция, 4-ма са убити"}
{"url": "https://www.24chasa.bg/novini/article/7361200", "text": "Държавата е склонна на нов компромис на пазара на горива. Това стана ясно от думите на икономическия министър Емил Караниколов, който беше гост в предаването  . Според Караниколов, разбивката как точно се формира цената на бензин и дизел може до бъде само електронна, а не на всяка касова бележка както предвиждаше наредба на Министерството на финансите. Само седмица след като Националната агенция за приходите предложи на Министерството на финансите да отложи с шест месеца въвеждането на новата наредба за касовите апарати за бензиностанциите, в нея се готвят нови промени. \"Ще има разговори с бизнеса, сектора, което е правилно за мен, дали ще е на бележката или на една електронна платформа, на която всеки може да влезе и да види как точно в деня се формира цената на горивата, за да не затормозяваме толкова бизнеса\", коментира Караниколов. Срещу изписването на цената на горивото и отделно на данъците в касовата бележка, до момента възразяват не само бензиностанциите, но и Комисията за защита на конкуренцията, която намеква, че това може да се окаже в противоречие с пазарните правила. Крайното решение ще бъде на Министерството на финансите. Караниколов обаче коментира и споровете между така наречените малки търговци на горива и големите вериги. \"Няма големи и малки в този бизнес, дайте да си го кажем, дори малките вече създадоха голяма асоциация, тук бизнесът трябва да намери решението, държавата ще бъде медиатор\", заяви той. Министърът призна и че нито България, нито фирмите у нас могат да влияят на цените на горивата. По думите му, ако през лятото бензинът поскъпне, това ще е заради международните тенденции. А иначе Караниколов отрече възможността за нова икономическа криза, но призна, че има известно забавяне на растежа. \"Няма как да съм доволен, доходите на българите са все още на едно много ниско ниво\", добави той. Иначе икономиката на България върви, износът само към началото на този месец имаме ръст от над 3% на износа. България вече е ориентирана не към износ на ресурси, а на стоки с добавена стойност, някои от тях с висока добавена стойност. Министърът също така призова и за съвместна работа с новосъздадения Стратегически съвет към президента, откъдето включително и той ще очаква добри идеи. До няколко години Караниколов очаква у нас да влезе нов производител на автомобили, като в момента у нас различни части за коли произвеждат вече 220 фирми. Караниколов коментира и скандала с апартаментите на властта от последните няколко дни. \"В крайна сметка, вие ако имате апартамент и аз съм ви много добър приятел, и решите да ми направите и подарък - какво трябва да изповядаме - данъчната оценка. По закон ние не трябва да падаме под данъчната оценка\", каза той. Все пак министърът изтъкна, че последна дума ще имат разследващите органи, които вече започнаха проверка.", "date": "2019.03.23", "title": "Разбивката за цената на бензина може да не е на всяка касова бележка, а онлайн"}
{"url": "https://www.24chasa.bg/novini/article/7361223", "text": "Нова Зеландия пренебрегна опасността от крайнодесен екстремизъм, макар че той има корени отдавна, заяви в интервю за   проф. Дъглас Прат - специалист по религиозни учения и влиянието им в модерното общество от Университета в Уайкато. „Очевидно е, че крайнодесният екстремизъм набира сила. Той става не само по-разпространен, но и по-агресивен. Паралелът между терора в Нова Зеландия и направеното от Брайвик почти преди десетилетие е стряскащ. Екстремисти, вълци - единаци с огнестрелно оръжие. И двамата избират невинни жертви и стрелят без да им мигне окото. Разликата е, че Брайвик избра лагер на младежка организация, докато терористът от Нова Зеландия – мюсюлмани“, коментира той в предаването \"Събота 150\". Експертът подчерта, че саморадикарилизиралите се хора, основно чрез съдържание в интернет, са много опасен феномен, независимо дали става въпрос за ислямски екстремисти, радикалисти, които вярват в превъзходството на бялата раса, християнски екстремисти или с каквито и да е други убеждения: \"Това, за което малко се говори, но е огромен проблем, е рерадикализацията. Много хора обвиняват мюсюлманите за случилото се, защото разбират терористичния акт като отговор на предишни действия на мюсюлмански екстремисти. Именно затова трябва да обърнем внимание на рередикализацията като явление в света, в който живеем“. Именно религиозният екстремизъм е най-сериозният проблем пред света, категоричен е и Скот Ейтрън, който изучава радикализацията и процесите в Близкия Изток. „Те наистина са вълци-единаци, но те са свързани чрез интернет, чрез определени идеи и движения и дори чрез организации. Терористът в Нова Зеландия е вдъхновен от Дилън Руф, който уби чернокожи в църква в Съединените щати, и от Андерш Брайвик, който уби ученици по време на летен лагер в Норвегия. Също така той черпи вдъхновение от Рено Камю - френски писател и философ, който е написал \"Великата Замяна\". Именно така е озаглавен и манифестът на стрелеца от Нова Зеландия“. Брайвик и стрелецът от Нова Зеландия имат нарцистичен начин на мислене, смята проф. Хенрик Сиса от Института за изследване на мира в Осло, който изследва обстойно поведението на Брайвик - крайнодесния екстремист, отнел живота на 77 души в Норвегия през юли 2011. Той допълни: \"Те напълно вярват в абсурдната теза, че това, което ще направят, ще събуди света и ще провокира цяло ново движение. Всъщност, това е заблуда, която принадлежи към всеки вид екстремистка идеология, независимо от какъв човек е изповядвана“.", "date": "2019.03.23", "title": "Експерт по религии: Крайнодесният екстремизъм става по-агресивен"}
{"url": "https://www.24chasa.bg/novini/article/7361241", "text": "Президентите на Китай и Италия - Си Дзинпин и Серджо Матарела, се разбраха да задълбочат стратегическо партньорство между двете страни, предаде  Си Дзинпин ще разговаря с италианския премиер Джузепе Конте. Очаква се да бъдат подписани редица споразумения, включително и документ, с който Италия ще стане първата страна от Г-7, която ще се присъедини към инициативата \"Един пояс, един път\" на Пекин. Италия е първата спирка на Си Дзинпин от европейската му обиколка. Идната седмица той ще се срещне с президента на Франция - Еманюел Макрон, канцлера на Германия - Ангела Меркел и с председателя на ЕК - Жан-Клод Юнкер.", "date": "2019.03.23", "title": "Китай и Италия се разбраха за стратегическо партньорство"}
{"url": "https://www.24chasa.bg/novini/article/7361246", "text": "Германският канцлер Ангела Меркел разговаря по телефона с президента на САЩ Доналд Тръмп. Това съобщи снощи говорителят на германското правителство Щефен Зайберт, цитиран от ТАСС и БТА. \"Обсъдиха международни теми, в това число НАТО, Украйна и въпросите на търговията\", се посочва в съобщението. Повече подробности не се дават.", "date": "2019.03.23", "title": "Меркел и Тръмп обсъдиха по телефона международни теми"}
{"url": "https://www.24chasa.bg/novini/article/7361259", "text": "Пресилено е да се каже, че поправката в Закона е направена само заради „Артекс”. Това каза заместник-председателят на ВМРО Искрен Веселинов в ефира на по повод на поправката в Закона, гласувана от предишния парламент, която, според различни медийни публикации, е помогнала на същата фирма да завърши друг строеж. „Тази поправка е направена в голяма степен по настояване на общини, държавни ведомства, тъй като до тогава разрешението за строеж е имало срочност 3 или 5 години. След кризата 2008 г. това се оказа изключително неритмично с финансирането и за това се търси по-голям срок, който и да облекчава административно и процедурно тези възложители”, обясни той. Във връзка с проверката на новозакупените имоти на Цветан Цветанов, Цецка Цачева, Вежди Рашидов и Ваня Колева заместник-председателят на ВМРО заяви, че е необходимо да се изчака проверката на компетентните органи. „Всяко съмнение за нерегламентирано облагодетелстване на една фирма трябва да бъде проверено и трябва да има последици. Безспорно е нередно да се ползва общественото положение, за да се осигури облага, но въпросът е дали това се е случило точно така. Аз могат да кажа категорично, че 80% от сделките в София се сключват на цени под реалните и това е проблем на пазара и на данъчните оценки, което трябва да бъде коментирано системно, а не само в контекста на конкретен случай”, добави той. Веселинов коментира и обвиненията на опозицията, които заговориха за политически рекет: „Това е стилът на тази опозиция. Очевидно със скандали ще се занимаваме до края на кампанията за евроизборите. След това ще започнем да се занимават само със себе си. Всички скандали възможни са подадени. Компетентните органи са сезирани, нека да си свършат работата”. Депутатът обяви, че „Обединени патриоти” ще имат добър резултат само ако се явят заедно на изборите. „Ако зависи от ВМРО ние бихме се явили заедно с партньорите от „Обединени патриоти”, но единствено в пълен състав. Не бихме желали сепаративно да водим разговори с едната или другата партия”, каза той.", "date": "2019.03.23", "title": "Искрен Веселинов: Пресилено е да се каже, че поправката в Закона е направена заради „Артекс”"}
{"url": "https://www.24chasa.bg/novini/article/7360571", "text": "“Викам чакай, бе, пусни ми ги тия талибани, да ги чуя, той ми вика: “Не, бе, мани мани, т'ва е нова мода, кефи се народа.” За мене тия само абят кислорода. Извинявай, ако тона ми е оскърбителен, това е, защото си отвратителен.” Това е част от текста на новата песен на Ицо Хазарта “Браво”. Тя бързо набра популярност, а с нея Хазарта осмя някои от новопоявилите се в българската рап индустрия певци. В клипа могат да се припознаят образи, които много приличат на Криско, Павел и Венци Венц, Дара, Тита, Гери-Никол. Освен “Браво” на Хазарта българските рап среди бяха разтърсени и от смъртта на Костадин Кобаков-Кобака, който се задуши в колата си от изгорелите автомобилни газове. “Ицо е много отдавна в тази игра. Смятам, че тази му песен е прекрасен пиар ход, предвид, че скоро пуска първия си солов албум. Той знае кое ще провокира хип-хоп главите, но и хората, които слушат друга музика. Според мен казва Илиян Илиев-Ильо. Той е минал през всички звена на рап културата. Още от 1991 г. слуша рап и се занимава с брейк, диджействане, а през 1996 г. издава албум с групата си. Три години по-късно създава нова група - “Казино”. От 13 години поддържа блог за рап музика, правил е няколко музикални предавания по БНР, а от 3 години е автор и водещ на онлайн предаване за рап “Йомрук”. “В края на 80-те се правят съвсем първите копки за рапа в България”, спомня си Илиян Илиев. Първият български рап албум излиза в средата на 90-те, тогава е и първата голяма хип-хоп вълна, която съвпада със златните години на хип-хопа в световен мащаб. “Цялото нещо тогава се случваше на голяма доза ентусиазъм. Тогава бяхме малки, не можехме да пътуваме, нямахме интернет и мобилни телефони. Всичко се случваше на случаен принцип да можеш да си размениш касетка с някого”, разказва Ильо. Той се запалва по рапа от едно от хип-хоп предаванията на MTV, които се излъчват в България. Започва да търси аудиокасети със записи на американски рапъри. Още като ученик пътува до Варна, където моряците носят албуми, които се презаписват. “Налагало се е да крадем касетки от магазините само за да има на какво да записваме и да не заличим вече записаните албуми. Имам огромни колекции”, разказва Илиев. Единственият шанс за него тогава да си намери широки гащи са магазините за втора употреба. Това е мястото, откъдето най-лесно можело да се намери модерното тогава облекло. Не знаехме термините”, спомня си Ильо. Възможно е да се каже, че рапът е възникнал преди стотици години, когато западноафриканските племенни музиканти са разказвали легенди под съпровода на ритъма от барабан. Същата традиция присъства и в карибския фолклор, където истории са се разказвали от певец, който нареждал рими. Официално обаче за родно място на рапа се смята Сендрик авеню 1520 в нюйоркския квартал “Бронкс”. На това място диджей Кул Херц прави първите експерименти с диско, соул и фънк през 70-те години на миналия век. Така се заражда първата рап музика. В следващите две десетилетия тя бавно набира популярност, като към нея се прикрепят брейк танците и графити културата. В средата на 80-те се появява разделение на две школи в рапа в САЩ. Едната е East Coast по източното крайбрежие, а другата West Coast - по западното. Втората възниква по-късно, но именно тя носи социалния елемент в новопоявилия се жанр. Рапърите от западното крайбрежие са израснали в бедните квартали на Лос Анджелис и Оклахома. Техните рими са срещу икономическите несправедливости и песните им засягат теми като бедност, мизерия и глад. 90-те години стават особено силни за рап индустрията. Тогава на музикалната сцена се налагат едни от най-големите имена като Тупак Шакур, Ноториъс Би Ай Джи, Снуп Дог, Екзибит, Еминем и Ди Ем Екс. В начало на новия век се появяват и имена като Ейкън и 50 Цент. Рапът през 90-те силно се проявява и с вторичните си белези като изсулени дънки, кецове, шапки с плоска козирка и размахване на пистолети във видео клиповете. Враждуващите рапъри са повече от обиждащи се един друг в своите песни. Те не се боят да извадят пистолет и да натиснат спусъка. Едно от най-големите събития в историята на световния рап е убийството на Тупак. През септември 1996 г. в Лас Вегас Шакур е прострелян четири пъти. Откаран е в местната университетска клиника, където в продължение на 4 дни се бори за живота си, но накрая издъхва. Убийството му се свързва с убийството на друг популярен рапър, с когото се е конкурирал - Ноториъс Би Ай Джи. Той е застрелян 7 месеца след смъртта на Тупак. Подобно на първото убийство и тук изстрелите са четири. Той се прибира с колата си от парти след полунощ, когато на един от светофарите в Лос Анджелис до автомобила му се приближава костюмиран мъж, който открива стрелба. Рапърът издъхва на път към болницата заради голямата загуба на кръв. И двамата стават пример за популярна рапърска война, която обаче достига до крайност и от римите се пренася в дулата на пистолетите. Убийците и на двамата така и не са установени и заловени. Много от известните рап имена в САЩ са имали проблеми с полицията. Били са арестувани и някои дори са лежали в затвора. Повечето са залавяни с марихуана или по-силни наркотици, а други са изваждали оръжие след скандал. Сред криминалните рапъри са Лил Уейн, Ди Ем Екс, Уиз Калифа, Ейкън. Заради отдалечеността си от западния свят в България с рапа не навлиза гангстерството. “В Америка се случват убийства между рапъри, а тук не е имало даже продажба на наркотици”, казва Ильо. Според него и се движи в добра посока. Той намира появата на Тита, Дара и Гери-Никол за положително явление. “Те заеха една ниша, която чалгата се опитваше да заеме години наред. Имитацията на арендби изпълнителките на Запад и като клипове, и като визия. По-добре е да се появяват нови лица, млади момичета, а Павел и Венци са част от телевизионния рап. Част от лейбъл са и трябва да правят само хитове”, добавя Илиян Илиев.", "date": "2019.03.23", "title": "Докато в САЩ рапърите се стрелят, в България пазаруват от втората употреба"}
{"url": "https://www.24chasa.bg/novini/article/7361274", "text": "Президентът на САЩ Доналд Тръмп каза, че спира решението на своята администрация за въвеждането на нови санкции срещу Северна Корея и нарежда те да бъдат отменени, предаде Асошиейтед прес. Според говорителката на Белия дом Сара Сандърс Тръмп \"харесва председателя Ким и не мисли, че тези санкции ще бъдат необходими\", предаде БТА. Тръмп казва в Туитър: \"Беше обявено днес от финансовото министерство на САЩ, че допълнителни значителни по мащаб санкции ще бъдат добавени към вече съществуващите санкции срещу Северна Корея. ... Аз наредих днес тези допълнителни санкции да бъдат оттеглени!\" Белият дом засега не отговаря на отправени запитвания кои точно санкции Тръмп има предвид. Неговата администрация в четвъртък санкционира две китайски мореплавателни компании, заподозрени, че помагат на Северна Корея да заобикаля санкции. Това бе първото конкретно действие, предприето срещу Пхенян след срещата между Тръмп и севернокорейския лидер Ким Чен-ун в Ханой миналия месец, отбелязва АП.", "date": "2019.03.23", "title": "Тръмп отменя обявените вече допълнителни\nсанкции срещу Северна Корея"}
{"url": "https://www.24chasa.bg/novini/article/7361287", "text": "Правосъдната министърка Цецка Цачева ще подаде оставка заради купения от нея евтин апартамент в столичния квартал \"Изток\". Цачева сама е изявила желание да напусне правителството в разговор с премиера Бойко Борисов, научи \"24 часа\". Тя е била привикана за обяснения в премиерския кабинет рано сутринта в събота. Официално оставката на Цачева трябва да бъде обявена от самата нея по-късно през деня. Преди дни Цецка Цачева поиска прокуратурата да я провери за имота й на \"ул. Юрий Гагарин\". \"Давам съгласието си да бъде разкрита единствената сметка, с която разполагам. Нямам офшорни сметки, нямам търговски дружества, нямам свързани лица, с които при властовите ми позиции да съм имала контакти. Както и ще настоявам резултатите от проверката да бъдат публично огласени\", подчерта тогава Цачева. Правосъдната министърка уточни още, че цената, която е платила е за груб строеж и това било записано в нотариалния акт.", "date": "2019.03.23", "title": "Цецка Цачева подава оставка заради евтиния апартамент"}
{"url": "https://www.24chasa.bg/novini/article/7361305", "text": "Известният илюзионист Юри Гелер, който бе един от собствениците на футболния \"Рединг\", когато в него играеше сегашния президент на БФС Борислав Михайлов, обяви, че ще спре Брекзит по телепатичен път с отворено писмо до премиера Тереза Мей. Той се решил на стъпката, защото чувствал, че милиони британци искали да останат в ЕС. В подписката за отмяна на Брекзит вече има над 3 милиона човека, които са дали подкрепата си за този ход. Гелер посочва, че много добре се познава с Тереза Мей, защото двамата били съседи, преди той да се изнесе в Израел. Ходили си дори на гости. Юри Гелер е световноизвестен с номера си да огъва лъжици със силата на мисълта. През 90-те години на миналия век той бе много обвързан с футбола. Той обяви, че е заровил енергийни кристали на стадиона на \"Рединг\", за да му помогне да се класира в елита. След това премести топката от мястото на дузпата на мача Англия - Шотландия и шотландците изпуснаха 11-метровия. В отвореното си писмо Гелер посочва, че неговите сили са признати от ЦРУ, MI6 и \"Мосад\".", "date": "2019.03.23", "title": "Бивш шеф на Боби Михайлов спира Брекзит с телепатия"}
{"url": "https://www.24chasa.bg/novini/article/7361322", "text": "\"Това е личен избор и морална постъпка.\" Така коментира оставката на правосъдния министър Цецка Цачева депутатът от ОП и зам.-председател на политическата група на ВМРО Юлиан Ангелов. \"Доколко ще бъде приета, не мога да гарантирам, но подкрепям този морален акт. Надявам се институциите на направят нужните проверки. Всеки политик би следвало да предприеме такива действия, ако прецени\", каза още той и допълни, че въпреки подадената оставка, управляващата коалиция е стабилна.", "date": "2019.03.23", "title": "Юлиан Ангелов: Оставката е личен избор и морална постъпка"}
{"url": "https://www.24chasa.bg/novini/article/7361339", "text": "\"Оставката винаги е индивидуален акт, надявам се, че госпожа Цачева разбира какво прави. Преди малко ви казах, че по темата за апартаментите премиерът е на ход, очевидно съм имала някакво предчувствие. Дали ще има и други оставки - ще видим. Но въпросът не е в аргументите, с които ще излезе вече госпожа Цачева, въпросът е в аргументите, които ще защитят политическа партия ГЕРБ, мнозинството и премиерът. Така вицепрезидентът Илияна Йотова коментира пред журналисти преди малко в Стара Загора, че правосъдният министър Цецка Цачева е обявила, че ще подаде оставка. Йотова присъства на международна конференция за бъдещето на жените на Балканите в следващите 100 години, организирана от Зонта клуб в Стара Загора. По програма на същия форум в 14 часа лекция за домашното насилие трябва да изнесе и правосъдният министър Цецка Цачева.  Очакванията са, че тъкмо в Стара Загора тя ще обяви официално оставката си. Преди коментара си за оставката на Цачева Илияна Йотова каза, че темата за апартаментите на българските политици е и европейска тема. Според нея, тя е и част от темите в Европа за борбата с корупцията, която борба Европа дължи на своите граждани.  \"Пред очите ми в продължение на два мандата в Европарламента се разсъждаваше за това какъв тип законодателство да има Европа срещу корупцията, но европейските институции така и не намериха смелостта в себе си да направят европейско наказателно законодателство срещу корупцията. Колкото до нашия си национален въпрос за това, смятам, че премиерът е на ход\".", "date": "2019.03.23", "title": "Йотова: Оставката винаги е индивидуален акт, надявам се, че Цачева разбира какво прави"}
{"url": "https://www.24chasa.bg/novini/article/7361347", "text": "\"Взаимоотношенията между ГЕРБ и ВМРО, както и моите лични взаимоотношения, са добри и няма място за спекулации. Няма тема, която да сме искали да поставим и да сме нямали възможност за това. Да, имаме различия, но аз мисля, че времето и хората показаха, че имат нужда от политика за решаване на проблемите, свързани с демография, дестабилизация, образование.\" Това заяви вицепремеирът, министър на отбраната и лидерът на ВМРО Красимир Каракачанов във встъпителната си реч при откриването на VII-ия конгрес на партията. На него ръководството на ВМРО ще направи отчет за свършеното от предния конгрес до момента. Делегатите ще изберат нови ръководни и контролни органи на партията. Отделна точка от дневния ред на заседанието е посветена на политиката на ВМРО – Българско национално движение и предстоящите избори за Европейски парламент. \"Заедно с нашите партньори успяхме да наложим и парламентът не прие пакта за миграция, Истанбулската конвенция, навлизане на радикалния ислям в България\", каза още Каракачанов. \"Искам да благодаря за доброто сътрудничество и се надявам това да остане така, независимо от предстоящите избори. Този управленски мандат трябва да бъде довършен. Най-лесно е да се разделим, по-трудно е да се явим заедно. Аз ще работя за това да бъдем заедно, каквито и компромиси да се налага да правя. Личният и партиен компромис съм го правил и не съжалявам за това. Не трябва да се ритаме помежду си. \"Ако сега имаме сложен проблем в нашите взаимоотношения, аз смятам че с разум можем да го преодолеем\", заяви от трибуната на конгресната зала и председателят на \"Атака\" Волен Сидеров. Народният представител от ОП и лидер на НФСБ Валери Симеонов не дойде на конгреса.", "date": "2019.03.23", "title": "Каракачанов: Взаимоотношенията между ГЕРБ и ВМРО са добри, няма място за спекулации"}
{"url": "https://www.24chasa.bg/novini/article/7361354", "text": "Стартът на американския пилотиран кораб \"Дракон\" с членове на екипажа на борда, може да бъде отложен за края на месец ноември 2019 година, информира ТАСС. По-рано беше съобщено, че се предвижда за месец юли изстрелването на този кораб с астронавтите Боб Бенкен и Дъг Хърли на борда. След което НАСА трябваше да вземе решение за издаването на сертификат на пилотирания \"Дракон\" за редовни полети, предаде БТА. Отлагането на старта се дължи на някои все още нерешени проблеми с пилотирания полет и екипажа. Ще бъде сменена парашутната система на \"Дракон\", след като се появиха някои проблеми при полета му в автоматичен режим до Международната космическа станция, осъществен в периода 2-8 март тази година.", "date": "2019.03.23", "title": "Стартът на пилотирания кораб \"Дракон\" може да бъде отложен за ноември"}
{"url": "https://www.24chasa.bg/novini/article/7361358", "text": "Американското космическо ведомство разпространи снимки, направени с един от неговите спътници, на голям метеор, появил се на 18 декември над Берингово море, предаде Франс прес. Небесното тяло не е било наблюдавано от нито един пряк свидетел. От кадрите се вижда как то се е разпаднало в атмосферата и оставената от него следа върху облаците. Наблюдава се също и оранжев на цвят облак, образуван след изгарянето при много висока температура на частиците от метеора. Снимките били направени с помощта на спътника \"Тера\" в 23:50 и 23:55 часа по Гринуич. Метеорът е експлодирал със сила 173 килотона, което се равнява на 10 атомни бомби. Той е вторият по големина, регистриран след падането на Челябинския метеорит в Русия през 2013 година.", "date": "2019.03.23", "title": "НАСА разпространи снимки на голям метеор"}
{"url": "https://www.24chasa.bg/novini/article/7361368", "text": "Турският президент Реджеп Тайип Ердоган ще замине за Русия на 8 април, съобщи днес кабинетът на президента, цитиран от ТАСС. Засега президентството не е обявило официално програмата на посещението, предаде БТА. През февруари заместник-министърът на културата и туризма Ахмет Халук Дурсун изрази очакване, че през април президентите на Турция и Русия Владимир Путин и Реджеп Тайип Ердоган ще дадат старт на взаимната инициатива Година на културата и туризма на 8 април в Болшой театър.", "date": "2019.03.23", "title": "Ердоган ще посети Русия на 8 април"}
{"url": "https://www.24chasa.bg/novini/article/7361377", "text": "Лек автомобил се обърна по таван на магистрала “Струма“. Инцидентът стана преди обяд. Няма ранени и загинали хора, предаде  Катастрофата е станала преди отбивката за Рилския манастир в посока Благоевград. Колата е била управлявана от млада жена, която вероятно е засечена от друг шофьор. Автомобилът се е завъртял няколко пъти във въздуха и се е приземил на пътя по таван. Жената, която управлявала автомобила, е закарана за преглед в болницата в Благоевград. Движението в участъка и в момента се регулира от полицията.", "date": "2019.03.23", "title": "Жена обърна колата си по таван на АМ “Струма“"}
{"url": "https://www.24chasa.bg/novini/article/7360768", "text": "Инвитро експерименти доказват силна антитуморна активност на екстракт от канабис. Това обяви доц. Ива Угринова, директор на Института по молекулярна биология на БАН. Нейният екип започна работа по националната научна програма “Иновативни нискотоксични и биологично активни средства за прецизна медицина” - “БиоАктивМед”, и вече могат да представят първи резултати. Те са впечатляващи и ние сме много окрилени, коментира доц. Угринова. извлечен от канабис, и са третирали с него 9 линии туморни клетки - от млечна жлеза, бял дроб и шийка на матка. Затова ги наричаме туморни модели, защото става дума за модел на много напреднал стадий на заболяването, на по-ранен стадий и клетъчна линия от здрава тъкан. Природното вещество показва ясно токсично действие върху клетките, съизмеримо с това на синтетичните цитостатици. На следващ етап екипът молекулярни биолози ще прави експерименти, за да установи специфичното им действие и механизмите, по които канабидиолът убива раковите клетки. клетъчни модели - на простата, черен дроб и дебело черво, каза за “24 часа” доц. Угринова. Тя обясни, че ще се работи едно по едно, защото няма как да се започне с всичко едновремекно. Екипът изследователи изрично уточнява, че канабидиолът е купен от чужда фирма, тъй като в България работата с продукти от канабис е силно рестриктивна. Учените се надяват това ограничение за научни цели да се преосмисли, защото пречи и на тяхната работа. Срокът на проекта и финансовата му рамка биха позволили разработването на подходящи хранителни добавки, които биха подсилили ефекта на конвенционалното лечение, заяви доц. Угринова, като не скри, че се надява някой ден да се стигне до клинични изпитания за лекарствен продукт. Представените резултати са само началото на много други подобни изследвания. мащерка, тинтява, коча билка, салвиа, българския ендемит Betonica bulgarica. Освен това учените от институтите и университетите ще тестват и екстракти от рапана и хеликс. При всички тях ще се търси освен противотуморен ефект, но и действието им върху инфекциозни и невродегенеративни заболявания. По програмата “БиоАктивМед” работят учени от 7 института на БАН и 5 университета. Предстоят и инвиво експерименти (с животни). Изследванията са в много ранен етап, но понеже резултатът, който получихме специално за канабидиола (активната съставка от канабиса), е много обещаващ и обнадеждаващ, решихме да го анонсираме, уточни шефката на института. ", "date": "2019.03.23", "title": "БАН твърди, че канабисът бори раковите клетки (Обзор)"}
{"url": "https://www.24chasa.bg/novini/article/7360840", "text": "Близо 2000 деца, 5000 възрастни хора и над 200 местни предприемачи са взели участие в програмата “Забавно лято, грижовна есен” от началото ѝ през 2015 г. Тя подпомага местното население в тютюнопроизводителните региони в България. Програмата се осъществява от Фондация “Бикоуз” с подкрепата на “Филип Морис България” и е насочена към регионите Силистра, Хасково, Кърджали и Благоевград. Тя е обхванала Фондация “Направи добро - Александровска” и Народно читалище “Бъдеще сега” също са дългосрочни партньори на кампанията. Тя е разделена на три части - “Забавно лято” осигурява неформално обучение през ваканцията на деца между 7 и 14 г., които чрез игри получават знания и умения за заобикалящия ги свят. “Грижовна есен” предоставя безплатни медицински прегледи и лекарска грижа за хора над 60-годишна възраст. Третата част - “Академия за местни предприемачи”, обучава и подпомага финансово малките бизнеси в районите. Резултатите от програмата за 4-те години от началото ѝ бяха представени в четвъртък пред над 80 гости. “Благодаря на “Филип Морис България”, защото рядко се случва да се седне на една маса и да се помисли как можем да помогнем на хората и как да го правим дългосрочно. Ние се опитваме да внушим доверие на местните хора в собствените им сили. Благодаря на всички, които ни дадоха възможност да се докоснем до тях - до мечтите на децата и на предприемачите, до споделените болки на възрастните.” С тези думи изпълнителният директор на Фондация “Бикоуз” Елица Баракова откри събитието. “Да помагаме на тютюнопроизводителите е част от нашия социален ангажимент във всички страни, в които присъстваме като компания глобално. Първата ни идея беше да им помогнем да събират стеблата от тютюневото растение и след като се оберат листата, тези стебла да се превръщат в пелети, които да се използват за зелена енергия”, разказа Вержиния Джевелекова, мениджър връзки с обществеността във “Филип Морис България”. След среща с кмета на с. Сатовча край Гоце Делчев той обаче ги посъветвал да направят нещо за децата и за старите хора. Така се зародила сегашната идея, а именно Сатовча е било първото подпомогнато населено място. “В академията се чувствам весел, щастлив и игрив”, споделя във видео едно от децата, взели участие в програмата през лятото на 2018 г. А родителите изразяват надежда академията да се върне и следващата година в техния град. Разказват как децата им стават в 6 ч сутринта и чакат да стане 8, за да отидат на обученията. Там чрез игри и интерактивни занимания научават повече за света. Миналогодишната задача на децата е била да направят околосветско пътешествие с лодка. Толкова им харесало, че писали писма до организаторите, в които изразявали благодарност, а и плакали на раздяла. Лета Панайотова, създател на учебните програми от Народно читалище “Бъдеще сега”, разказа, че децата имат нужда да комуникират позитивно помежду си и да си помагат. А учители, включили се в програмата, увериха, че тя им и повишава координацията и концентрацията им. “Добре известно е, че в Медицинския университет получаваме солидно образование, но главно на теория. Сега имах възможността да преглеждам на практика и да оставя впечатление на пациента, че сме там точно заради него, че сме загрижени. При нас минават по 100 души на ден”, сподели впечатленията си в панела “Грижовна есен” д-р Шеип Панев. Той е лекар стажант, който специализира травматология в “Пирогов”. Заради готовността си да помага на възрастните хора безвъзмездно той бе Отдадеността на д-р Шеип Панев и останалите лекари буквално е спасила хора след спешна хоспитализация в критични моменти. “За първи път имах възможността да прегледам пациенти, които за първи път идват на лекар. Те нямат пари да пътуват до болниците - това са нашите бащи, баби и дядовци, които не бива да забравяме”, каза кардиологът д-р Стефан Найденов. Третата част на програмата - “Академия за местни предприемачи”, осигурява не само менторска подкрепа от Центъра за предприемачество “Ринкърс”, но и от “Филип Морис България”. “Целта е да стигнем до хората, които искат да превърнат една своя страст в бизнес. За тях най-важното е някой да им даде първия тласък, оттам нататък те са достатъчно добри, за да се справят сами. Търсят подкрепа от традиционното стартиране на магазинче или автосервиз до баскетболен клуб, биологични продукти за красота, експедиции с канута”, разказа директорът програми в “Ринкърс” Явор Гочев. Гост беше и победителката в миналогодишната академия Зорница Мълчанкова, която създава баскетболния клуб за жени “Яворов” в Гоце Делчев. Мечта, сбъднато желание, помощ за местната общност бяха думите, с които присъстващите участници представиха преживяванията си в предприемаческата академия.", "date": "2019.03.23", "title": "\"Забавно лято, грижовна есен\" помага на деца и възрастни, подкрепя и предприемачи"}
{"url": "https://www.24chasa.bg/novini/article/7361038", "text": "Специален прокурор Робърт Мълър приключи разследването си за намеса на Русия в изборите в САЩ и за възможна координация между нея и сътрудници на президента Доналд Тръмп, предаде Асошиейтед прес. Министерството на правосъдието на САЩ съобщи, че вчера Мълър е предал окончателния си доклад на главния прокурор Уилям Бар, който се запознава с него, предаде БТА. Докладът на Мълър, който все още е конфиденциален, подготвя сцената за големи публични битки, отбелязва Асошиейтед прес. Следващите стъпки са на главния прокурор на Тръмп, Конгреса и по всяка вероятност на федералните съдилища. Не е ясно каква част от доклада ще стане публична или ще бъде предоставена на Конгреса. Бар заяви, че ще напише свой собствен доклад, обобщаващ заключенията на Мълър. Почти двегодишното разследване засенчи управлението на Тръмп като президент и доведе до повдигането на обвинения срещу 34 души, включително на шестима, които бяха част от предизборната кампания на Тръмп.", "date": "2019.03.23", "title": "Робърт Мълър приключи разследването за  намесата на Русия в изборите, предаде доклада си"}
{"url": "https://www.24chasa.bg/novini/article/7361042", "text": "Надеждността на Германия сред партньорите й в НАТО ще бъде поставена под въпрос, ако Бундестагът не поеме ангажимент да увеличи военните разходи. Това заяви в интервю от днес за списание \"Шпигел\" лидерът на германските консерватори Анегрет Крамп-Каренбауер, цитирана от Ройтерс. Крамп-Каренбауер посочи, че Германия трябва да изпълни задълженията си и призова германските депутати да \"коригират\" четиригодишния бюджетен план на финансовия министър на федералната република Олаф Шолц, социалдемократ. В сряда кабинетът на канцлера Ангела Меркел прие бюджетен план, предвиждащ през 2020 г. парите за отбрана да бъдат повишени до 45,1 милиарда евро или 1,37 процента от брутния вътрешен продукт, но този процент да може да бъде намален през следващите години, предаде БТА. Планът, който трябва да получи одобрението и на парламента, беше подложен през седмицата на остри критики от американския посланик в Германия Ричард Гренел. Дипломатът постави под съмнение ангажираността на Берлин да покрие целта на НАТО членките на алианса да харчат по 2 процента от своя БВП за армията си. Вчера Меркел обяви, че Германия ще изпълни общението си пред съюзниците от НАТО до 2024 г. Берлин да харчи по 1,5 процента от БВП за отбрана. Споровете по темата за разходите за отбраната увеличиха съществуващото напрежение в коалиционното правителство на Германия, в което и без това имаше разногласия за данъчните ставки, социалните разходи и ембаргото за износа на оръжие за Саудитска Арабия, отбелязва Ройтерс. По последната тема на споровете политическата сила на Шолц Германската социалдемократическа партия настоя да бъде продължено с още шест месеца ембаргото върху износа на оръжие за Саудитска Арабия, което обтегна отношенията с Великобритания. Ембаргото пречи на опитите на Лондон да финализира сделка за 10 милиарда лири за продажбата на Рияд на изтребители \"Юрофайтър\". Германските компоненти съставляват около една трета от всички компоненти на този самолет. Франция също предупреди, че няма да продължи с изпълнението на няколко големи френско-германски програми за разработки на въоръжение, ако Германия не се съгласи да сключи обвързващо споразумение, което да позволява страните да могат да си блокират една на друга бъдещия износ само ако \"са компрометирани преки интереси или националната сигурност\". \"Ако искате европейска политика по сигурността и отбраната, трябва да договорите и европейски правила - а те няма да са така строги като германските\", каза Крамп-Каренбауер по темата пред \"Шпигел\".", "date": "2019.03.23", "title": "Крамп-Каренбауер: Германия трябва да покрие изискванията за военните разходи"}
{"url": "https://www.24chasa.bg/novini/article/7361044", "text": "Генералният секретар на ООН Антониу Гутериш посети първата построена в Ню Йорк джамия и призова хората \"да потвърдят неприкосновеността на всички места за поклонение\" седмица след като нападател уби 50 богомолци мюсюлмани в две джамии в Нова Зеландия, предаде Асошиейтед прес. Гутериш обяви, че ще поиска от ръководителя на инициативата на ООН \"Съюз на цивилизациите\" да разработи план за действие, за да може всички органи на ООН да съдействат за опазване на религиозните обекти, предаде БТА. Генералният секретар на ООН говори на петъчна молитва в Ислямския културен център на Ню Йорк. Той заяви пред представители на медиите, че \"речта на омразата се разпространява като горски пожар\". \"Социалните мрежи се използват като платформа за популяризиране на фанатизма\" и много политически движения признават връзките си с неонацизма или използват неговите символи, предупреди Гутериш. Той сравни тези явления с разпространението на рак и заяви, че \"е наш дълг да намерим лечение\".", "date": "2019.03.23", "title": "Гутериш в джамия: Фанатизмът е като рак, наш дълг е да намерим лечение"}
{"url": "https://www.24chasa.bg/novini/article/7361047", "text": "Поклонението пред тленните останки на бившия министър на образованието доцент д-р Игор Дамянов е днес от 12.00 часа в ритуалната зала на Централните софийски гробища. Това съобщи пресцентърът на Министерството на образованието и науката. Игор Дамянов е роден на 1 август 1953 г. в Лом, а почина на 18 март 2019 г. От 2003 до 2005 г. беше министър на образованието и науката. Доцент Игор Дамянов завършва специалността \"История\" в Софийския университет \"Св. Климент Охридски\" през 1977 г. Специализира история на международните отношения в Париж, в Института по балканистика в Москва и в Атинския университет. Той е и \"Доктор хонорис кауза\" на Санктпетербургския държавен икономически университет. От 1978 г. преподава история в катедрата \"Международни отношения\" на ВИИ, днес - Университета за национално и световно стопанство /УНСС/. Бил е също декан на факултета \"Международна икономика и политика\", зам.-ректор на УНСС и зам.-министър на образованието и науката, припомнят от МОН.", "date": "2019.03.23", "title": "Сбогуваме се днес с бившия министър на образованието доц. Игор Дамянов"}
{"url": "https://www.24chasa.bg/novini/article/7361049", "text": "Броят на жертвите при   се покачи на 62 днес, съобщиха китайските държавни медии. Така това става една от най-тежките промишлени злополуки за последните години, предаде ДПА. Китайската телевизия съобщи, че 28 души все още са в неизвестност, а 34 са в критично състояние. Според данните други 60 души са тежко ранени. Властите в град Янчън заявиха пред репортери, че след взрива в болница е оказано лечение на 640 души, предаде БТА. Злополуката стана в четвъртък следобед в завод за пестициди на химическата компания \"Цзянсу тянцзаи\" в Янчън, в който работели 195 души. Китайският президент Си Цзинпин и премиерът Ли Къцян призоваха за цялостно разследване и за действия, за да бъдат предотвратени подобни промишлени аварии за в бъдеще. Компанията \"Цзянсу тянцзаи\" преди е била поставяна под наблюдение заради занижени стандарти за безопасност. Злополуката е една от най-тежките след август 2015 г., когато в Тянцзин избухна химически склад, при което загинаха 173 души.", "date": "2019.03.23", "title": "Загиналите при експлозията в китайския химически завод вече са 62"}
{"url": "https://www.24chasa.bg/novini/article/7361053", "text": "Циклонът Тревър връхлетя днес Северна Австралия. Очаква се поривите на вятъра му, достигащи до 250 км/ч, да причинят големи щети в слабонаселения район, предаде ДПА. Бурята стъпи на сушата днес по обед местно време югоизточно от островите Сър Едуард Пелю близо до евакуирания град Боролола, съобщи австралийската телевизия. В навечерието на идването на циклона от 4-та категория над 2000 души в този слабонаселен район, който се намира близо до границата на Северната територия и щата Куинсланд, бяха изведени от зоната на бедствието, предаде БТА. Евакуирани са 1600-те жители на Боролола и няколко отдалечени аборигенски селища. Спешни екипи, самолети и хеликоптери стоят в готовност, за да окажат помощ при нужда, щом бурята отмине. Австралийската метеорологична служба предупреди, че поривите на вятъра може да достигнат до 250 км/ч, а над региона може да се изсипят над 200 мм дъжд.", "date": "2019.03.23", "title": "Циклон с пориви на вятъра от 250 км/ч връхлетя Северна Австралия"}
{"url": "https://www.24chasa.bg/novini/article/7361058", "text": "Кампанията за нов референдум за Брекзит \"Народен вот\" (People's Vote) се надява да привлече над 700 000 души на шествие днес в центъра на Лондон, заявиха организаторите, цитирани от ДПА. \"Само на няколко дни сме от това да паднем от ръба на скалата с катастрофални последици. Стига вече\", написа в Туитър кметът на Лондон от опозиционната Лейбъристка партия Садик Хан. \"Утре (тоест днес) ще се включа в шествието заедно с хора от всички краища на страната, за да поискам британският народ да има последната дума по въпроса за Брекзит\", посочи Хан. Лидерът на Шотландската национална партия Никола Стърджън заяви, че е \"горда от това\", че ще говори на митинга. \"През 2016 г. Шотландия гласува да остане (в ЕС), но трябва хората в цялото Обединено кралство да получат възможността да се измъкнат от тази бъркотия с Брекзит\", написа в Туитър Стърджън, която е и премиер на шотландското регионално правителство. \"Каквото и да е бъдещето на Шотландия - на независима (държава) надявам се - в интерес на всички нас е Обединеното кралство да бъде в ЕС\", добави тя. Според \"Народен вот\" на последния митинг на кампанията през октомври са присъствали около 700 000 души, предаде БТА. По-рано звездата от сериала \"Игра на тронове\" Лина Хеди заяви, че ще се включи в днешното шествие заедно с други известни личности и депутати от британските политически партии. \"Залогът не би могъл да бъде по-висок. Моментът не би могъл да бъде по-належащ\", заяви във видеопослание 45-годишната Хеди. Консервативният британски премиер Тереза Мей нееднократно е отхвърляла призивите за нов референдум, въпреки че засега парламентът не приема споразумението с ЕС за Брекзит.", "date": "2019.03.23", "title": "Организират демонстрация в Лондон за нов референдум за Брекзит"}
{"url": "https://www.24chasa.bg/novini/article/7361060", "text": "Жертвите на автобусната катастрофа в провинция Хунан са 26 души, други 28 са пострадали, съобщава РИА, цитирайки Централната китайска телевизия. Инцидентът е станал в петък вечерта, в град Чанде, когато туристически автобус се е запалил. Причината за пожара засега е неизвестна. В автобуса са пътували 53-ма пътника, 2-ма шофьори и един екскурзовод, предаде Всички пострадали са настанени в три местни болници, а състоянието на петима от пострадалите е много тежко. Задържани са и двамата шофьори, води се разследване.", "date": "2019.03.23", "title": "Тежка катастрофа с туристически автобус в Китай"}
{"url": "https://www.24chasa.bg/novini/article/7361065", "text": "Около 3000 души се включиха тази сутрин в проява по улиците на Крайстчърч под надслов \"шествие за любов\" в памет на убитите 50 души в джамии в новозеландския град преди седмица, предаде Ройтерс. Участниците в проявата носеха плакати, на които пишеше \"Той искаше да ни разедини, но само ни направи по-силни\", \"Мюсюлманите са добре дошли, расистите не\" и \"Киа каха\" - на маорски \"бъдете силни\". Включилите се в шествието в повечето време вървяха мълчаливо или пееха маорски песни за мир. Днес под полицейска охрана отвори врати една от джамиите в Крайстчърч - \"Ан Нур\", където предполагаем привърженик на теорията за превъзходство на бялата раса уби над 40 от жертвите. Полицията заяви, че ще отвори отново и намиращата се наблизо джамия Линуд, предаде БТА. Повечето от жертвите при най-голямото подобно масово убийство в историята на Нова Зеландия бяха бежанци или мигранти от страни като Пакистан, Индия, Малайзия, Индонезия, Турция, Сомалия, Афганистан и Бангладеш. Шествието днес премина при засилени мерки за сигурност. Новозеландските власти забраниха притежанието и разпространението на манифеста на нападателя от Крайстчърч, което оттук нататък ще се смята за незаконно, предаде ДПА.", "date": "2019.03.23", "title": "Хиляди се включиха в \"шествие за любов\" в \nНова Зеландия (Снимки)"}
{"url": "https://www.24chasa.bg/novini/article/7361081", "text": "Агенцията „Фич“ повиши перспективата на дългосрочния кредитен рейтинг на България от стабилна на положителна, предаде  Агенцията оценява високо добрите макроикономически показатели на страната ни и стабилните публични финанси. Като основни рискове за България тя вижда международната среда, която може да спомогне за рязко влошаване на конкурентоспособността на страната. При подобен сценарий от „Фич“ предупреждават, че може да се стигне до повишаване на държавния дълг.", "date": "2019.03.23", "title": "„Фич“ повиши перспективата на кредитния рейтинг на България"}
{"url": "https://www.24chasa.bg/novini/article/7361085", "text": "Пристигнах във Вашингтон (САЩ), където ще участвам като специален гост в Конференцията по политики на Американско-израелския комитет по обществени въпроси (AIPAC) по покана на Морт Фридман - председател на комитета и Хауърд Кор - главен изпълнителен директор. Това сподели във фейсбук Цветан Цветанов. \"Тридневната конференция събира участници от цял свят и редица водещи политици, експерти, дипломати и представители на неправителствения сектор и бизнес средите. Като представител на правоохранителната общност с дългогодишен опит, включително в изпълнителната власт, ще взема участие като говорител и в Международния форум по сигурност, който се провежда в рамките на конференцията. Целта на форума е обмен на добри практики и дебат по развитието на текущите въпроси и предизвикателства в сектор сигурност. По време на престоя си ще проведа и редица двустранни срещи\", написа още Цветанов.", "date": "2019.03.23", "title": "Цветанов пристигна във Вашингтон за конференция по покана на Морт Фридман"}
{"url": "https://www.24chasa.bg/novini/article/7361079", "text": "Адвокатите на президента на САЩ Доналд Тръмп искат да се запознаят предварително със  , преди те да бъдат огласени, предаде Асошиейтед прес. Адвокатът на Тръмп Рудолф Джулиани уточни обаче, че няма гаранции, че юристите на президента ще имат възможност да го направят, предаде БТА. В съвместно изявление Джулиани и другият адвокат на Тръмп Джей Секулоу също така изразиха задоволство от самия факт, че Мълър е предал доклада си. В коментар за доклада Белият дом заяви, че все още не го е получил, нито е бил осведомяван за съдържанието му. Сега следващите стъпки са на главния прокурор Бар, каза прессекретарят на Белия дом Сара Сандърс. \"Очакваме с нетърпение процедурата да продължи по реда си\", добави тя. Според пожелал анонимност представител на министерството на правосъдието Мълър не е препоръчал никакви нови привличания под съдебна отговорност по разследването за намеса на Русия. Вчера специалният прокурор уведоми главния прокурор Уилям Бар, че е приключил разследването за намеса на Русия в изборите в САЩ и възможна координация между нея и предизборната кампания на Тръмп. Сега Бар ще се запознае с доклада и ще реши каква част от него да бъде обявена публично. Мълър ще приключи мандата си \"в следващите дни\", съобщи говорителят му Питър Кар. Той добави, че малка част от служителите от кабинета на Мълър ще останат още известно време на работа, за да помогнат за дейностите около закриването на приключилия работата си екип. Към момента към кабинета на Мълър работеха 11 прокурори. Председателят на комисията по разузнаването на Камарата на представителите Адам Шиф заяви, че комисията му ще изпрати призовки, ако докладът на Мълър - и съответният доказателствен материал - не бъдат предоставени на Конгреса за по-нататъшно запознаване с тях. Пред Си Ен Ен демократът от Калифорния каза, че Конгресът има нужда да знае, \"а също и страната\". Той добави, че ако е нужно, ще призове Мълър и главния прокурор Бар, за да настоява за огласяване на доклада. Демократите в Камарата на представителите сега виждат в разследването на Мълър отправна точка за своите разследвания срещу Тръмп и за намеса на Русия в изборите през 2016 г. Сенатор Чък Грасли от Айова, водещ представител на Републиканската партия, заяви, че заключенията от разследването на специалния прокурор трябва да бъдат обявени публично, за да се сложи край веднъж завинаги на \"спекулациите и инсинуациите\", тегнещи над правителството на Тръмп. Председателят на комисията на Сената по правосъдието Линдзи Греъм (сенатор от републиканците от Южна Каролина) очаква той и водещият представител на демократите в комисията сенатор Даян Файнстийн да бъдат осведомени \"в следващите дни\" за доклада на Мълър. Той каза, че е бил уведомен от министерството на правосъдието, че Мълър е предал доклада си и че Бар \"ще се опита да осигури възможно най-голяма прозрачност\". Лидерът на републиканците в Сената Мич Макконъл заяви, че приветства края на разследването. Той добавя, че отдавна е бил на мнение, че Русия е съществена заплаха за американските интереси, и посочва, че се надява докладът на Мълър да помогне за информирани и по-добри усилия за защита на американската демокрация. Главният прокурор Бар каза, че министерството на правосъдието не е пречило на Мълър да предприема каквито и да е действия при разследването си за руската следа. Бар е длъжен да разкрие пред Конгреса всякакви случаи, при които той или заместник главният прокурор Род Розенстайн са решавали да не се изпълняват някакви действия, предложени от Мълър. В писмо до Конгреса Бар посочва, че по време на разследването не е имало \"никакви такива случаи\". Председателят на Камарата на представителите Нанси Пелоси и сенатор Чък Шумър (водещите представители на демократите в Конгреса) заявиха, че \"задължително\" трябва целият доклад да бъде огласен. Публичното му оповестяване поискаха и кандидатите за президентската надпревара на демократите, в частност Елизабет Уорън и сенатор Кори Букър.", "date": "2019.03.23", "title": "Адвокатите на Тръмп искат да се запознаят предварително с доклада на Мълър"}
{"url": "https://www.24chasa.bg/novini/article/7361096", "text": "Хората от Малко Търново протестират срещу плановете на МВР да изгради бежански лагер в градчето. Те блокираха пътя към граничния пункт, защото не са съгласни да съжителстват с бежанци, предаде  Хората настояват за обществено допитване, а кметът на Елхово Петър Киров посочи вчера, че e разбрал за процедурата от сайта на Агенцията за обществени поръчки. „В Елхово вече има един разпределителен център, който стои празен и не сме съгласни да има втори”, каза още той. В близкото село Бояново също са в протестна готовност, тъй като има вероятност кармите на бившия сапьорен батальон да бъдат превърнати в бежански център. МВР няма да строи нови бежански лагери, обясни на пресконференция в петък заместник-вътрешният министър Красимир Ципов. Той поясни, че в три имота на МВР, близо до турската граница, ще бъдат обособени площадки, които да се използват само в извънредна ситуация при голяма бежанска вълна и само след решение на МС по извънреден план. Обособяването на площадките се прави с европари и проектът приключвал следващия януари, като те са определени още преди две години. До площадките няма свободен достъп, а с европарите ще се изгражда инфраструктура до тях. Aко България не изпълни това задължение, ще има фенансова санкция, която ще трябва да се плати от бюджета.", "date": "2019.03.23", "title": "Протест в Малко Търново срещу изграждането на бежански лагер"}
{"url": "https://www.24chasa.bg/novini/article/7361089", "text": "Отлагането на Брекзит удължава неясното бъдеще на ирландската граница. „Твърда граница би затруднила неимоверно ежедневието на всички ирландци“, коментира пред   българката Милена Комарова, която работи в Северна Ирландия като анализатор за неправителствения Център за трансгранични изследвания: \"Всяко едно втвърдяване на границата би представлявало огромен проблем практически и икономически, тъй като една голяма част от селското стопанство тук, особено в граничния район, разчита на снабдяващата верига.\" Пред нашия кореспондент във Великобритания Веселин Паунов експертът Милена Комарова подчерта, че в Лондон има неразбиране за действителните проблеми, които ще повлече след себе си Брекзит: \"Сред някои кръгове определено съществува впечатлението за това, че в Уестминстър много малко се разбира същината на конфликта, на мирния процес, на ситуацията в Северна Ирландия, и на това в крайна сметка колко дълбоко отиват последствията от Брекзит и втвърдяването на границата.\"", "date": "2019.03.23", "title": "Българи в Ирландия: Неяснотата около ирландската граница се задълбочава"}
{"url": "https://www.24chasa.bg/novini/article/7361099", "text": "Капитулира Багуз - последното гнездо на съпротива на терористичната групировка \"Ислямска държава\" в Сирия, съобщи тази сутрин говорител на Сирийските демократични сили (СДС) - подкрепяна от САЩ опозиционна сирийска групировка. \"Така нареченият халифат е напълно елиминиран. Багуз е освободен. Военната победа над ДАЕШ е завършена\", написа в Туитър Мустафа Бали - шеф на медийния офис на СДС, цитиран от Ройтерс. Той използва абревиатурата на арабското название на \"Ислямска държава\". СДС, в който централна роля играят военни формирования на сирийските кюрди, води битки за превземането на населения пункт Багуз в Източна Сирия от няколко седмици, предаде БТА. Щурмът на СДС срещу последното убежище на ИД в Багуз, предприет в началото на февруари, беше последният етап от започнала през септември 2018 г. операция за прогонване на групировката от последните райони, които тя контролираше в Сирия. Военната кампания, подкрепяна от въздуха от международна коалиция начело със САЩ, беше забавена от напускащите анклава десетки хиляди хора, включително хиляди предали се джихадисти и семействата им. По данни на СДС от началото на януари района на Багуз са напуснали над 67 000 души, в това число 5000 джихадисти, които са били арестувани при предаването си. Цивилните, повечето - членове на семействата на джихадистите, са били прехвърлени в лагери, главно в този в Ал Хол. От септември насам в боевете с ИД са загинали над 750 бойци от СДС. Часове преди капитулацията си във видеозапис, разпространен в акаунтите й в социалните мрежи, ИД отхвърли твърденията за предстоящия разгром на \"халифата\" и призова последователите си да извършват нападения срещу \"враговете\" на Запад. Макар че разгромът на последните остатъци от \"Ислямска държава\" в Багуз фактически ликвидира и последния териториален анклав на самообявилия се през 2014 г. халифат на джихадистите, който доскоро обхващаше значителни територии от Източна Сирия и Западен Ирак, терористичната групировка ИД остава заплаха, посочва Ройтерс. Някои от нейните бойци все още оказват съпротива в затънтени пустинни анклави в Централна Сирия и като нелегални групи за саботажи в иракските градове, които извършват атентати и отвличания и очакват шанс отново да надигнат глава. Групировката има свои разклонения на египетския Синайски полуостров, в Либия, Нигерия, Афганистан и на други места, където води партизанска война както с местните власти, така и с някои съперничещи ислямистки групировки. Това фактически потвърди и Мустафа Бали днес, като обеща: \"Ние ще продължим войната и ще преследваме остатъците (от ИД) до пълното им унищожение\". Днешното съобщение бележи края на 4-годишната военна кампания с участието на най-разнородни сили срещу екстремистката групировка, която в апогея си владееше територия с размера на Великобритания, включваща и няколко големи градове, отбелязва Асошиейтед прес. Тази победа бележи териториално края на ИД в Сирия след поражението на групировката в съседен Ирак през 2017 г., отбелязва Франс прес. \"Това е исторически момент, който ние, а и цялата международна общност очаквахме\", каза пред ДПА Абдел Карим Юмер, шеф на отдела за външни отношения на СДС, след падането на Багуз. Но и той побърза да предупреди: \"Това обаче не означава, че се сме сложили край на тероризма и на ДАЕШ. Ние разбихме ДАЕШ във военно отношение, ликвидирахме тяхната държава Е ДАЕШ все още има спящи клетки, тяхната идеология все още съществува в районите, които те управляваха няколко години\".", "date": "2019.03.23", "title": "Капитулира Багуз - последното гнездо на съпротива в Сирия на \"Ислямска държава\" (Обновена)"}
{"url": "https://www.24chasa.bg/novini/article/7361171", "text": "Опит за грабеж на магазин се превърна в истински фарс, след като пияният крадец не успя да открие пистолета си, който поставил на касата само преди минута, съобщи RT. Случката се разиграла в град Химки, Москвоска област, предаде  На кадри от охранителни камери се вижда как мъжът, който едва се държи на краката си, поставя небрежно оръжието на тезгяха и се шегува с продавача и няколко от клиентите. След минути обирджията явно си спомня целта на „посещението“ си и започва да рови в джобовете на якето си за пистолета. След като го вижда на тезгяха пред себе си той заплашва продавача с искане за кутия цигари и бутилка водка, преди да бъде обезоръжен от няколко от служителите в магазина. По-късно крадецът обяснил на полицията, че открил оръжието в найлонов плик на улицата край дома си предишния ден и решил да го вземе тъй като не знаел какво да прави с него. На следващия ден, под влиянието на алкохола му хрумнала идеята да обере магазин. Сега той е заплашен от 15 години затвор за незаконно притежание на оръжие и опит за въоръжен грабеж.", "date": "2019.03.23", "title": "Пиян руснак опита да обере магазин, забрави къде е сложил пистолета си"}
{"url": "https://www.24chasa.bg/novini/article/7361185", "text": "Стотици политици, дипломати, активисти от неправителствени организации и студенти аплодираха българския опит в равнопоставеността на половете по време на Петата световна среща на жените, която се проведе в Япония под патронажа на премиера Шиндзо Абе. Българската делегация на форума оглавява вицепремиерът и министър на външните работи Екатерина Захариева, съобщиха от пресцентъра на Министерство на външните работи. “България е първа в Европа по брой жени, работещи в сектора на информационните технологии. Делът им през 2017 г. е 27%, при средно ниво за ЕС 17.2%. Сред учените и инженерите в страната ни жените са 53%”, заяви Захариева в изказването си пред форума, а участниците посрещнаха тези данни с ръкопляскания. Участниците във форума бяха впечатлени още от политиката в България по отношение на майчинството и бащинството, както и от стъпките, предприети за изравняване на правата на жените и мъжете в пенсионното законодателство. Вицепремиерът Захариева изтъкна доброто сътрудничество между държавния и частния сектор, както и липсата на предразсъдъци за мъжки и женски професии у нас. Бившият президент на Чили и настоящ върховен комисар на ООН за правата на човека Мишел Бачелет, която участва в първия панел от конференцията заедно със Захариева, цитира доклада на Световната банка “Жени, бизнес и законодателство 2019: десетилетие на реформи\", според който България е на едно от челните места сред страните по равенство на половете. За страната ни от 100 възможни пункта индексът показва 93.75. В 22 държави, сред които е и България, са премахнали пречките пред работните места за жените. За България това се изразява с промяна в законодателството от 2015 г., докогато е имало забрана за жени в 35 професии. Екатерина Захариева добави, че за съжаление само 29 външни министри в света са жени, но в България тя е третата дама на този пост. А Мишел Бачелет веднага припомни на аудиторията, че настоящият и.д. президент на Световната банка Кристалина Георгиева е българка, както и бившата директорка на ЮНЕСКО. 50,78 % от служителите в дипломатическата служба на България също са жени. 18 от тях са ръководители на дипломатически представителства. “Често обаче трябва да мотивираме жените да растат в кариерата. Имало е случаи, в които съм предлагала посланически постове на дами от министерството, но съм получавала отказ”, сподели Екатерина Захариева. Така тя обясни тезата си, че не са необходими само законодателни мерки за гарантиране равното третиране на двата пола. “Понякога имаме всички законодателни гаранции за равнопоставеност, но на практика имаме още работа. 52 на сто от населението на Европа са жени, но само една-трета от start up компаниите са собственост на жени: това означава, че може би нямат лесен достъп до финансиране и административна помощ”, каза българският първи дипломат. Комисар Бачелет потвърди думите й с опита си от Чили: оказва се, че там има по-труден достъп до кредити за жени, въпреки че те са по-коректни в изплащането им. На конференцията Захариева заяви още, че по отношение на неравенството в заплащането България е над средното ниво в Европа, като за континента разликата в заплатите на мъже и жени е около 14% за еднакви длъжности, понякога в едни и същи компании. По време на Българското председателство на Съвета на Европейския съюз през първото полугодие на 2018 г. страната ни постави началото на инициативата Европейска мрежа от жени-лидери в дигиталната индустрия, която има за цел да предостави по-голяма видимост на жените лидери в технологиите и да акцентира върху по-голямото им участие в цифровата икономика. Японският министър-председател Шиндзо Абе, който откри Петата световна среща на жените, изтъкна, че 2,8 млн. жени са се присъединили към държавната администрация в Япония по време на неговото 6-годишно управление. “Японската икономика има ръст от 10 на сто и това се дължи на жените. Преди 6 години помолих всички компании в Япония да назначат поне една жена директор, но това не е достатъчно. 2,7 пъти са се увеличили оттогава жените в ръководствата на предприятията от частния сектор”, изтъкна Абе. На форума бе обсъдено и как отделните държави да достигнат 40% участие на жените в публични дружества и в бизнеса. Според вицепремиера Екатерина Захариева жените и мъжете трябва да са представени дори поравно в компаниите. На откриването на форума бе и нобеловата лауреатка за мир от Пакистан - Малала Юсуфзай, известна и в България с книгата си “Аз съм Малала”. Тя наред с редица нейни съученички от Пакистан са изгонени от класните стаи, когато нейният град е превзет от талибаните. “Говоря от името на 130 млн. момичета по света, които не могат да отидат на училище. Ако те влязат в клас, световната икономика ще нарастне с 13 трилиона долара по данни на Световната банка”, каза тя.", "date": "2019.03.23", "title": "Министър Захариева на Петата световна среща на жените (Снимки)"}
{"url": "https://www.24chasa.bg/novini/article/7361380", "text": "Археолози разкриха една от входните порти на античния град Одесос по време на ремонт във Варна, предаде  Портата и една от кулите се намират под градинката на улица \"Цар Симеон Първи\".                                                                                                                                                                                                                                                                                                                       ", "date": "2019.03.23", "title": "Археолози разкриха една от входните порти на античния град Одесос"}
{"url": "https://www.24chasa.bg/novini/article/7361384", "text": "„Искам хората да си ме представят като стойностен човек. Така се стекоха събитията в моя живот, че последните 5 години съм съпруга на един герой”. Това каза Милена Шаркова пред  . През 2014 г. мъжът ѝ Емил Шарков беше убит по време на спецакция в Лясковец. Полицаят загина докато пази колегите си от изстрелите на психичноболен мъж. Убиецът получи доживотна присъда, без право на замяна. 5 години след смъртта на съпруга ѝ тя споделя, че е минала през състояния на пълна агония и катарзис. Успява да се върне към живота чак на третата година. Тя се развива професионално в сферата на маркетинга и подкрепя дъщеря си, която вече е студент. „Все още ми се стяга гласът, когато заговори за Емо. Много хора са минали през това – важното е да продължат”, казва Милена. Няколко месеца след смъртта на съпруга си, тя учредява Фондация „Емил Шарков”, за да запази жива паметта му. Започва да помага на семейства на загинали и инвалидизирани служители от МВР. Учредява общност наречена „Деца на бащи герои”. „За мен е много ценно всички тези деца, които споделят обща съдба, да общуват по между си и да си дават морална и емоционална подкрепа. Особено при новите случаи, когато някой е загубил баща си, е много ценно да видят, че има някой друг, който, споделяйки тяхната съдба, се е справил. По думите на Милена, целта на фондацията е да показва на всички деца и майки, загубили свойте бащи и съпрузи, че трябва да се справят и че не са „жертви на съдбата”. „Много е удобно в една такава ситуация да се почувстваш в ролята на жертва. Трябва да се отърсиш и да продължиш напред. Най-силното ми вдъхновение е Емо като личност, защото той беше човек от рядка порода – беше целият доброта и се опитваше да намери във всеки един човек доброто”, споделя тя. Добавя, че не обвинява никого. Тя допълни обаче, че правната система в България не е поискала да задълбае в случая. „Потуши се всичко. Забравиха се делата и тези, посочени за виновни, вече са си на ръководни постове, което е най-жалко и демотивиращо за всички служители на това поделение”, казва тя. Милена разказва, че отново е намерила любовта. „Имам до мен много стойностен човек, който се грижи за мен, за детето ми и ме цени като човек и като жена”, споделя съпругата на покойния герой.", "date": "2019.03.23", "title": "Съпругата на Емил Шарков: Минах през пълна агония"}
{"url": "https://www.24chasa.bg/novini/article/7360786", "text": "Към проблема със спадащите записвания за почивка на Българското Черноморие това лято се добавя още един - очертава се липса на персонал, показва проучване на “24 часа”. Конкуренцията на Турция, Египет, Испания и други дестинации за летуване доведе до за нашето Черноморие. Оказва се обаче, че заплатите в украинските курорти за готвачи и камериерки това лято ще се изравнят с нашите. Причината е, че немски инвеститори са построили нови обекти в района на Приморское на Азовско море. Досега там властваха полски собственици, които държаха персонала с ниски възнаграждения. Така че мечтата хора от българските малцинства в Украйна и Молдова да запълнят дупките по нашето Черноморие и така да държат ниски цени на труда може да се окаже напразна. “Миналото лято получавах 1200 лева като шеф на студена кухня. Храната и спането ми в хотел в Кранево също бяха безплатни. Без българско гражданство обаче обяснява етническата българка Светлана Николаева от Запорожие. Тя е работила и на Слънчев бряг, където за същата работа е получавала 1000 лева. Според проф. Стоян Маринов от Варненската туристическа камара през изминалото лято от България са отишли да работят в чужбина близо 6000 души, които иначе биха работили по нашето Черноморие. Реализират се основно в САЩ, Германия, Гърция и Кипър. “Обикаляме всички възможни трудови борси, за да открием желаещи да работят в бранша. Миналата година които посетихме. Защото не става въпрос само за желание за работа, а и за възможностите на кандидата. Ние търсим хора поне с два чужди езика, а студенти, които учат туризъм, масово говорят само английски”, обясни Снежана Илиева, управител на хотел в Златни пясъци. Повишението на възнагражденията е единственият начин туристическият бранш да спаси сезона от провал и по Северното Черноморие възнамеряват да вдигнат заплатите с 10-20% в зависимост от длъжността и категорията на базата, а по Южното - с между 10 и 15%. Има мениджъри, които дават до 40% повече на хора, на които разчитат и каза за “24 часа” Павлин Косев, хотелиер и председател на Асоциацията на хотелиерите и ресторантьорите във Варна. По думите на Косев кандидатите за служители вече са започнали да избират не само мястото, на което искат да работят, а и работодателите си. Проучват предварително всичко - дали са коректни, в какви рамки е възнаграждението, има ли социални придобивки. Миналия сезон заплатите на наемните работници по морето също се увеличиха, но с много малко. Заплатите на камериерките например са достигнали 800 лв. месечно. Проблемът е, че вече няма бакшиши, защото шефките на смените минават по стаите и обират всички банкноти, оставени от доволните туристи, оплакаха се служителки. По-големи заплати по курортите вземат готвачите. Един пицар на Златни пясъци миналата година например получаваше Други са условията за главните готвачи в елитните ресторанти. Те могат да стигнат и до 5000 лева, като в тази заплата не влизат възнагражденията за помощник-готвачите, които обикновено шефът води със себе си като бригада. Баснословните заплати за готвачи от по 8-10 хил. лв. обаче са мит. Най-скъпоплатените шефове по Южното Черноморие например се разписват срещу фиш от 6 хил. лв., но става въпрос за мастър шеф в 3-4 ултраскъпи хотела. Обикновено 4 и 5-звездните дават най-много до 4 бона и рядко 5, около 3-3500 лв. е средната заплата в реномираните бази. Без допълнителните екстри сервитьорите по Южното Черноморие получават около 800 лв., в които не влизат бакшишите. Някъде има и келнери, които работят на минамална заплата, но им дават и 5% от оборота. От своя страна наемането на чужденци е трудно и заради проблема с визите. Украинците например могат да разчитат на 6-месечни български визи, но гражданите на Молдова - само на 3-месечни. Този срок не е достатъчен, за да дойдат да работят тук през целия сезон, защото той официално почва в средата на май и свършва към 15 септември. Че призна на среща с бранша в четвъртък вечерта и туристическият министър Николина Ангелкова. “Статистиката е тревожна, макар че още е много рано да се прави цялостна прогноза”, каза тя. Според Ангелкова за разлика от Южното по-драматична била ситуацията по Северното Черноморие, където отчитали по-голям спад на ранните записвания. Освен конкуренцията тя отчете и фалита на “Ер Германия” и на друга малка полска компания. “Ежедневно се борим да привлечем вниманието на всички големи туроператори към България, но очевидно това лято ще е истинско предизвикателство”, каза Ангелкова.", "date": "2019.03.23", "title": "Вдигат заплати по морето с 10-15%, 6 хиляди работници избягали в чужбина"}
{"url": "https://www.24chasa.bg/novini/article/7361415", "text": "\"За мен оставката на Цецка Цачева е морален акт. Казусът е етичен и обикновено министър-председателят действа така. Това показва че на обвиненията се отговаря с оставка, с морален акт, което прави чест\" . Това заяви депутатът от ОП и лидер на \"Атака\" Волен Сидеров по повод подаването на оставка на правосъдният министър Цецка Цачева. Сидеров обаче заяви, че очаква раздвижване и разместване и покрай Цветан Цветанов. Това обаче нямало да разцепи ГЕРБ, нито да попречи на изборите. \"Очаквам размествания и там, защото виждам, че Борисов работи по този начин\", каза Сидеров. На въпрос дали оставка трябва да подадат всички, замесени в скандала, Сидеров отговори. \"Случаят с г-н Вежди Рашидов е различен. Той е международно признат и е спечелил парите си от таланта и уменията си и няма как от политиката да е станал богат и не може да се слага в един кюп. Цялото това оклепване не е добро. Рашидов е съвсем друг случай, той има парите да си купи и къща, и апартамент. Със зам.-министърката на спорта пък Борисов най-вероятно също ще разговаря. Разговор ще имa и с Цветанов\", каза той. \"Този скандал можем да се порови и да видим защо се появява сега. Едва ли има тайна за закупуването на апартаменти, както от Цветанов, така и от Цачева. Законово всичко е уредено точно и там няма да има вероятно проблеми. Чисто морално обаче се разсъждава дали цената е допустима за всеки. Основният проблем в България е, че започва да има разделение на политическа класа и българи, които живеят зле\", коментира още Сидеров.", "date": "2019.03.23", "title": "Сидеров: Очаквам раздвижване и покрай Цветанов"}
{"url": "https://www.24chasa.bg/novini/article/7361419", "text": "Сръбският президент Александър Вучич заяви днес, че опозицията може да дойде на власт само на избори или ако го убие, предаде Танюг. \"Какъв друг начин има да се докопат до властта освен на избори или да ме убият? Те обаче знаят, че народът не иска избори. Какво им остава като друга опция?\", каза Вучич пред журналисти в Нови Сад по повод протестите на опозицията в страната. Президентът изтъкна, че може да се съберат 10 или 20 хиляди демонстранти, но това не значи, че е сменена властта. Вучич подчерта, че не трябва да се вярва на информациите за хиляди граждани, излезли на протест, като посочи, че вчера в Рашка са протестирали 31 души, в Нови Сад 692, в Ниш 541 и във Владичин хан 8, предаде БТА. По повод опасенията сред част от обществото, че може да има ново нахлуване в държавната телевизия РТС като миналата седмица, Вучич каза, че вече няма да има никакви изненади. \"Това се случи, защото мислехме, че имаме работа с лидери, които са нормални и рационални, но като видяхме, че имаме работа с един олигарх, които бърза да увеличи финансите си, и с един фашист /лидерите на протестите Драган Джилас и Бошко Обрадович/, вече не разчитаме на техния разум. Ще предприемем всички мерки и затова няма причина да се страхувате\", каза президентът. За днес в Белград отново се планира протест под мотото \"Един от пет милиона\", който се очаква с напрежение заради нахлуването на част от демонстрантите в сградата на РТС миналата събота и блокадата на президентството в неделя. Исканията на демонстрантите са свободни избори, свободни медии и да престане агресията и омразата към инакомислещите.", "date": "2019.03.23", "title": "Вучич: Опозицията да каже дали е за избори \nили иска да ме убие"}
{"url": "https://www.24chasa.bg/novini/article/7361421", "text": "Четирима души загинаха при пожар в склад на селскостопанското предприятие \"Москва на Дон\" в с. Кон-Колодез, Липецка област, на около 500 км южно от Москва. Това съобщи днес за ТАСС регионалният клон на руското министерство на извънредните ситуации, предаде агенцията, цитирана от БТА. Пожарът, обхванал площ от 800 кв. метра, е потушен с усилията на две бригади огнеборци. Предприятието \"Москва на Дон\" се занимава със зеленчукопроизводство в промишлени мащаби, уточнява ТАСС.", "date": "2019.03.23", "title": "Четирима загинаха при пожар в руско селскостопанско предприятие"}
{"url": "https://www.24chasa.bg/novini/article/7361427", "text": "Две деца бяха блъснати от автомобил край столичен парк. Инцидентът е станал в квартал „Света Троица” около 12.00 часа. Децата са откарани в „Пирогов”. Едното е в противошокова зала, а другото е без опасност за живота, научи  Зад волана е била жена, а свидетели твърдят, че не е успяла да спре, тъй като децата изскочили изневиделица на пътя.", "date": "2019.03.23", "title": "Кола блъсна две деца в столицата, едното е в противошокова зала"}
{"url": "https://www.24chasa.bg/novini/article/7361423", "text": "Британският премиер Тереза Мей съобщи на депутатите, че може да не подложи плана си за Брекзит на гласуване в парламента идната седмица, предаде Асошиейтед прес. В писмо до депутатите министър-председателката тази нощ им съобщи, че ще внесе сделката за ново гласуване в парламента, \"ако стане ясно, че има достатъчно подкрепа\". Тя отбеляза също, че ще й е необходимо одобрението на председателя на Камарата на общините Джон Бъркоу, за да предложи споразумението си за гласуване за трети път въпреки възраженията му. Бъркоу заяви, че трети вот би нарушил парламентарните правила, ако споразумението не претърпи промени. В писмото Мей напомня, че ако сделката бъде одобрена, Великобритания ще напусне Европейския съюз на 22 май - дата, договорена с европейската страна. Депутатите отхвърлиха сделката два пъти и в последните дни не показват склонност да я подкрепят. Ако споразумението не бъде одобрено, по план Великобритания би трябвало да напусне Европейския съюз на 12 април. Днес в центъра на Лондон е свикано шествие в подкрепа на втори референдум, който би дал възможност на британците възможност да останат в ЕС въпреки вота от 2016 г. за напускане. Организаторите очакват в него да вземат участие близо 1 млн. души и то да стане е една от най-мащабните протестни прояви. Над 4 милиона души тези дни подписаха само за броени часове електронна петиция в подкрепа на спирането на процедурата по чл. 50, който официално задейства процеса на Брекзит. Походът в центъра на столицата ще завърши пред сградата на парламента, който продължава да е разделен по отношение на развода. Въпреки седмиците на разширени дебати, консенсус по предстоящите стъпки не се очертава. В писмото си до депутатите Мей отбелязва, че все още има опции, включващи удължаване на срока, което обаче ще изисква Великобритания да участва в изборите за Европейски парламент през май. Тя посочва, че Лондон може да отмени задействането на чл. 50, но това би било предателство към вота за напускане на ЕС, а също, че е възможно Великобритания да напусне и без сделка. В помирителен тон министър-председателката предложи да се срещне с депутатите, за да обсъдят политиката за Брекзит, след като в речта си в четвъртък през нощта тя изглежда обиди мнозина законодатели, като обвини парламента за буксуването на процеса за Брекзит.", "date": "2019.03.23", "title": "Мей може да не предложи сделката за Брекзит в парламента, ако няма достатъчно подкрепа"}
{"url": "https://www.24chasa.bg/novini/article/7361430", "text": "Международната рейтингова агенция Fitch Ratings повиши перспективата на дългосрочния кредитен рейтинг на България от стабилна на положителна. Агенцията потвърди дългосрочния кредитен рейтинг на България „BBB“ в чуждестранна и местна валута, тавана за рейтинг на страната „A-“, както и краткосрочния кредитен рейтинг в чуждестранна и местна валута „F2“. Разумната финансова политика, високият икономически растеж, отличната работа на природните агенции, рекордният БВП и генерираният бюджетен излишък са само част от причините, които дават основание на Агенцията да повиши оценката си за България. Това написа във фейсбук Цветан Цветанов по повод новината за повишения кредитен рейтинг на България от агенция Fitch. \"Поздравления за министър Горанов и правителството на Бойко Борисов, от чийто дългосрочни политики вече усещаме положителния ефект. Така работи ГЕРБ - разумно и в интерес на хората. А всичко останало е обикновено продуциране на фалшиви новини от партийните централи\", добавя той.", "date": "2019.03.23", "title": "Цветанов: ГЕРБ работи разумно и в интерес на хората"}
{"url": "https://www.24chasa.bg/novini/article/7361425", "text": "Европейският комисар за единния цифров пазар Андрус Ансип ще представи във вторник на Европейската комисия (ЕК) препоръки за засилване на контрола в сферата на кибернетичната сигурност. ЕК обаче не смята да изисква страните от ЕС да се откажат от технологиите и оборудването на китайската компания \"Хуавей\", предадоха Ройтерс и ТАСС. Препоръките няма да имат юридическа сила, но ще подчертаят единния подход на Евросъюза към проблемите със сигурността, засягащи по-специално използването на системи за мобилна връзка от пето поколение - \"5 Джи\". ЕК планира да препоръча на европейските страни по-тясно да координират действията си в сферата на киберсигурността, примерно като активизират размяната на информация за системите \"5 Джи\". Комисията обаче няма да настоява страните членки да не използват техника на \"Хуавей\" при създаването на мрежи по стандарта \"5 Джи\", предаде БТА. Темата за допускане на китайски Ай Ти корпорации до създаването на мрежи \"Пет Джи\" се обсъжда в Европа във връзка с обвиненията на САЩ срещу \"Хуавей\", според които компанията вгражда в свои продукти системи за неразрешен достъп (back door), използвани за шпионаж. Държавният секретар на САЩ Майк Помпейо например заяви по-рано, че \"използването на китайски технологии увеличава рисковете\", и настоятелно препоръча съюзниците на Вашингтон - главно държавите от НАТО, да не купуват оборудване, произведено от \"Хуавей\". Компанията на свой ред увери, че няма намерение да нарушава законите на чужди държави, напомня ТАСС.", "date": "2019.03.23", "title": "Еврокомисията няма да настоява страните от ЕС да се откажат от \"Хуавей\""}
{"url": "https://www.24chasa.bg/novini/article/7361433", "text": "Бившият президент на босненската Република Сръбска Радован Караджич, когото съдът в Хага осъди на доживотен затвор за геноцид и престъпления срещу човечеството, най-вероятно ще излежи присъдата си в затвор в Норвегия, съобщава македонското електронно издание Република. Според сръбския в. \"Курир\" Караджич ще бъде в същия затвор, където изтърпява наказанието си масовият убиец Андерш Брайвик, който през 2011 г. уби 77 души на остров в Норвегия. След като в затвора се разнесла новината за новия съкилийник, Брайвик пожелал на Караджич \"добре дошъл\".", "date": "2019.03.23", "title": "Брайвик пожела на Караджич: Добре дошъл в затвора"}
{"url": "https://www.24chasa.bg/novini/article/7361438", "text": "\"Бях изненадан, защото научих за оставката по време на конгреса. Не съм й видял мотивите. Всеки сам преценява как да процедира. Ако си виновен за нещо е правилно, ако не си - не е правилно. Не знам каква е ситуацията.\" Това заяви пред \"24 часа\" вицепремиерът, министърът на отбраната и лидер на ВМРО Красимир Каракачанов по повод оставката на правосъдния министър Цецка Цачева. \"Лични мотиви не се коментират. Мисля че това няма да е проблем за стабилността на правителството. В крайна сметка всеки министър преценява в каква ситуация, по лични или политически причини, ще подаде оставка. Това не означава, че ще се разклати мнозинството в парламента. В крайна сметка във всеки един 4-годишен мандат има оставки, смени на министри и на други административни постове\", каза още той пред журналисти, след официалната част с приветствия на VII-ия конгрес на ВМРО.", "date": "2019.03.23", "title": "Каракачанов: Oставката на Цачева няма да е проблем за стабилността на правителството"}
{"url": "https://www.24chasa.bg/novini/article/7361550", "text": "Френският президент Еманюел Макрон приветства рухването на провъзгласения от джихадистката групировка \"Ислямска държава\" халифат, отбелязвайки, че с това е премахната голяма заплаха за страната му, предаде Франс прес. \"Елиминирана беше сериозна опасност за нашата страна. Заплахата обаче остава и борбата срещу терористичните групировки трябва да продължи\", отбеляза Макрон в два поста в Туитър, в които отдава почит на международната коалиция след новината за капитулацията на последното убежище на ИД в Сирия, информира БТА. Франция участва с 1200 военни в операциите на антиджихадистката международна коалиция: във въздушни операции, със специални части в Сирия, с артилерия и в обучението на иракската армия. \"Изразявам почитта си към нашите партньори и армиите на международната коалиция, част от която е й Франция. Те се бориха решително с терористите в името на нашата сигурност. Няма да забравим жертвите на ИД\", написа Макрон, определяйки преодоления днес етап като внушителен.", "date": "2019.03.23", "title": "Макрон: С рухването на \"Ислямска държава\" премахнахме опасност, но заплахата остава"}
{"url": "https://www.24chasa.bg/novini/article/7361552", "text": "Тиранозавър, открит в Канада през 1,991 година в западната част на страната, е най-големият намерен досега екземпляр в света, предава Франс прес. Екип канадски палеонтолози стигна до този извод, след като проведе дълга реконструкция на скелета на фосила, информира БТА. \"Това е кралят на тиранозаврите!\", заяви Скот Пиърсън, ръководител на екипа от университета в Алберта. Гигантът бил кръстен \"Скоти\" на името на бутилка скоч уиски, отворена при откриване на останките му. Праисторическото животно е живяло преди 66 милиона години и е било с дължина 13 метра. Скелетът му е бил открит в канадската провинция Саскачеван. Учени изтъкват, че тиранозаврите са били с доста различни размери. Някои от тези животни са били по-слаби, други по-едри. Скоти е бил от вторите и засега е най-големият открит екземпляр. Теглото му е било 8,8 тона, истински мастодонт дори и сред останалите месоядни динозаври. Скелетът на Скоти е бил открит още през 1991 година, но реконструкцията му е изисквала къртовски труд. На палеонтолозите им е било необходимо повече от едно десетилетие, само за да премахнат твърдата материя, покрила костите. Едва сега, след края на реконструкцията, били разкрити истинските размери на Скоти, който по всяка вероятност се е споминал на 30-годишна възраст. Тиранозавърът е бил дълголетник за стандартите на тези животни.", "date": "2019.03.23", "title": "Палеонтолози: Тиранозавър, открит в Канада, е най-големият в света"}
{"url": "https://www.24chasa.bg/novini/article/7361583", "text": "\"Не деля темите на национални и европейски, това за мен е грешно разделение. Важното е да видим какво е българското предложение в тази изборна кампания за това как да се промени Европа. Тя не ми харесва и на мен. Дори не е онази Европа, която беше през 2007 г., когато България се присъедини към Европейския съюз. Много сериозна е необходимостта от реформи, конституционални, по съдържание на политики, нужна е много по-сериозна преценка за това докъде стига суверинитетът в политиката на държавите-членки и откъде ще започне общото европейско законодателство. Интересите на страните от различните части на континента са различни - ЕС е вече доста голяма организация. Едни са интересите, както виждате, на Запад, на Север, или тук, в Югоизточната част на Европа. Как България ще направи така, че да запази своето лидерско място, защото това започна по време на европредседателството с темата за Балканите, как ще бъде мостът към Балканите, как ще завоюва следващия си еврокомисар - не просто като длъжност в еврокомисията, а така, че да се чува неговият глас. Ето, това се очаква от кампанията и това е една много малка част от въпросите, които трябва да бъдат повдигнати. Ако затънем само в нашенските си неща, няма да направим нищо, отново ще бъдем периферията, отново ще имаме самочувствието на провинциална държава вътре в ЕС, което е абсолютно недопустимо. България държи в много отношения \"златната акция\", особено сега, в тази ситуация, в което се намира Европа. И в икономическо отношение, и в инфраструктурно, и особено по отношение на темата сигурност. Много различни са тези избори, те са много по-различни от това, което България вече е правила на три пъти. В европарламента трябва да бъдат изпратени хора, които не просто са езиково добре подготвени, които професионално са добре подготвени, а хора - бойци. Защото ще трябва да се отстоява всяко едно решение в ЕС. Случаят с превозвачите мисля, че ви е достатъчно красноречив. Това, което аз очаквам, е всяка една политическа партия за разбере това. И да направи най-силната листа\". Това каза днес в Стара Загора вицепрезидентът Илияна Йотова в отговор на журналистически въпрос за предстоящия евровот. Тя се спря и на отново актуалната тема за строителството на нови бежански лагери в България. \"През 2016 г. получих много тежки обвинения от тогавашните управляващи, когато за първи път заговорих да едни допълнителни отпуснати пари от ЕК да се строят нови бежански центрове в България. Тогава бях обвинена в лъжи, в манипулации, в какво ли не... Съжалявам, че 3 години по-късно думите ми се доказват. Чувам всякакви обяснения, че това, което ще се изгражда, няма да са центрове, че това са временни постройки. За мен е много важно компетентните органи - в случая МВР и Министерството на регионалното развитие и благоустройството, да излязат и да кажат пред цялата българска общественост какво точно имат намерение да правят. С какви средства ще се строят и най-вече - какви са поетите ангажименти към европейските институции, ако има такива. Когато преди време ямболското село Бояново въстана срещу подобна идея, управляващите казаха да бъдат спокойни гражданите, защото няма да се строят в България нови центрове и се аргументираха на пръв поглед много логично - че в момента няма срещу нас такъв миграционен натиск, който да изисква строежа на нови центрове. Сега дилемата е следната: дали те се строят, защото вече са поети ангажименти, предвидени са необходимите средства и те трябва да бъдат оползотворени и отчетени пред ЕК, или има някаква друга заръка за България по отношение на бъдещи действия с евентуални миграционни потоци. Очаквам да науча това компетентно. Но не от сайтовете за обществените поръчки. Настояваме да знаем истината за поетите ангажименти, това е сериозното.", "date": "2019.03.23", "title": "В Европарламента ни трябват бойци, според Илияна Йотова"}
{"url": "https://www.24chasa.bg/novini/article/7361586", "text": "В последния ден от визитата си в САЩ министър Младен Маринов посети границата с Мексико. Ной разгледа ГКПП Сан Исидро, най-големият граничен пункт, който на ден обработва до около 100 000 души и около 35 000 автомобила. Това съобщиха от пресцентъра на МВР. Началникът на пункта запозна министър Маринов с организацията на работа на пункта, обработката на пътници и автомобили и техническото оборудване. Той очерта основните предизвикателства в работата на ГКПП, сред които са трафикът на наркотици и контрабандата на мигранти, като представи и конкретен случай от същия ден, в който са задържани голям брой амфетамини и хероин. Министър Маринов посети и оградата на границата и се запозна с извършваната в момента подмяна на съоръжението. В края на посещението си делегацията посети и Граничната охрана на Сан Диего, където бе представена работата на Регионалния координационен център и охраната на морската граница и пристанището на Сан Диего.", "date": "2019.03.23", "title": "Младен Маринов посети пункта Сан Исидро, на границата на САЩ с Мексико (Снимки)"}
{"url": "https://www.24chasa.bg/novini/article/7361592", "text": "\"Жълтите жилетки\" отново излязоха днес на демонстрации във Франция всред напрежение, изострено поради опасения от нови насилствени действия, с оглед които кабинетът, подложен на натиск, взе драстични и оспорвани мерки за сигурност, предаде Франс прес. През днешната 19-а поредна протестна събота демонстрациите в Париж протичаха около пладне сравнително спокойно. Затворен за протестиращи след погромите и насилието миналата седмица, булевардът Шанз-Елизе посрещаше туристите с внушително полицейско присъствие, информира БТА. В Ница (Югоизточна Франция), където започва утре официално посещение на китайския президент Си Цзинпин, няколко десетки души, част от които с жълти жилетки, нарушиха забраната за демонстрации на местен централен площад и шестима от тях бяха откарани в полицията. Днешният ден носи висок риск за президента Еманюел Макрон, решен да докаже, че правителството му държи под контрол обществения ред - седмица след разпространените кадри с погроми и палежи на Шанз-Елизе. За да не се повтори хаосът, изпълнителната власт не пести средствата. В Париж са забранени демонстрациите на \"най-красивия булевард в света\" и в околностите му, също и в района около Елисейския дворец и сградата на парламента. Задържаните по време на протестните акции в Париж днес са 51 души, сочат последни данни на полицията, цитирани от телевизия Бе Еф Ем, предаде ТАСС. Полицията е проверила 4600 души, глобени са 29, включително един от водачите на \"жълтите жилетки\" - Ерик Друе. Той заяви, че е глобен \"за участие в неразрешен протест\". Новият префект на парижката полиция, назначен след уволнението на предшественика му във връзка с погромите от 16 март, съобщи, че се забраняват защитните средства и аксесоарите, скриващи лицата, оръжията - включително имитациите, и се засилват наказанията за участие в неразрешени демонстрации. Забрани за демонстрации издадоха и властите на други големи градове като Тулуза и Бордо. \"Няма да има милост за взломаджиите\", предупреди днес правосъдната министърка Никол Белубе. Правозащитници и дейци от опозицията обаче заклеймиха обявените мерки. Най-оспорвана сред тях бе използването на армейски сили днес - нещо неуместно и \"прекомерно\" според опозицията. Войските, участващи в антитерористичната операция \"Сантинел\" (Караул) - 7000 души, са поставени да пазят ключови обекти след кръвопролитните терористични нападения през 2015 г., за да могат полицаите и жандармеристите да охраняват реда. Военният губернатор на Париж ген. Брюно Льоре заяви вчера пред радио \"Франсенфо\", че френските войници имат разрешение да открият огън, ако бъдат заплашени или ако животът на други е застрашен. Това наля още масло в огъня, констатира АФП.", "date": "2019.03.23", "title": "19-а поредна събота протестират \"жълтите жилетки\" във Франция (Снимки, видео)"}
{"url": "https://www.24chasa.bg/novini/article/7361601", "text": "\"ЕС, обичам те\" - стотици хиляди хора дефилираха днес в Лондон с искане за нов референдум за Брекзит, бе да има никаква яснота дали премиерът Тереза Мей ще предложи отново на депутатите своята сделка за развод, предаде Франс прес. \"Искаме народен вот\", \"Да напуснем (ЕС) - няма да стане\", \"Да отменим член 50 (от Лисабонския договор, регламентиращ излизането на една държава от ЕС)\", се четеше по плакатите на демонстрантите, информира БТА. В началото на следобеда големи, плътни и ентусиазирани тълпи крачеха из центъра на британската столица - недалеч от резиденцията на Тереза Мей на Даунинг стрийт номер 10. Хората напяваха песнички срещу Брекзита, вдигнали европейски знамена, понякога във формата на сърце. Тереза Мей си изпати - многобройни карикатури я обрисуваха като управник, напълно безсилен да се справи със събитията. \"Станах на 62, а за пръв път участвам в нещо подобно\", заяви пред Би Би Си Роб Уърти и изтъкна, че е дошъл заради \"децата и внуците си\". Организацията \"Народен вот\", която настоява за нов референдум, преброи около един милион участници в проявата, а Скотланд Ярд не предостави никакви данни. Подобна демонстрация през октомври събра в британската столица близо 700 000 протестиращи. Това шествие се състоя дв дни след решението на европейските лидери да отпуснат на кралството отсрочка на Брекзита. Първоначално той бе насрочен за 29 март, а те отложиха крайния срок най-рано за 12 април - около три години след референдума, насочил страната към излизане от ЕС. Яростен противник на Брекзита, шотландската министър-председателка Никола Стърджън, която участваше в демонстрацията, прикани противниците на излизането от ЕС да използват \"максимално\" възможността, предоставена от Брюксел с това отлагане. \"Трябва да избегнем и катастрофата с Брекзит \"без сделка\", и щетите от лошото споразумение на премиерката\" Тереза Мей, заяви тя. Стърджън, кметът на Лондон от опозиционната Лейбъристка партия Садик Хан и лидерът на либералните демократи Винс Кейбъл говориха пред демонстрантите от сцена, монтирана на площада пред парламента, уточнява ТАСС. Вариантът с повторен референдум бе отхвърлен на 14 март от Камарата на общините, среща и противодействие от страна на Тереза Мей, но привържениците му се надяват хаосът, настанал в Обединеното кралство, да превърне тази опция в неизбежност. Петицията в интернет с искане правителството да се откаже от Брекзита събра към днешна дата над 4,3 милиона подписа - рекордна цифра за подобна инициатива на сайта на парламента, отбелязва АФП. Броят на гласовете в подкрепа на това искане продължава стремително да расте, изтъква ТАСС.", "date": "2019.03.23", "title": "Хиляди протестират срещу Брекзит в Лондон (Снимки, видео)"}
{"url": "https://www.24chasa.bg/novini/article/7361598", "text": "Представители на български транспортни фирми са наели самолет, с който ще пристигнат на 27 март в Страсбург, за да участват в протеста срещу пакета \"Мобилност\". В него ще се включат и техни колеги от Румъния, Полша, Литва и Латвия. На същата дата се очаква пакетът да бъде разгледан в Европарламента. Това съобщи в Пловдив председателят на Съюза на международните превозвачи Ангел Траков. По думите му има вариант митингът да не се състои, ако в понеделник \"Мобилност\" отпадне от дневния ред на ЕП. Тогава ще влезе на следваща сесия или в новия Европарламент. \"Ако се гласува сега, никой не знае какво уродливо изчадие ще се роди. Има над 1200 предложения за изменения\", посочи изпълнителният директор на съюза Йордан Арабаджиев. Според него в момента се води икономическа война срещу България и други държави от Източна Европа, които ще понесат най-голям удар от приемането на пакета. В него се предвижда камионите да се връщат в родината си на всеки четири седмици. Шофьорите пък няма да имат право да нощуват в кабините. Транспортните компании у нас са категорични, че при налагане на рестрикциите, браншът им ще бъде тотално унищожен. Руският пазар е затворен за българските камиони, за източния конкуренцията е жестока, остава само европейският. От Съюза на международните превозвачи, в който членуват 460 фирми, са изпратили протестни писма до лидерите на партии в Европарламента, до председателя му Антонио Таяни, до премиера Бойко Борисов. Общото събрание на организацията в Пловдив прие декларация срещу пакета \"Мобилност\" и ще я депозира всички европейски и наши институции, ангажирани с проблема.", "date": "2019.03.23", "title": "Цял самолет с наши превозвачи лети до Страсбург за протест срещу пакета \"Мобилност\""}
{"url": "https://www.24chasa.bg/novini/article/7361616", "text": "Лидерът на сръбските радикали Воислав Шешел, който бе съден за военни престъпления, направи провокационно изявление, че трябва да има смъртно наказание за онези, които твърдят, че в Сребреница е имало геноцид - факт, който бе потвърден от Международния трибунал в Хага, съобщава босненският сайт Кликс. \"Отново в някои експертни кръгове се води дискусия за възможността за въвеждане на смъртното наказание за най-тежките форми на престъпления. Бих подкрепил това предложение, ако се обяви смъртно наказание за всички онези, която заявяват, че в Сребреница е имало геноцид\", написа Шешел в Туитър, информира БТА. В края на войната в Босна, на 11 юли 1995 г., силите на босненските сърби, водени от генерал Ратко Младич, избиха над 8000 босненски мъже и момчета в мюсюлманския анклав Сребреница, обявен за защитена от ООН зона, като заровиха телата им в масови гробове. Макар че международен съд определи клането в Сребреница като геноцид, сърбите никога не са признали, че техните сили са извършили такова престъпление.", "date": "2019.03.23", "title": "Воислав Шешел: Трябва да има смъртно наказание за тези, които твърдят за геноцид в Сребреница"}
