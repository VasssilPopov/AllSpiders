{"url": "https://www.24chasa.bg/novini/article/7723574", "text": "Заради местните избори просветното министерство обяви двата понеделника след първия и след втория тур - 28 октомври и 4 ноември, за неучебни, но присъствени за учениците, предава  . Училищата ще могат да организират занимания по интереси, спортни дейности, посещения на музеи и галерии. В училищата, в които няма изборни помещения, в тези дни ще се провеждат редовни учебни занятия.", "date": "2019.10.22", "title": "Двата понеделника след изборите ще бъдат неучебни, но присъствени за учениците"}
{"url": "https://www.24chasa.bg/novini/article/7723528", "text": "Сирия трябва да бъде освободена от незаконното чуждестранно военно присъствие, заяви президентът на Русия Владимир Путин след продължилите над шест часа разговори с турския президент Реджеп Тайип Ердоган в Сочи, предаде ТАСС. Руският президент посочи, че е важно да не се допусне терористите в Сирия да се възползват от действията на турските въоръжени сили в североизточната част на страната, предава БТА. Путин каза, че турският президент Ердоган му е обяснил подробно целите и задачите на операцията на турската армия в Сирия. Ердоган съобщи, че Турция и Русия ще патрулират съвместно в Сирия. \"Не мога да не изразя удовлетворение, че в резултат на доста дълга и напрегната работа успяхме да намерим решения, които след нашите изявления ще бъдат огласени от външните министри на двете страни. Тези решения, според мене, са много важни, ако не и съдбоносни, и ще позволят да се намери изход от твърде острата ситуация, създала се днес на сирийско-турската граница\", каза Путин, предаде ТАСС. По думите на руския президент Москва и Анкара смятат за необходимо да се помага на сирийските бежанци да се върнат в родината си, което ще позволи видимо да се облекчи социално-икономическото бреме на страните, приели бежанци. Призоваваме международната общност, особено специализираните агенции на ООН, да оказват по-ефективно хуманитарно съдействие на всички връщащи се сирийци без дискриминация, политизация и предварителни условия, добави той.", "date": "2019.10.22", "title": "Путин след срещата с Ердоган: Постигнахме\nсъдбоносни решения за Сирия"}
{"url": "https://www.24chasa.bg/novini/article/7723417", "text": "“Драго ми е, като виждам как на голите поляни, където пасяха магарета, расте завод след завод. Правят се все по-сложни, по-скъпи и по-добри неща.” Това заяви премиерът Бойко Борисов при посещението си в индустриалната зона на Куклен, където откри ново турско предприятие за стопове и фарове за известни немски автомобили. В него са вложени 20 млн. евро, до 2023-а се очаква да нараснат на 40 млн. Фабриката е разположена край шосето Пловдив - Асеновград, за разширяването на което помогна държавата. “Пътят стана много добър. От Пловдив до Истанбул караш без светофари, от “Тракия” и “Марица” до Бурса и от Пловдив до Белград, Виена и Мюнхен пак се минава само по магистрали. От това идват инвестициите”, посочи премиерът. По думите му терените в индустриалните зони в България са разпродадени, защото са уредени, имат ток, вода и канализация. Графикът за откриване на нови предприятия до края на годината бил пълен. “Като започнахме и пътя Ботевград - Мездра и магистрала “Хемус”, фирма с 5 завода отиде във Враца. Ще строи там предприятие”, каза Борисов. Премиерът подчерта, че все повече наши инженери, висококвалифицирани специалисти и програмисти се завръщат от чужбина, което е една от причините за интереса на инвеститорите. Той припомни, че само преди седмица в София е открит инженеринг център на голям немски производител с над 200 работни места. Новият турски завод в Кукленската индустриална зона също има свой развоен център в столицата, където ще се прави дизайнът на произвежданите части. Предвижда се след 4 г. продукцията да достигне 60 млн. евро. “Това е най-сладкото за една държава, добавената стойност. Тя остава в България”, подчерта премиерът. Борисов се похвали, че ако преди 4-5 г. БВП е бил малко над 50 млрд. лева, то тази година минава 120 млрд. “Произвеждаме все повече. Делът на индустрията наближава 29% от БВП”, каза вицепремиерът Томислав Дончев, който също присъства на откриването на турското предприятие край Куклен. По думите му целта е у нас да се произвежда не само по-сложна и по-скъпа, но и уникална продукция.", "date": "2019.10.22", "title": "Борисов: На голите поляни, където пасяха магарета, расте завод след завод (Обзор)"}
{"url": "https://www.24chasa.bg/novini/article/7723541", "text": "Поредна тревожна демографска прогноза за България - до 2050-та година, страната ни ще загуби една четвърт от населението си. Данните са от доклад на ООН. Това ни поставя на челното място в черната класацията на страните, в които населението ще намалява с по 1% всяка година до 2050-та. В челната тройка са още Литва и Латвия, предава  . За сметка на това, населението на света ще се увеличи от 7 милиарда и 700 милиона души сега, до 8 милиарда и половина през 2030-та година, а през 2100- тната година, ще достигне 10 милиарда и 900 милиона.", "date": "2019.10.22", "title": "Доклад на ООН: До 2050 г. България ще загуби 1/4 от населението си"}
{"url": "https://www.24chasa.bg/novini/article/7723546", "text": "Германският концерн \"Фолксваген\" не търси ново място за завода си, заяви член на управителния съвет на компанията, цитиран от „Ханделсблат“. Пред журналисти Андреас Тостман, който отговаря за производството, поясни, че Фолксваген следи внимателно турската офанзива в Сирия. „Не сме притиснати от времето и затова решението ни, къде ще построим завода, в момента е замразено“, допълни Тостман. По-рано \"Фолксваген\" отложи окончателното си решение дали да построи своя нов завод за автомобили в Турция на фона на международните критики по отношение на турската военна операция в Северна Сирия и опасенията за сериозно накърняване на репутация на немския автомобилен производител, предава  . \"Ние наблюдаваме внимателно настоящата ситуация и гледаме със загриженост текущите развития\", заяви говорител на компанията, цитиран от \"Ханделсблат\". По-рано този месец \"Фолксваген\" създаде филиал в западната провинция Маниса в Турция, като от компанията заявиха, че все още се намират в последната фаза на преговорите и че не е взето окончателно решение за строежа на автомобилния завод за 1,3 млрд. евро.", "date": "2019.10.22", "title": "\"Фолксваген\": Не търсим ново място за завода, проектите са замразени"}
{"url": "https://www.24chasa.bg/novini/article/7723555", "text": "Руски и турски военни ще извършват общо патрулиране в Северна Сирия, съобщи днес турският президент Реджеп Тайип Ердоган на пресконференцията в Сочи след преговорите си с руския лидер Владимир Путин, предаде ТАСС, цитирана от БТА. Бойците на кюрдските формирования от \"Силите за защита на народа\" (СЗН) ще се изтеглят от сирийските градове Тел-Рифат и Манбидж, съобщи той. \"В течение на 150 часа терористите от СЗН и техните оръжия ще напуснат Тел Рифат и Манбидж и ще излязат извън пределите на 30-километровата зона от нашата граница. Този срок ще започне да тече от 12:00 ч. утре. Укрепените съоръжения и позиции на групировката ще бъдат разрушени. След отредените за целта 150 часа ще започне турско-руско патрулиране на запад и на изток от мястото на провеждане на операцията \"Извор на мира\", заяви Ердоган, цитиран от ТАСС и ДПА. Той обясни, че съвместното патрулиране ще се осъществява на сирийска територия, в ивица широка 10 км по протежение на границата с Турция. Според ДПА това е фактически продължение на предишното примирие, което трябваше да приключи в 19 ч. по Гринуич тази вечер, но не става ясно дали то ще продължи и през нощта до 12 ч. утре, когато започне да тече новият срок.", "date": "2019.10.22", "title": "Ердоган: Руски и турски военни съвместно ще патрулират в Северна Сирия"}
{"url": "https://www.24chasa.bg/novini/article/7723527", "text": "“Пазете Несебър, ние може да отсъстваме за няколко дни, но пазете града ни.” С тези думи независимият кандидат-кмет на Несебър Николай Димитров се обърна към стотина съграждани, които се събраха на импровизиран митинг в Стария град. Поводът бе новината, че ЦИК е разрешила на Специализираната прокуратура да повдигне обвинения и да задържи за 72 часа Николай Димитров, кандидат-кмета за Свети Влас Атанас Япаджиев и още трима кандидати за общински съветници. Обвиненията са за купуване на гласове. В Несебър, Влас и Слънчев бряг усилено се говори, че цената на глас е скочила до 300 лева. Вероятно това провокира кмета на Несебър, който играе за четвърти мандат, да говори със съгражданите си пред адвоката си Петър Атанасов. “Винаги печеля изборите със 7-8 хил. гласа - как си представят някои, че могат да се купят толкова гласове?! Вижте как се развива Несебър. Явно някой иска нашия град, неудобни сме, но винаги съм казвал, че частно-корпоративни интереси няма да влязат в Несебър, докато съм кмет. Нека да има законност и проверки, но за всички, а не по този начин. Научаваме от интернет и социалните мрежи какво се случва, че щели да ни арестуват, щели да ни обвиняват ”, заяви Димитров.  Думите му се приемаха с възгласи “С теб сме”. В ранния следобед във вторник адвокат Петър Атанасов обясни, че засега той и клиентът му разполагат само с разпечатка на разрешението на ЦИК. В него не се заличава кандидатът за кмет Димитров, а се сваля имунитетът му и може да бъде разследван. Според защитника срещу петимата ще бъде повдигнато обвинение за организирана престъпна група, свързана с купуване на гласове. “Очаквахме нещо подобно. Кой ще плати за стреса, който бе причинен на семейството ми и на малката ми дъщеря”, каза пред митинга и кандидатът за общински съветник Петър Тодоров - един от петимата с предстоящи обвинения. Той предлага да се отложат изборите в Несебър и да се проверят всички кандидати за съветници. На митинга не дойде кандидатът за съветник Константин Лефтеров, водач на листата на “Движение 21” за Свети Влас, който по спешност е откаран в болница, след като е разбрал, че ще бъде арестуван. По-рано Димитров заяви за “24 часа”, че все още не е задържан, но информацията предизвикала “истинска психоза” сред близките му. Според него това било пряка намеса в изборния резултат! “Досега мълчах, но това, което се случва, се отразява ужасно на семейството ми\". Хвърлиха запалителна течност под колата ми, премълчах - не съм ревльо, продължих да работя. Имаше разследване, но не доведе до нищо. Сега дойдоха, правиха обиски. Не знам какво съм направил. Никой не ми е съобщил за какво става дума. Урониха авторитета ми в целия град”, каза още Николай Димитров. “Мотивите за задържането на кандидатите за съветници от МК “БСП-ПК Тракия” в Несебър, както и независимия кандидат за кмет Николай Димитров са абсурдни, звучат нелепо и създават горчив политически привкус”, написа в отворено писмо областният лидер на БСП-Бургас, Стойко Танков. Несебър е сред ключовите общини, една от най-богатите в страната и неслучайно местните се шегуват, че живеят в град държава. На тази територия се намира най-големият морски курорт Слънчев бряг, откъдето преминават и най-много туристи. Несебър е с внушителен бюджет за 2019 г. - той надхвърля 75 млн. лв. Стандартът на живот на жителите му, които към 2017 г. са 14 157 (според ГРАО), се доближава до този в столицата, а социалните придобивки са завидни. Затова и битката на местни избори в Несебър винаги е с голям залог, но никога на принципа на класическото ляво-дясно. Това е общината с най-непредсказуеми коалиции, особено за общинския съвет. В една листа могат да се видят кандидати на партии, които на национално ниво са противници. Независимият Николай Димитров, издиган винаги от Инициативен комитет, печели три мандата. На тези избори БСП няма свой кмет и застана зад него. Червените обаче имат листа от общински съветници. В битката за кмет на Несебър тази есен има само трима кандидати - претенденти освен Димитров са Атанас Терзиев от ГЕРБ и Красимир Косев от лявата партия “Подем”. Преди 8 г. Атанас Терзиев изгуби на балотаж, сега се пробва отново. Този път зад него са предприемачите Йордан и Динко Диневи, които официално показаха подкрепа за откриването на кампанията му. Той също няма своя листа, докато партията на братя Диневи “Море” играе с пълен екип за общински съветници.", "date": "2019.10.22", "title": "ЦИК разреши арест за кандидата в Несебър Николай Димитров, но го остави в надпреварата (Обзор)"}
{"url": "https://www.24chasa.bg/novini/article/7723559", "text": "Нова мода се появи в предизборната надпревара - агитация на родители в столицата чрез електронен дневник. Политически конкуренти се възмутиха как директор на училище, който е кандидат за общински съветник използва електронния дневник, за да агитира в своя полза: \"Обръщам се към вас с личната молба, ако прецените за разумно и правилно да ме подкрепите на 27 октомври при гласуването\", пишело в съобщението, предава  . „Абсолютно недопустима агитация по време на предизборна кампания от страна на директор на училище”, заяви Иво Божков – кандидат за общински съветник. Съобщението е написано от директора на столичното 119-то училище - Диян Стаматов, който обясни поведението си с липса на политически опит: „ Да, това е грешка до толкова, до колкото има конкретно обръщение, но всеки родител трябва да знае каква е позицията на неговия директор”, заяви Диян Стаматов, кандидат за общински съветник. Щом разбрал, че е сбъркал, изтрил съобщението от електронния дневник: „По-скоро го свалих, не съм се извинил на този етап, използвам случая, за да се извиня към тези родители, които съм засегнал с моите политически виждания”, обясни Стаматов. От общинската избирателна комисия, обявиха, че не могат да се произнесат има ли нарушение, защото няма официално постъпил сигнал.", "date": "2019.10.22", "title": "Директор на училище в столицата агитира в електронния\nдневник да го изберат за общински съветник"}
{"url": "https://www.24chasa.bg/novini/article/7723567", "text": "ДАНС, прокуратура и полиция предприеха проверки за изборен туризъм в Югозападна България. В Кресна до края на април, когато е срокът за уседналост за местните избори, са се регистрирали близо 600 души по настоящ адрес, предава  . С обхождане на адреси спецслужителите на реда стигат до Яне, който - по документи - живее с още 12 души. Обяснява, че са се регистрирали, защото така искат. Съквартирантите му били роднини, гости и приятели и познавал всички. В хотел, собственост на един от кандидат-кметовете за Кресна, живеят 30 души по настоящ адрес, заключава специална комисия в града. И всички могат да гласуват. От хотела отричат. „Ние казваме: Сега ще ви кажа - 5 и 3 - 8 човека, трите са на мъжа ми - сестра, мъж и дъщеря. Другите са работници, които са по Балкана и ни берат дърва”, обясни Виолета Караджова, управител, съпруга на кандидат-кмет. 8-те души в хотела са част от всички 1 300 регистрирани по настоящ адрес. От тях повече от половината са подали заявления за гласуване. Пикът на регистрираните е в началото на годината. Това е просто съвпадение на цифрите. Аз ви казвам, че в тия 700 заявления, подадени за гласуване по настоящ адрес, има много хора, които са със стари регисграции”, поясни Петър Петров, вр. и. д. кмет на Кресна. Общината няма как да откаже регистрация при спазени законови процудери. А изборен туризъм нямало. Случаят е прехвърлен в Спецпрокуратурата. А за Яне от Кресна, който е регистрирал законно в дома си 12 души, е ясно кой ще спечели в неделя. В Кочериново пък на проверка е ДАНС. Отново заради съмнения за изборен туризъм. Хората са разделени за това дали имат нови съжители.", "date": "2019.10.22", "title": "ДАНС, прокуратура и полиция проверяват за изборен туризъм"}
{"url": "https://www.24chasa.bg/novini/article/7723580", "text": "Петима души загинаха по време на престрелка във ферма в Ростовска област, съобщава БГНЕС. По информация на силите на реда конфликтът е възникнал между местни жители заради пасища. Участниците в него са използвали ловно оръжие. В резултат на огнестрелните рани са загинали пет човека, а други двама са били хоспитализирани. На мястото на инцидента работи следствено-оперативна група и се изясняват обстоятелствата около случая. При стрелбата има двама ранени.", "date": "2019.10.22", "title": "Петима загинаха при престрелка в Русия"}
{"url": "https://www.24chasa.bg/novini/article/7723423", "text": "Предложеният за нов румънски премиер Лудовик Орбан заяви днес, че е необходим много сериозен анализ на всички критики и че препоръките от доклада на Европейската комисия по Механизма за сътрудничество и проверка трябва да бъдат приложени на практика във възможно най-кратък срок, предадоха агенция Аджерпрес и БТА. \"Трябва да бъде направен много сериозен анализ на всички критики, възражения, искания и препоръки от доклада по Механизма за сътрудничество и проверка. Те трябва да бъдат съгласувани с позициите на Венецианската комисия и трябва да бъде приет план за действие за прилагане на препоръките\", каза Лудовик Орбан, който е лидер на Национално-либералната партия (НЛП). Орбан посочи, че НЛП е изработила проект на решение, с който иска експертизата на Европейската комисия и на Венецианската комисия за промените в Наказателния кодекс, Наказателно-процесуалния кодекс и правосъдните закони. Лудовик Орбан подчерта, че НЛП иска независимо правосъдие, еднакво за всички, което да спазва правата и основните свободи, което да не бъде подложено на какъвто и да било натиск от страна на политическата власт и което да спазва всички практики и стандарти на европейско равнище, както и чл. 2 от Договора за правовата държава. Лидерът на НЛП посочи още, че Специалният отдел за разследване на престъпленията в съдебната система, който бе създаден със съдебната реформа на Социалдемократическата партия, трябва да бъде премахнат. \"Трябва да бъде разпуснат. НЛП има (готов) проектозакон (за това). След встъпването в длъжност на новото правителство ще започнем пряк диалог с европейските партньори, ще договорим график и план за действие, който ще позволи във възможно най-кратък срок и Румъния да излезе от Механизма за сътрудничество и проверка. Но има само един път - прилагане на практика на препоръките от доклада\", посочи Лудовик Орбан, цитиран от Аджерпрес.", "date": "2019.10.22", "title": "Предложеният за премиер на Румъния:\nПрепоръките на ЕК да се изпълнят възможно най-скоро"}
{"url": "https://www.24chasa.bg/novini/article/7723432", "text": "Американските астронавти на борда на Международната космическа станция /МКС/ гостували на закуска на руските си колеги, след като им се повредил чайникът, съобщава сайтът Лайф. В американския отсек на орбиталната станция станало късо съединение, което извадило от строя нагревателя на водата. За това докладвал в Центъра за управление на полетите в Хюстън астронавтът Лука Пармитано. Сега на МКС може да се пие чай единствено в руския модул \"Звезда\", предава БТА. Пармитано помолил специалистите да решат въпроса в най-къси срокове, тъй като на нагревателя се приготвяла и сюблимираната храна. В кухнята имало и плоча за нагряване на консервирани продукти. Сега на МКС се намират освен Пармитано, американците Андрю Морган, Кристина Кук и Джесика Миър, както и руснаците Александър Скворцов и Олег Скрипочка.", "date": "2019.10.22", "title": "Повреден чайник събра на закуска американски астронавти с руските им колеги на МКС"}
{"url": "https://www.24chasa.bg/novini/article/7723444", "text": "Кюрдските бойци са уведомили американската администрация, че са се изтеглили напълно от исканата от Турция зона за сигурност в Северна Сирия преди изтичането на примирие, договорено от САЩ и Анкара, предаде АФП, като се позовава на американски отговорен представител. Лидерът на Сирийските демократични сили Мазлум Абди посочи в писмо до американския вицепрезидент Майк Пенс, че е е изтеглил \"всички части на СЗН /Силите за защита на народа - бел.ред./\", уточни американският отговорен представител, пожелал анонимност. Силите за защита на народа, които са основната съставна част на Сирийските демократични сили, са разглеждани от Анкара като терористична организация, свързана с Кюрдската работническа партия", "date": "2019.10.22", "title": "САЩ: Кюрдските бойци са се изтеглили напълно от зоната за сигурност в Северна Сирия"}
{"url": "https://www.24chasa.bg/novini/article/7723445", "text": "Пуснаха от ареста жената, която изостави бебе в Петрич. Анна Азова вече си е вкъщи, а пред разследващите е признала, че е майка на детето и че го е изоставила от притеснение. Бащата на Анна Азова, Харизан обясни, че не е знаел, че дъщеря му е бременна. От медиите научил, че тя е родила и е изоставила бебето си, предаде  . „Научихме, че дъщеря ми е била родила и го е оставила в болницата. Това е. Ако бяхме разбрали нещо, никога нямаше да си оставим детето да иде в болница, или да го оставим някъде”, каза Харизан Азов. „Казва, че е сгрешила. Не смеех да се обадя. Било я страх - от какво я е страх не знам и аз. Тя е омърлушена, няма желание за нищо в момента. Още не мога да го осъзная това нещо. Как е станало, как, защо е станало? Как може аз да се моля, да имам деца, внучета да имаме и да го оставим там?”, коментира още той. Харизан Азов добави, че той и семейството му ще направят всичко възможно да върнат у дома изоставеното бебе. „Ако успеем, ще си го вземем. Ако трябва и с адвокат и с всичко. Ще го вземем, ако ни го дадат, ако не сме изпуснали тази възможност. Бяхме при социалните. Те казаха, че има възможност”, каза Азов. „Задължително ще работим в посока на това, какво е довело до момента, в който бебенцето е било изоставено. Задължително ще се проучи техният родителски капацитет, възможностите, които те имат и дали биха представлявали някакъв риск”, заяви Елеонора Сливкова, директор на Агенция „Социално подпомагане”. Кой е бащата на бебето, засега не е ясно. От Районната прокуратурата в Петрич заявиха, че по делото продължават процесуално-следствените действия, а срещу Анна Азова на този етап, няма повдигнато обвинение.", "date": "2019.10.22", "title": "Пуснаха от ареста жената, която изостави бебето си в Петрич"}
{"url": "https://www.24chasa.bg/novini/article/7723453", "text": "\"СофтБанк\" (SoftBank) е приела да плати над 10 милиарда долара за придобиването на стартъпа за споделено работно пространство \"УиУърк\" (WeWork), предадoха Ройтерс и БТА, като се позова на информирани източници. Сделката е неочакван обратза УиУърк, както и за най-големия му акционер СофтБанк, която с най-новия поет ангажимент ще е инвестирала над 10 милиарда в компания, оценявана засега на едва 8 милиарда долара. Спасителното финансиране бележи и изпадане в немилост на съоснователя на УиУърк Адам Нюман, който до миналия месец се готвеше да пусне на борсата компанията си, след като през януари тя бе оценена на 47 милиарда долара. Докато хиляди служители на УиУърк са изправени пред перспективата да бъдат съкратени, Адам Нюман си осигури споразумение за 685 милиона долара със СофтБанк, за да излезе от съвета на компанията Уи къмпани (We Company), чиято собственост е УиУърк, посочиха източници. ", "date": "2019.10.22", "title": "SoftBank се е споразумяла да придобие WeWork"}
{"url": "https://www.24chasa.bg/novini/article/7723460", "text": "Планът за инвестиции за Европа, известен като план \"Юнкер\", е изиграл ключова роля за стимулирането на заетостта и растежа в ЕС. Инвестициите на групата на Европейската инвестиционна банка (ЕИБ), подкрепени от Европейския фонд за стратегически инвестиции (ЕФСИ) по плана \"Юнкер\", са довели до увеличаване на брутния вътрешен продукт (БВП) на ЕС с 0,9 на сто и до създаване на допълнителни 1,1 милиона работни места в сравнение с базовия сценарий. До 2022 година благодарение на плана \"Юнкер\" БВП на ЕС ще е нараснал с 1,8 процента и ще са създадени 1,7 милиона работни места. Това показват последните изчисления на Съвместния изследователски център (JRC) и икономическия отдел на групата на ЕИБ, извършени въз основа на одобрените до юни 2019 година споразумения за финансиране, се посочва в съобщение на ЕК, разпространено от представителството й в България. Председателят на Европейската комисия Жан-Клод Юнкер заяви: Постигнахме целите, които си поставихме - връщане на стабилния растеж в Европа и стимулиране на заетостта. До 2022 година планът \"Юнкер\" ще е допринесъл за създаването на 1,7 милиона работни места на трудовия пазар в ЕС и за увеличаване на БВП на Съюза с 1,8 процента. Винаги съм казвал, че планът не е панацея, но можем да се гордеем с факта, че над един милион малки предприятия получават финансиране, което преди не беше достъпно за тях. Заместник-председателят на Комисията Юрки Катайнен, който отговаря за работните места, растежа, инвестициите и конкурентоспособността, каза: Постигнахме значителен напредък от началото на първите проекти през 2015 година! Днес европейската икономика отново е на прав път и планът за инвестиции ще има дълготрайно въздействие. До момента от финансирането са се възползвали над един милион малки предприятия, чиито проекти ни помагат в прехода към нисковъглеродна, кръгова и устойчива икономика. Горд съм да заявя, че изпълнихме нашия най-голям приоритет - да мобилизираме частни средства за общественото благо. Вернер Хойер, председател на групата на ЕИБ, заяви: Когато преди пет години обсъдихме тази инициатива за пръв път, много хора бяха скептични. Трудно е да се повярва, че с какъвто и да е финансов инструмент могат да бъдат създадени милиони работни места или подкрепени един милион предприятия. Въпреки това последните изчисления показват, че сме били прави да следваме идеите си. Планът \"Юнкер\" оказа значително въздействие върху икономиките и живота в цяла Европа - той подпомогна благоприятни за околната среда и климата проекти, иновациите и постигането на по-справедливо общество и ще продължи да го прави дори след като Жан-Клод и аз отдавна сме се пенсионирали. Освен прякото си въздействие върху заетостта и растежа на БВП планът \"Юнкер\" ще окаже и дългосрочно макроикономическо въздействие върху ЕС. До 2037 година дейностите по плана \"Юнкер\" ще доведат до създаване на още 1 милион работни места и до увеличаване на БВП на ЕС с още 1,2 процента. Подобрената свързаност и повишената производителност в резултат на подкрепените по плана \"Юнкер\" проекти допринасят за стимулирането на европейската конкурентоспособност и растеж в дългосрочен план. Според прогнозите, направени към октомври 2019 година, планът \"Юнкер\" ще мобилизира допълнителни инвестиции в размер на 439,4 милиарда евро в целия Съюз. Очаква се над един милион стартиращи и малки предприятия да се възползват от подобрения достъп до финансиране. Около 70 процента от очакваните мобилизирани инвестиции идват от частни ресурси, което означава, че планът \"Юнкер\" е постигнал и целта за мобилизиране на частни инвестиции. Благодарение на плана \"Юнкер\" ЕИБ и нейната дъщерна структура за финансиране на малки предприятия, Европейският инвестиционен фонд (ЕИФ), са одобрили финансирането на близо 1200 дейности и са напът да предоставят рисково финансиране за над един милион стартиращи предприятия и МСП в широк кръг от сектори и във всички 28 държави от ЕС. Към октомври 2019 година Гърция, Естония, Португалия, България и Полша са държавите с най-високо съотношение между привлечени инвестиции по линия на ЕФСИ и БВП. Проектите по плана \"Юнкер\" включват различни дейности - от изграждане на паневропейска инфраструктура за високоскоростно зареждане на електрически автомобили до създаване на компания за управление на хранителни отпадъци в Румъния и реинтеграция на бивши военнослужещи на работното място в Холандия. В допълнение към финансирането на новаторски проекти и нови технологии с плана \"Юнкер\" се подкрепят и други цели на ЕС, например политиката за климата и социалната и транспортната политика. Благодарение на плана \"Юнкер\": - над 10 милиона домакинства имат достъп до възобновяема енергия; - 20 милиона европейци се ползват от подобрени здравни услуги; - 182 милиона пътници годишно се ползват от по-добра железопътна и градска инфраструктура. ЕФСИ в рамките на плана \"Юнкер\" подкрепя новаторски идеи за опазване на планетата. Очаква се чрез проектите, финансирани от групата на ЕИБ по плана \"Юнкер\", да бъдат привлечени 90,7 милиарда евро инвестиции за действия в областта на климата. Действията включват изграждане на сгради с нулево потребление на енергия и вятърни паркове, проекти за слънчева енергия, водоспестяващи душове, екологосъобразни автобуси и LED осветление. Друга важна цел на плана \"Юнкер\" е да подпомага започването на нови проекти. Европейският консултантски център по инвестиционни въпроси предоставя техническа помощ и консултации за нови проекти. От стартирането си през 2015 година центърът е разгледал над 1400 искания от организатори на проекти във всички държави от ЕС - по над 400 от тях се предоставя индивидуална консултативна помощ. За над 50 от тези проекти вече е одобрено отпускането на заеми от ЕИБ. Един от тях бе за модернизиране на системата за улично осветление във Вилнюс, за да се подобри нейната енергийна ефективност. Проектът, който също така получи гарантиран от ЕФСИ заем в размер на 21,6 милиона евро, ще помогне за намаляване на потреблението на електроенергия и на разходите с около 51 процента, което ще доведе до икономии от 1 милион евро на година. Енергийното спестяване се равнява на средното потребление на енергия на близо 3100 домакинства. Освен това към септември 2019 година е публикувана информация за 890 проекта на Европейския портал за инвестиционни проекти - място за онлайн срещи на организатори на проекти и инвеститори. Те обхващат всички основни сектори на икономиката на ЕС, като общият размер на предложените инвестиции възлиза на 65 милиарда евро. Над 60 проекта са получили финансиране след публикуването на информация за тях на портала. Порталът предлага и допълнителни услуги, например организиране на прояви за намиране на партньори. Планът за инвестиции за Европа (планът \"Юнкер\") бе иницииран през ноември 2014 година, за да се обърне низходящата тенденция в равнищата на инвестициите и Европа да се насочи по пътя на икономическото възстановяване. Неговите три цели бяха премахване на пречките пред инвестициите, осигуряване на видимост и техническа помощ за инвестиционните проекти и по-интелигентно използване на финансовите ресурси. ЕФСИ е гаранция от бюджета на ЕС, която позволява на групата на ЕИБ да финансира повече и често по-рискови проекти. Често се финансират изключително иновативни проекти или стартиращи предприятия без кредитна история. С проектите също така се обединяват по-малки инфраструктурни нужди по сектори и по географски райони. Планът \"Юнкер\" позволява на групата на ЕИБ да финансира повече дейности с по-висок рисков профил, отколкото би било възможно без гаранцията от бюджета на ЕС, както и да достига до нови клиенти - 75 процента от получателите на подкрепа по плана са нови за банката. На 18 април 2019 година Европейският парламент даде зелена светлина за приемника на плана \"Юнкер\" в следващата многогодишна финансова рамка - програмата \"ИнвестИЮ\" (InvestEU). (БТА)", "date": "2019.10.22", "title": "Планът \"Юнкер\" със значително въздействие върху заетостта и растежа в ЕС"}
{"url": "https://www.24chasa.bg/novini/article/7723338", "text": "Експертите от Организацията за забрана на химическите оръжия проверяват достоверността на твърденията на сирийските кюрди, че Турция е изпозвала неконвенционални оръжия в Северна Сирия, предаде Франс прес, като се позова на съобщение на организацията. Автономните власти на сирийското кюрдско малцинство обвиниха Турция, че използва неконвенционални оръжия като бял фосфор или напалм в офанзивата си, подета на 9 октомври срещу кюрдските милиции, действащи в Северна Сирия. Анкара отхвърли тези твърдения, предаде БТА.", "date": "2019.10.22", "title": "Проверяват дали са използвани химически оръжия по време на турската офанзива в Северна Сирия"}
{"url": "https://www.24chasa.bg/novini/article/7723346", "text": "Преговорите между руския президент Владимир Путин и турския му колега Реджеп Тайип Ердоган продължават вече пет часа, съобщиха ТАСС и БТА. Около 140 журналисти очакват пресконференцията след края на преговорите. В залата, където Путин и Ердоган ще дадат пресконференция, са разположени около 20 камери на различни телевизионни канали, сред които Би БиС и Нюз, Си Ен Ен, Ал Джазира и други. \"Вярвам, че тази среща ще е от полза за региона, който преминава през критични дни\", каза Ердоган в началото на срещата, която той описа като \"много сериозна възможност\".  Путин от своя страна изрази надежда, че близките връзки между Русия и Турция ще улеснят решенията за уреждане на сирийския конфликт.", "date": "2019.10.22", "title": "Преговорите между Путин и Ердоган продължават вече пет часа"}
{"url": "https://www.24chasa.bg/novini/article/7723381", "text": "И.д. премиерът на Румъния Виорика Дънчила заяви днес, че Механизмът за сътрудничество и проверка е дискриминация на Румъния и България спрямо останалите страни членки на ЕС, съобщава информационният сайт Зиаре. Дънчила каза, че процесът на наблюдение, на който са подложени двете страни, трябва или да бъде премахнат, или да бъде разширен на ниво всички страни членки на ЕС. Европейската комисия оповести днес поредните си доклади по Механизма за сътрудничество и проверка за Румъния и България. Докато Румъния е остро критикувана, за България Европейската комисия препоръчва отмяна на механизма, посочва Зиаре. Информационният сайт отбелязва, че двете страни са били наблюдавани в един и същ период и много пъти е бил поставян въпрос за разделянето им, защото Румъния е напредвала много с реформите. Ето че нещата се преобърнаха драматично през последните три години, откакто Социалдемократическата партия е на власт в Букурещ, коментира сайтът. В доклада за Румъния Европейската комисия посочва, че страната не е изпълнила препоръките от последния доклад от ноември 2018 г. Наред с това Комисията бе принудена неколкократно да изразява своята загриженост от мерките, които румънските власти предприемаха в сферата на съдебната система и борбата с корупцията. Виорика Дънчила, чието правителство бе свалено с вот на недоверие на 10 октомври, подчерта, че ръководеният от нея кабинет не се е месил в правосъдието и не е приемал извънредни правителствени постановления в тази сфера. Тя обвини президента Клаус Йоханис, че не е използвал възможностите, които му предоставя статутът на държавен глава, за да настоява за приемане на Румъния в Шенген и за премахване на Механизма за сътрудничество и проверка. Дънчила изрази увереност, че в следващия доклад по механизма Йоханис ще бъде предмет на критики, защото е поискал премахване на Специалния отдел за разследване на престъпленията в съдебната система и оставка на главния прокурор на Дирекцията за разследване на престъпленията на организираната престъпност и тероризма. (Йоханис призова за тази оставка във връзка с реакцията на властите при случай на убийство на непълнолетно момиче през лятото - бел. ред.) Следващия месец в Румъния ще се състоят президентски избори, на които Виорика Дънчила се надява да достигне до втори тур с Клаус Йоханис.", "date": "2019.10.22", "title": "Дънчила: Мониторингът е дискриминация\nна Румъния и България спрямо останалите страни в ЕС"}
{"url": "https://www.24chasa.bg/novini/article/7723383", "text": "Тайланд реши днес да забрани от 1 декември глифозата и още два опасни пестицида въпреки протестите на местните селскостопански производители, предаде Франс прес. В земеделския сектор работят 40 процента от тайландското население. Страната от Югоизточна Азия е един от най-големите износители на ориз и захар в света, но и един от най-големите потребители на пестициди, които все по-често са забранени или постепенно се елиминират по света заради токсичността, предава БТА. Тайландската комисия за опасни субстанции гласува забраната на глифозата, хлорпирифоса и параквата. \"Забраната влиза в сила на 1 декември\", каза президентът на комисията Пануват Триангюлсри, представител на министерство на промишлеността. Паракватът, който е \"високо токсичен\" според американските центрове за контрол и превенция на болести, е забранен в ЕС от 2007 година. При хлорпирифоса учени установиха връзка със забавянето в развитието на децата. Глифозатът е определен като канцерогенен. През юли Австрия първа в ЕС забрани употребата на глифозата. Решения за ограничения бяха приети и в Чехия, Италия, Холандия и Франция. Виетнам забрани всички хербициди, които съдържат глифозат, малко след съдебните процеси в САЩ. Това решение бе силно критикувано от американското министерство на земеделието, според което така ще се намали световното селскостопанско производство. Министерството на здравеопазването на Тайланд приветства днешното \"героично\" решение на страницата си във Фейсбук. Тайландските земеделски производители са много критични, твърдейки че така ще се увеличат производствените им разходи.", "date": "2019.10.22", "title": "Тайланд забранява глифозата и още два пестицида"}
{"url": "https://www.24chasa.bg/novini/article/7721971", "text": "Когато на 5 март 2008 г. крупният бургаски бизнесмен Стоян Стоянов е похитен пред дома си и същата нощ разстрелян в горичка край Обзор, синът му Герман тъкмо се стяга за първи клас. Днес момчето завършва с отличие математическа гимназия и ще бъде абитуриент. 11 години близките на Стоян чакат правосъдие и на няколко пъти изглежда сякаш това ще се случи, но нещата все не се получават, а делото безброй пъти пътува от една съдебна инстанция към друга. През годините делото “Гранити” 5 пъти се връща на прокуратурата с мотив, че обвинителният акт бил написан в стил свободен преразказ. После няколко пъти тръгва в Бургаския окръжен съд, връща се, стига и до апелативния. Докато накрая всички бургаски магистрати си правят отвод и делото отива във Варна. Там през ноември 2018 г. апелативният съд произнася присъди: по 20 г. затвор за килъра Стоян Петров и поръчителя Станислав Михайлов, 18 г. за посредника Стоян Колев и оправдателна за помагача Нено Стоянов, осъден по-рано от бургаски магистрати на 17 г. затвор.   С оневиняването на Нено оправдателните присъди по “Гранити” стават две. Още на първа инстанция напълно е оправдан смятаният също за поръчител на убийството Галин Костов. Той е частен съдебен изпълнител от Варна и състудент на подсъдимия Михайлов. Михайлов пък е бивш шеф на Агенцията по държавни вземания (АДВ), който е в неизвестност вече 10-а година и затова делото срещу него се води задочно. Преди 3 седмици - на 4 октомври, Върховният касационен съд (ВКС) определи, че връща делото за ново разглеждане, но на друг състав във Варненския апелативен съд. В мотивите на ВКС подробно са изложени констатирани пороци на доказателствената дейност, които сочат допуснати процесуални нарушения при формиране на изводите на съда и липса на мотиви на съдебния акт. Първият шок за близките на убития Стоян идва през юни 2014 г., когато Бургаският окръжен съд произнася присъди, а делото претърпява неочакван обрат. Доайенът сред бургаските съдии Захарин Захариев оправдава трима от подсъдимите - сочените за подбудители Станислав Михайлов и Галин Костов и обвинения в помагачество Нено Стоянов. За виновни са признати Стоян Колев като подбудител и Стоян Петров като физически убиец. Двамата получават по 18 г. затвор. Следват протест на прокуратурата и жалби на частните обвинители. “Със сигурност ще протестирам, не съм имал друго подобно дело в практиката си”, коментира тогава пред “24 часа” наблюдаващият прокурор Ангел Георгиев, който поиска най-тежки наказания и за петимата - доживотен затвор без право на замяна. През 2015 г. има нови присъди - бившят шеф на АДВ Станислав Михайлов е признат за виновен и осъден на 20 г. затвор, толкова получава и килърът Стоян Петров, 17 г. е наказанието за Нено Стоянов, само Галин Костов отново е оправдан. Най-тежко през всички тези години е за родителите на жертвата Милка и Господин Стоянови, които присъстват на всяко съдебно заседание и слушат ужасяващи подробности за смъртта на сина си. Господин Стоянов обаче издъхва преди присъдите от 2015 г. Майката Милка вече е напълно отчаяна и не вярва на родното правосъдие. А дъщеричката на Стоян - Стеяна, така и не вижда баща си. Когато бизнесменът е похитен, приятелката му Мария е бременна в шестия месец.   Тялото на Стоянов - търговец на строителни материали и един от учредителите на ГЕРБ, е открито 9 месеца след похищението. Тогава “24 часа” първи съобщава, че от него липсва долната част на единия крак заедно с обувката. По-късно по време на съдебния процес става ясно, че в бързината килърите заровили жертвата на плитко, като оставили долната част на крака да стърчи Стоян Петров и съучастникът му Манол Хаджиев-Индианеца замаскирали мястото с шума и храсти, но след време диви животни се добрали до трупа на убития мъж. Разследващи стигат до лобното място на шефа на “Гранити”, след като дотам ги води подсъдимият Стоян Петров, разследван и за други тежки престъпления. ДНК експертиза потвърждава самоличността на трупа и едва тогава става ясно, че похитеният Стоянов е мъртъв. Няколко месеца след екзекуцията Манол Хаджиев също е ликвидиран. Той е очистен от серийния убиец Недялко Момата, който пък умира от инфаркт в затвора. Като мотив за убийството прокуратурата посочва отказ от страна на Стоян Стоянов да закупи терен до базата на фирмата си “Гранити” в Бургас, който неофициално бил собственост на Станислав Михайлов. Двамата се скарали заради цената, като неразбирателството им прераснало в сериозен конфликт. Именно по този повод е била последната среща на Стоянов минути преди да бъде отвлечен и убит. Видял се с магистрата Панайот Генков, с когото били приятели. Генков дал на Стоян мобилния телефон на Михайлов, за да разговарят. Двамата се разделили около 19,30 ч. Половин час по-късно, след като паркирал автомобила си в подземен гараж на жилищната кооперация в кв. “Братя Миладинови”, Стоянов е похитен от двама въоръжени мъже. Натъпкан е в джип и отведен на среща със Станислав Михайлов и Галин Костов на паркинг в Обзор, твърдят разследващите. Там обаче споразумение за имота не било постигнато, Стоян дори заплашил, че ще подаде сигнал в прокуратурата. По пътя обратно към Бургас е застрелян с куршум в тила, докато се облекчавал по малка нужда.", "date": "2019.10.22", "title": "11 г. след убийството на шефа на “Гранити”: съдебни спорове, обрати и отменени присъди"}
{"url": "https://www.24chasa.bg/novini/article/7723405", "text": "120-годишен морски фар беше качен на колела и преместен на релси от ерозиращия бряг на Северно море, който го застрашаваше от срутване, предадоха Асошиейтед прес и БТА. Съоръжението Руберг Кнуде пропътува цели 70 метра навътре в сушата в северозападната част на страната. Преместването отне по-малко от предвидените 10 часа. Сега в основата на близо 1000-тонната конструкция ще бъде излят бетон. Фарът е с височина 23 метра и е разположен на 60-метров хълм. Когато Руберг Кнуде беше построен през 1900 година, той се намираше на около 200 метра от брега. Но силната ерозия и направи така, че морето навлезе само на 6 метра от основата му. Датското министерство на околната среда похарчи 747 хиляди долара, за да бъде спасена бялата постройка с квадратна форма. Фарът се счита от мнозина датчани за национално богатство. Той бе затворен през 1968 година и за известно време беше превърнат в музей. Впоследствие беше закрит, след като пясъците погълнаха две съседни на него постройки. ", "date": "2019.10.22", "title": "В Дания преместиха 120-годишен морски фар, застрашен от ерозията на брега"}
{"url": "https://www.24chasa.bg/novini/article/7723409", "text": "Норвежката полиция заяви, че е арестувала  , предаде ДПА. Никой не е пострадал сериозно и по първоначални данни няма признаци случаят да е свързан с тероризъм, заяви полицията в Осло в Туитър. Ерик Хествик, който оглави операцията за арестуването на двамата, заяви, че и мъжът, и жената са познати на полицията. След като линейката е спряна в района на Осло Турсхоф, са иззети две огнестрелни оръжия - пушка и полуавтоматично оръжие, предава БТА. Жената, която няколко часа след случката се укриваше, имала вид на употребила наркотици. Заподозреният мъж е 32-годишен норвежец. Още се е намирал в линейката, когато е бил арестуван. Той е заподозрян за опит за убийство, заяви заместник-началникът на полицията в Осло Йохан Фредериксен. Линейката ударила детска количка със 7-месечни близнаци в нея, които са откарани в болница заедно с жената, която бутала количката. Близнаците са с леки наранявания. Възрастна двойка съпрузи също е откарана в болница с леки наранявания. Не става ясно дали са ударени от линейката или са пострадали при опит да се махнат от пътя й. Хествик заяви, че във връзка с ареста са произведени няколко изстрела, но заподозреният мъж не е улучен и не е тежко пострадал. Според очевидци полицията стреляла в гумите на линейката, а полицейски автомобили се опитали да й направят таран. Инцидентът започнал след сигнал за автомобилна катастрофа, подаден към 12.30 ч. по обяд местно време. След това изпратената на местопроизшествието линейка е била открадната. \"Линейката е била похитена. Тримата души екип, които били в нея, са невредими, но, разбира се, са в шок от случилото се\", каза говорител на Университетската болница в Осло пред агенция НТБ. Полицията е проследила линейката чрез джипиес и след това е разположила блокади, за да й препречи пътя.", "date": "2019.10.22", "title": "Арестуваха двама за инцидента с откраднатата линейка, която се вряза в група хора в Осло (Снимки, видео)"}
{"url": "https://www.24chasa.bg/novini/article/7723486", "text": "Основните индекси на водещите европейски фондови борси леко се повишиха в края на днешната търговия на фона на дебатите по законопроекта за Брекзит на британския премиер Борис Джонсън преди двата решаващи вота, информира Си Ен Би Си. Парижкият САС 40 прибави 0,17 на сто и закри на равнище 5657,69 пункта, предава БТА. Франкфуртският DAX се покачи едва с 0,05 на сто до 12754,69 пункта. В Лондон FTSE-100 нарасна с 0,68 на сто до 7212,49 пункта.", "date": "2019.10.22", "title": "Индексите на водещите европейски фондови борси леко се повишиха"}
{"url": "https://www.24chasa.bg/novini/article/7723500", "text": "Петроградският районен съд в руския мегаполис Санкт Петербург осъди трима български граждани на лишаване от свобода от 10 до 12 години за опит за незаконно пласиране на почти 40 кг кокаин, съобщи за журналисти пресслужбата на градските съдилища, цитирана от ТАСС. Тодор Вълчанов и Георги Лазаров получиха 10-годишни присъди, а Кръстьо Танков - 12 години. И тримата ще излежават присъдите си в изправителен лагер със строг режим, предава БТА. Следователите успяха да докажат, че през август миналата година тримата, намирайки се в България, се договорили да продават незаконно кокаин в Санкт Петербург. След това пристигнали в града със самолет транзит през Германия и наели квартира в Петроградския район в северната част на града. Там държали и наркотика във форма на пресовани калъпи. Извикали такси и натоварили дрогата в куфар, за да я откарат до центъра на града с цел продажба. До това обаче не се стигнало, защото били задържани от руските правоохранителни органи.", "date": "2019.10.22", "title": "Осъдиха трима българи за пласиране на наркотици в Санкт Петербург"}
{"url": "https://www.24chasa.bg/novini/article/7723509", "text": "Германия ще номинира университетската преподавателка Изабел Шнабел за член на управителния съвет на Европейската централна банка (ЕЦБ), съобщи днес информиран източник, цитиран от Ройтерс. Шнабел, която миналия месец защити ЕЦБ на фона на множеството критики за най-новия пакет стимули на банката, ще стане втората жена в 25-членния управителен съвет след новия президент на институцията, предава БТА. Изабел Шнабел, която е член на германския съвет на икономическите експерти (известен като \"Съвета на мъдреците\" - бел. ред.), ще замени Сабине Лаутеншлегер, която подаде оставка от управителния съвет на ЕЦБ миналия месец, след като неуспешно се противопостави на политиката на стимули на финансовата институция. Макар членовете на съвета на ЕЦБ да се назначават от европейските лидери, Германия де факто има постоянно място в управителния съвет на ЕЦБ, така че нейният кандидат на практика има осигурено одобрение, отбелязва Ройтерс. Шнабел, която е сочена за консервативен политик и експерт по паричната политика, заяви миналия месец, че най-новият пакет от стимули на ЕЦБ е твърде голям, но е в правомощията на банката. Президентът на Бундесбанк (Bundesbank) Йенс Вайдман открито критикува решението на ЕЦБ, но Шнабел защити банката, предупреждавайки, че прекалените критики ще подкопаят доверието в институцията.", "date": "2019.10.22", "title": "Германия ще номинира Изабел Шнабел за член на управителния съвет на ЕЦБ"}
{"url": "https://www.24chasa.bg/novini/article/7723517", "text": "Високопоставен сирийски кюрдски представител заяви, че неговите сили са приключили изтеглянето от граничния район преди изтичането на срока на примирието, договорено от САЩ и Анкара, предаде Асошиейтед прес. Редур Халил заяви обаче, че турските войски и техните съюзници продължават военните операции в Североизточна Сирия извън зоната на изтегляне, предава БТА. Халил заяви днес, че неговите сили са спазвали примирието, което ще приключи след няколко часа, изтегляйки бойците от 120-километрова отсечка между градовете Тал Абияд и Рас ал Айн, но допълни, че турските нападения продължават извън този район. Турските сили са превзели 15 кюрдски села около град Кобане и продължават да напредват, каза той. Турция заплаши да започне отново офанзивата си, ако изтеглянето не бъде извършено. Анкара се съгласи с определената зона, но турски служители заявиха, че все още искат да изчистят кюрдските бойци от цялата обща граница, отбелязва АП.", "date": "2019.10.22", "title": "Сирийски кюрд: Изтеглихме силите си от граничния район преди срока, но Турция продължава атаките"}
{"url": "https://www.24chasa.bg/novini/article/7723522", "text": "Европейската комисия смята, че най-младата членка на Европейския съюз Хърватия е изпълнила необходимите условия за присъединяване към Шенгенската зона, предаде ДПА. \"Поздравявам Хърватия за нейните усилия и постоянство в изпълнението на всички необходими условия за присъединяване към Шенген\", каза председателят на ЕК Жан-Клод Юнкер, като призова страните членки на Шенгенската зона да \"предприемат правилните стъпки\" за включването на Хърватия, предава БТА. Освен прилагането на шенгенските правила в области като защита на данни, полицейско и правно сътрудничество, визова политика, Хърватия предприе и необходимите мерки за управление на външната граница на ЕС, констатира Европейската комисия. Хърватия продължава да спазва и стандартите на ЕС, свързани с основните човешки права, отбеляза комисията. Еврокомисарят по миграцията и вътрешните работи Димитрис Аврамопулос заяви на пресконференция днес, че влизането на Хърватия, а също и на България и Румъния, ще позволи да се \"подсили\" още повече Шенгенското пространство, предаде АФП. Бъдещото присъединяване към Шенген на Хърватия, но също и на България и Румъния, е още повече уместно и необходимо на фона на сегашните предизвикателства, свързани с миграциите и сигурността, подчерта той. Аврамопулос повтори призива си за \"връщане към нормално функциониране на Шенген без проверки на вътрешните граници\", след като шест страни /Норвегия, Швеция, Дания, Германия, Австрия и Франция/ въведоха отново за шест месеца временното възстановяване на проверките, най-вече от съображения за сигурност. България и Румъния, които са членки на ЕС от 2007 г., са в готовност да се присъединят към Шенген от 2011 г., но някои страни, сред които Холандия, бяха резервирани за това присъединяване, припомня Франс прес.", "date": "2019.10.22", "title": "Еврокомисар: Влизането на България, Хърватия и Румъния в Шенген ще подсили още повече пространството"}
{"url": "https://www.24chasa.bg/novini/article/7723328", "text": "Франция не очаква да постигне целта си за 100 милиона чуждестранни туристи през 2020 година заради движението за социален протест на \"жълтите жилетки\", което отблъсква някои посетители, както и заради поевтиняването на британската лира в перспективата на Брекзит, предаде Франс прес, цитирана от БТА. \"Франция продължава да заявява цел за посрещане на 100 милиона чуждестранни туристи, но я отложи за 2022 година заради настоящата конюнктура\", се посочва в официален документ, публикуван днес в интернет. Целта за 100 милиона международни туристи до 2020 година спрямо 89 милиона през 2018 година беше определена от правителството през 2014 година преди джихадистките атентати през 2015 година, които прекъснаха увеличението на посещаемостта. Днес, документът, посветен на туристическата политика във финансовия законопроект за 2020 година, извади на преден план факта, че показателите за първите месеци на 2019 година показват спад в международната туристическа посещаемост за първото полугодие. \"Тази тенденция се обяснява в най-голяма степен със социалните движения на национално ниво, които засегнаха значително страната в началото на годината и повлияха в голяма степен на средносрочните и дългосрочните резервации, както и с ефекта от поевтиняването на лирата, тъй като Великобритания е водещият ни туристически пазар\", се уточнява в документа. Допълва се, че прогнозите за 2019 година се нуждаят от корекция към понижение. Според Националния институт за статистика и икономически проучвания (INSEE) протестите, свързани с \"жълтите жилетки\", са се отразили в голяма степен на туристическия сектор от декември 2018 година, като продължават да се усещат и през първото тримесечие на 2019 година със спад от 2,5 процента на посещаемостта в хотелите и на нощувките, най-вече в района на Париж (- 4,6 процента).", "date": "2019.10.22", "title": "Франция няма да успее да привлече 100 млн.\nчуждестранни туристи догодина"}
{"url": "https://www.24chasa.bg/novini/article/7723190", "text": "Европейската комисия смята, че най-младата членка на Европейския съюз Хърватия е изпълнила необходимите условия за присъединяване към Шенгенската зона, предадоха ДПА и БТА. \"Поздравявам Хърватия за нейните усилия и постоянство в изпълнението на всички необходими условия за присъединяване към Шенген\", каза председателят на ЕК Жан-Клод Юнкер, като призова страните членки на Шенгенската зона да \"предприемат правилните стъпки\" за включването на Хърватия. Освен прилагането на шенгенските правила в области като защита на данни, полицейско и правно сътрудничество, визова политика, Хърватия предприе и необходимите мерки за управление на външната граница на ЕС, констатира Европейската комисия. Хърватия продължава да спазва и стандартите на ЕС, свързани с основните човешки права, отбеляза комисията.", "date": "2019.10.22", "title": "Еврокомисията: Хърватия е изпълнила условията за Шенген"}
{"url": "https://www.24chasa.bg/novini/article/7723231", "text": "Редовното правителствено заседание ще се проведе както обикновено – в сряда, 23 октомври, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА СТРАТЕГИЯ ЗА АДАПТАЦИЯ КЪМ ИЗМЕНЕНИЕТО НА КЛИМАТА И ПЛАН ЗА ДЕЙСТВИЕ. Внася: министърът на околната среда и водите 2. ДОКЛАД ЗА ПРИЕМАНЕ НА ГОДИШЕН ОТЧЕТ ЗА ИЗПЪЛНЕНИЕТО ПРЕЗ 2018 Г. НА НАЦИОНАЛНИЯ ПЛАН ЗА ДЕЙСТВИЕ ПО ЕНЕРГИЙНА ЕФЕКТИВНОСТ 2014-2020 Г. Внася: министърът на енергетиката 3. ПРОЕКТ НА РЕШЕНИЕ ЗА ОПРЕДЕЛЯНЕ НА МИНИСТЕРСТВА, КОИТО ДА НОМИНИРАТ СВОИ ПРЕДСТАВИТЕЛИ ЗА ЧЛЕНОВЕ НА УПРАВИТЕЛНИЯ СЪВЕТ НА НАЦИОНАЛНАТА АГЕНЦИЯ ЗА ПРОФЕСИОНАЛНО ОБРАЗОВАНИЕ И ОБУЧЕНИЕ ЗА МАНДАТА 2020-2024 Г. Внасят: заместник министър-председателят по икономическата и демографската политика министърът на образованието и науката 4. ПРОЕКТ НА РЕШЕНИЕ ЗА ОДОБРЯВАНЕ НА ХУМАНИТАРНА ПОМОЩ ЗА ПРЕФЕКТУРА КОРЧА, РЕПУБЛИКА АЛБАНИЯ, В РАЗМЕР 40 000 ЛВ. И ЗА КОРЕЙСКАТА НАРОДНО-ДЕМОКРАТИЧНА РЕПУБЛИКА В РАЗМЕР 10 000 ЛВ. Внася: заместник министър-председателят по правосъдната реформа и министър на външните работи 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКАТА ЗА 2019 Г. Внася: министърът на образованието и науката 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2019 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНИТЕ ПРОГРАМИ „ЗАЕДНО В ГРИЖАТА ЗА УЧЕНИКА“, „ИНФОРМАЦИОННИ И КОМУНИКАЦИОННИ ТЕХНОЛОГИИ (ИКТ) В СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ“ И „ИНОВАЦИИ В ДЕЙСТВИЕ“, ОДОБРЕНИ С РЕШЕНИЕ № 172 НА МИНИСТЕРСКИЯ СЪВЕТ ОТ 2019 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 7. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧНО ВЪЗМЕЗДНО ПРАВО НА СТРОЕЖ ВЪРХУ ПОЗЕМЛЕН ИМОТ В ГОРСКА ТЕРИТОРИЯ БЕЗ ПРОМЯНА НА ПРЕДНАЗНАЧЕНИЕТО НА ТЕРИТОРИЯТА - ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА ГР. ШУМЕН, ОБЩИНА ШУМЕН. Внася: министърът на земеделието, храните и горите 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ - ПУБЛИЧНА ДЪРЖАВНА СОБСТВЕНОСТ, НА ОБЩИНА ИВАЙЛОВГРАД, ОБЛАСТ ХАСКОВО. Внася: министърът на културата 9. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА ОБЩИНА АРДИНО, ОБЛАСТ КЪРДЖАЛИ. Внася: министърът на културата 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ЧАСТНА ДЪРЖАВНА СОБСТВЕНОСТ, ЗА ИМОТ - ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕДОСТАВЯНЕ ЗА УПРАВЛЕНИЕ НА МИНИСТЕРСТВОТО НА КУЛТУРАТА. Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЕРНИК, ОБЛАСТ ПЕРНИК. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕТО ПО Т. 13.2 ОТ ПРОТОКОЛ № 20 ОТ ЗАСЕДАНИЕТО НА МИНИСТЕРСКИЯ СЪВЕТ НА 16 МАЙ 2018 Г. ЗА ОДОБРЯВАНЕ ПРОЕКТ НА ПРОТОКОЛ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА АРМЕНИЯ ЗА ПРИЛАГАНЕ НА СПОРАЗУМЕНИЕТО МЕЖДУ ЕВРОПЕЙСКИЯ СЪЮЗ И АРМЕНИЯ ЗА ОБРАТНО ПРИЕМАНЕ НА НЕЗАКОННО ПРЕБИВАВАЩИ ЛИЦА, ПОДПИСАНО НА 19 АПРИЛ 2013 Г. В БРЮКСЕЛ. Внася: министърът на вътрешните работи 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ТРАНСПОРТ, ТЕЛЕКОМУНИКАЦИИ И ЕНЕРГЕТИКА, ФОРМАТ „ТРАНСПОРТ“, ПРОВЕДЕНО НА 20 СЕПТЕМВРИ 2019 Г. В БРЮКСЕЛ. Внася: министърът на транспорта, информационните технологии и съобщенията 14. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА УСТРОЙСТВОТО И ДЕЙНОСТТА НА МИНИСТЕРСТВОТО НА ВЪТРЕШНИТЕ РАБОТИ, ПРИЕТ С ПОСТАНОВЛЕНИЕ № 207 НА МИНИСТЕР¬СКИЯ СЪВЕТ ОТ 2014 Г. Внася: министърът на вътрешните работи", "date": "2019.10.22", "title": "Виж какво решава кабинетът утре"}
{"url": "https://www.24chasa.bg/novini/article/7723236", "text": "Японският император Нарухито и съпругата му Масако дадоха банкет в императорския дворец в центъра на Токио за около 400 гости, сред които чуждестранни монарси, държавни глави и високопоставени особи от страната и чужбина, предадоха Асошиейтед прес и ТАСС. Часове по-рано се състоя церемонията по възкачването на престола на 126-ия император на най-старата наследствена монархия в света, която според историци датира от 1500 години, предаде БТА. 59-годишният Нарухито смени церемониалните одежди с черен фрак, окичен с медали, сред които най-високата японска награда - Ордена на хризантемата. Масако носеше дълга бяла рокля, тиара и медальон, наследен от предишната императрица и нейна свекърва Мичико. Двамата поздравиха гостите преди настаняването им на банкетната маса в зала \"Ховей-ден\", където бяха подредени 10 маси. Редът на подреждането на гостите по масите се определяше според срока на тяхното управление. Вдясно от император Нарухито седеше султанът на Бруней Хасанал Болкиах, а вляво от императрица Масако - шведският крал Карл Густав. Сред гостите бе и британският принц Чарлз. По време на банкета звучеше японска музика, а танцьори в традиционни одежди изпълниха танц под звуците на флейти и барабани. Гостите получиха като подарък бонбониери с емблема, изобразяваща императорската хризантема и феникс. Тези подаръци също са традиция за банкетите в чест на японския монарх още от времето на ерата Мейджи (1868-1912 г.). Менюто включваше предимно блюда от представителната японска кухня с голямо количество морски продукти, приготвени от най-добрите местни готвачи. Според агенция Киодо на гостите е бил предложен морски костур на скара, абалони (вид морски охлюви) задушени на пара, гъби мацутаке, супа от лангуста. Специално за онези, които по една или друга причина не биха искали японски ястия, е било предвидено специално европейско меню, което включва руладини от говеждо и аспержи. Отделно готвачите бяха приготвили вегетариански блюда и блюда от халални продукти за спазващите ислямските правила. Сред алкохолните напитки, предложени на гостите, бяха френските вина \"Кортон шарлеман\" и \"Шато Марго\", както и няколко вида японско саке.", "date": "2019.10.22", "title": "Новият японски император Нарухито с банкет за 400 гости за интронизацията си (Снимки)"}
{"url": "https://www.24chasa.bg/novini/article/7722817", "text": "„Всеки път, когато дойда в мой любим роден град, го намирам все по-хубав, по-подреден и по-чист. Възхитен съм. Главният „виновник“ за това е г-жа Фандъкова“, каза световноизвестният цигулар Васко Василев, който подкрепи Йорданка Фандъкова за кмет на София. Това съобщиха от пресцентъра на ПП ГЕРБ. „Друг няма кого да подкрепям, защото аз виждам факти, не разговори“, каза още Васко Василев. По думите му „Политиците толкова често обещават и нищо не се случва. Знам, че като кажат „ще видим“, нищо не се случва, а при г-жа Фандъкова има резултати.“ В специално видео той я поздрави за направеното и посочи, че културният живот за София е най-важният, не само за столичани, а и за Европа и целия свят, защото хората идват в София и забелязват, че това е истински европейски град. „Продължаваме подкрепата за творческия сектор с още по-смели планове и амбиции. Нашата цел след като създадохме пространства за култура и да отворим център за съвременно изкуство и нова концертна зала в София“, каза Фандъкова.", "date": "2019.10.22", "title": "Васко Василев: При Йорданка Фандъкова има резултати, София става все по-хубава"}
{"url": "https://www.24chasa.bg/novini/article/7723074", "text": "\"Повече от десетилетия българското правосъдие е обект на мониторинг. С него моите сънародници свързваха надеждите си за установяване на законност и справедливост. Днес тези надежди са мъртви.\"  \"Аморфните формулировки на докладите и безволевите им препоръки не породиха оздравителен ефект\", смята българският евродепутат. В речта си Христов каза още: \"Механизмът за сътрудничество и проверка доказа своята неефективност, а проблемите в правосъдието се задълбочиха.\" \"Предстои да бъде огласен новият мониторингов доклад. Нямам съмнение, че той ще бъде пореден подарък за правителството в навечерието на местните избори в България. През изминалите години Европейската комисия не просто обезсмисли мониторинга, а го превърна в инструмент за политическа намеса и порочна подкрепа на свои фаворити в София. Това дискредитира самата европейска идея в очите на българските граждани. Свидетелство за разочарованието им е и ниската активност на последните избори за Европейски парламент. В заключение бих искал да кажа, че провалът на Механизма за сътрудничество и проверка, който ще ни бъде представен като успех, не може да заблуди българите, чиито очаквания за законност и справедливост с европейско съдействие останаха несбъднати.\"", "date": "2019.10.22", "title": "Иво Христов: ЕК превърна мониторинга в инструмент за порочна политическа подкрепа"}
{"url": "https://www.24chasa.bg/novini/article/7723068", "text": "Все още е рано да се обсъждат служебният премиер и министрите, в този момент правителството е фокусирано върху поддържането на темпа на икономическата реформа, заяви премиерът на Северна Македония Зоран Заев в отговор на въпрос на репортер в началото на конференция на Световната митническа организация в Скопие, предаде агенция МИА. Все още е твърде рано. В този момент правителството е фокусирано върху поддържането на скоростта на икономическите реформи в страната, каза Заев, отбелязвайки, че целта е икономически растеж от 4 процента, макар бюджетът да е предвиден за 3,5 процента, предава БТА. Целта е да постигнем тези цели с 4,1 процента растеж, което означава нови работни места, много инвестиции в страната, увеличен внос и увеличен икономически стандарт, каза премиерът на Северна Македония. Попитан дали ще бъде отново премиер, ако неговата партия спечели изборите, Заев каза, че е поискал ясен мандат за продължаване на реформите. Той каза, че няма информация за твърденията на лидера на ВМРО-ДПМНЕ, че някои от партиите в управляващата коалиция обсъждат да преминат към опозиционния блок, отбелязвайки, че всяка партия е независима в своя избор. Заев очаква по-скоро управляващата коалиция да се увеличи.", "date": "2019.10.22", "title": "Заев: Все още е рано да обсъждаме служебния премиер и министри"}
{"url": "https://www.24chasa.bg/novini/article/7722985", "text": "Министърът на транспорта Росен Желязков и премиерът на Грузия Георги Гахария обсъдиха развитието на транспортната и дигиталната свързаност през Черно море. Срещата им беше в рамките на форума „Пътя на коприната“, който се провежда от 21 до 23 октомври 2019 г., в Тбилиси. Важна тема на разговорите е била оптичната връзка, която е изградена от Балчик до Батуми. Тя дава свързаност от Великобритания към Югоизточна и Централна Азия. „В момента капацитетът на тази линия е 12,6 терабита в секунда с много ниско закъснение, благодарение на особеностите на разполагането на кабела по дъното на Черно море. За последните 9 години не е имало нито едно прекъсване, а с увеличаването на трафика на данни, все повече ще се налага разгръщането на такъв тип инфраструктура. Сигурен съм, че тази дигитална свързаност е не по-малко важна от транспортната“, казва Росен Желязков. Интернет свързаността между Европа, Близкия Изток и Азия е в основата на глобалната цифрова икономика и в тази връзка се радва на голям интерес от бизнеса. „Очаквам полагането на оптични кабели под Черно море да продължи с още по-голяма сила и да привлича инвеститорски интерес през следващите години“, добави министър Желязков. Той отбеляза, че чрез новия механизъм за свързване на Европа 2 се планира да бъдат финансирани подводни кабели между държавите членки на ЕС и трети страни. Увеличението на трафика при фериботната връзка между двете държави бяха друг основен акцент в разговорите между  Желязков и министър-председателя на Грузия. \"В посока към Грузия линията е 100% натоварена, а към България е само 30%, за това разговаряхме за пускането на още един ферибот по същата линия. От страна на домакините получихме уверението, че този въпрос ще бъде обсъден в най-скоро време. Разговаряхме и за увеличаването на интензитета по фериботната линия Бургас-Поти-Батуми, като по този въпрос предстоят разговори и с украинската страна“, коментира Росен Желязков. Българският транспортен министър проведе среща и с министъра на икономиката и устойчивото развитие на Грузия Натя Турнава, на която бе обсъдена необходимостта от засилване на сътрудничеството между двете държави чрез насърчаването на пилотни проекти, които да подпомагат развитието на транспортните коридори, железопътните превози, както и нисковъглеродната интелигентна мобилност.", "date": "2019.10.22", "title": "Желязков към премиера на Грузия: Оптичният кабел по дъното на Черно море за 9 г. нито за момент не е прекъсвал трафика"}
{"url": "https://www.24chasa.bg/novini/article/7723097", "text": "„Има индикации, че ЕК ще препоръча отпадането на мониторинговия механизъм. За съжаление, не намираме повод за радост или гордост, че Комисията препоръчва да отпадне механизмът. Всъщност препоръката съвсем не значи, че това е краят му”. Това заяви зам.-председателят на ПГ на „БСП за България” и член на ИБ на БСП Крум Зарков в Шумен по повод Доклада на ЕК по механизма за сътрудничество и проверка за България и Румъния. Той уточни, че тепърва трябва да се изкаже ЕП и Съветът, а от левицата се опасяват, че някои от страните членки няма да споделят ентусиазма на Комисията. „Още повече, че механизмът отдавна изчерпа своето ефикасно действие, той се превърна в „политическа дъвка” – вина за това има и Юнкер, който преди време обеща, че механизмът ще отпадне, като така направи въпроса политически, а не съотносим към обективни критерии”, допълни Зарков. Той изрази надежда, че тази препоръка няма да напомни препоръките за Шенген: „Имаме много препоръки, но все още сме далеч от това пространство”. „Българските граждани добре знаят състоянието на съдебната ни система и проблемите, които имаме с корупцията. Всички трябва да работим, за да ги преодолеем, без значение какво ще се случи с този механизъм и дали ще бъде заместен с друг, може би по-строг”, заключи Зарков.", "date": "2019.10.22", "title": "Крум Зарков: Не намираме повод за радост или гордост, че ЕК препоръчва да отпадне механизмът за сътрудничество и проверка"}
{"url": "https://www.24chasa.bg/novini/article/7723072", "text": "Полицията и прокуратурата в Горна Оряховица проверяват сигнали за търговия с гласове за предстоящите избори на 27 октомври. В полицейското управление за писмени обяснения бяха привикани хора от криминалния контингент и кандидати на БСП, начело с депутата Явор Божанков, който играе за кмет. 48-часовата проверка е по сигнал за предлагане на гласове от местни лихвари на политическите щабове. Съмненията са, че те държат лични документи на длъжници и могат да осигурят гласоподаватели. На този етап няма задържани, казаха от Районната прокуратура в Горна Оряховица. Снемат им се писмени обяснения и при необходимост се съставят предупредителни протоколи, поясниха от прокуратурата. По жалба за оказван натиск върху гражданин да даде гласа си за Божанков на разпит в полицията в Горна Оряховица бе и народният представител. Според него сигналът, че някой е принуден с шамари да гласува за него, е фалшив и е изпратен по електронната поща. \"Опонентите ми преминаха всяка граница. Подминавам всичко това с усмивка. Няма да се поддам на натиск и да променя начина, по който водя своята кампания. Чистотата и морала в живота и политиката са принципи, с които не правя компромис\", се казва в официално изявление на Явор Божанков до медиите.", "date": "2019.10.22", "title": "Кандидат кметът на Горна Оряховица Божанков привикан в полицията по\nсигнал за натиск"}
{"url": "https://www.24chasa.bg/novini/article/7723118", "text": "Днес, ден преди да се конституира новият австрийски парламент, стана ясно, че Филипа Щрахе - съпругата на бившия лидер на Австрийската партия на свободата /АПС/ Хайнц-Кристиан Щрахе - ще поеме депутатския си пост. По съобщение на електронен сайт, цитирано от всички масмедии, тя е заявила намерението си да присъства в парламента извън групата на АПС, която декларира нежелание да я приеме в клуба. Очаква се още днес партията да се произнесе по случая, предаде БТА. Филипа Щрахе аргументира решението си с факта, че е избрана с преференциален вот. Не са направени изявления дали има и друга причина, а именно, че при това положение ще трябва да бъде прекратено разследването на прокуратурата срещу нея, тъй като тя ще има депутатски имунитет. За да продължи разследването ще трябва да се иска от парламента сваляне на имунитета на Филипа Щрахе. Срещу съпруга й Хайнц Кристиан Щрахе е заведено следствие за злоупотреба с партийни пари - погасяване на лични сметки с финанси от виенската партийна организация, предоставила на своя шеф 10 000 евро месечно за представителни разходи. Ръководителят на виенската организация Доминик Неп е потвърдил сумата, както и месечната подкрепа за наема на жилището на бившия шеф, възлизаща на 2500 евро. До този момент нито партията, нито семейство Щрахе не искат да кажат какво е било месечното възнаграждение на Филипа Щрахе, която е отговаряла за социалните медии и се е занимавала със защита на животни, но най-вероятно става дума за голяма четирицифрена сума. Адвокатът на Филипа Щрахе твърди, че неговата клиентка никога не е отчитала разходи за сметка на АПС и не се е обогатявала лично за сметка на партията. Това се отнася и за купуването на дрехи и модни аксесоари като например чанти, се казва в съобщението на адвоката. Обвиненията биват отхвърляни категорично и от Хайнц-Кристиан Щрахе, който твърди, че винаги е отчитал коректно разходите си.", "date": "2019.10.22", "title": "Съпругата на Хайнц Кристиан Щрахе ще\nбъде депутат в австрийския парламент"}
{"url": "https://www.24chasa.bg/novini/article/7723115", "text": "Британският премиер Борис Джонсън заяви, че ще се откаже от опитите си да получи одобрението на парламента за своя законопроект за Брекзит и ще настоява за предсрочни избори, ако депутатите отхвърлят предложението на правителството дебатите по законопроекта да продължат само три дни, предаде Ройтерс, цитирана от БТА. \"В никакъв случай няма да позволя това да продължава още месеци наред\", каза Джонсън в началото на днешните парламентарни дебати. \"Ако парламентът не позволи да се извърши Брекзит и вместо това наложи мнението си и реши да отложи всичко до януари, а вероятно и за по-дълго време, тогава с голямо съжаление трябва да кажа, че законопроектът ще трябва да бъде оттеглен и ще трябва да пристъпим към парламентарни избори\", каза премиерът. Но и за да предизвика предсрочни парламентарни избори, Джонсън пак ще има нужда от одобрението на парламента. Джонсън иска Великобритания да успее да напусне ЕС на 31 октомври и затова целта му е парламентът да одобри споразумението му и съпътстващия законопроект за Брекзит във възможно най-кратък срок. Затова и настоява дебатите по законопроекта да са само три дни. На днешните парламентарни дебати министър-председателят заяви, че ако парламентът ратифицира споразумението му за Брекзит, Великобритания ще може да започне да оздравява и да се обединява. \"Ако прокараме това споразумение и законопроекта, който позволява изпълнението му, ще можем да обърнем страницата и да направим така, че парламентът и страната да започнат да оздравяват и да се обединяват\", заяви Джонсън. Той допълни, че ако споразумението бъде одобрено, правителството ще намали степента на подготовката за Брекзит без споразумение преди планираното излизане на Великобритания от ЕС другата седмица.", "date": "2019.10.22", "title": "Борис Джонсън: Предсрочни избори, ако парламентът отхвърли графика за Брекзит"}
{"url": "https://www.24chasa.bg/novini/article/7722840", "text": "Това обяви еврокомисарят по миграция, вътрешни работи и гражданство Димитрис Аврамопулос след заседание на колежа на Европейската комисия в Страсбург. Днес излезе докладът на ЕК, според който направеното от страната ни е достатъчно, за да се каже, че предстои приключване на мониторинга. Документът е положителен и очертава ясно постигнатите резултати и необратимостта на осъществените реформи в страната ни. Прогресът на България от последния доклад през ноември 2018 г. продължи. Установихме усилията на българското правителство. Докато Румъния не e изпълнила допълнителните препоръки от преди година и за нея възможни остават различни варианти, обясни комисар Аврамопулос. По-рано днес в обръщението си пред Европейския парламент в Страсбург председателят на ЕК Жан-Клод Юнкер каза от трибуната: “Още в началото на мандата си заявих, че бих искал Механизмът за сътрудничество и проверка да приключи при тази Комисия. Разбира се, осъществяването на тази амбиция винаги е зависело от изпълнението на всички изисквания в областта на съдебната реформа и борбата с корупцията и организираната престъпност. През последните години България отбеляза впечатляващ напредък в изпълнението на препоръките на Комисията. Въпреки че все още са налице предизвикателства, свързани с изпълнението на нужните реформи и поддържането на набраната скорост, отбелязаният от България напредък понастоящем е достатъчен, за да се обмислят прекратяването на действието на МСП и използването на нови механизми за мониторинг на национално равнище и на равнището на ЕС.” За да падне мониторингът, е нужно становища да дадат Европейският съвет и Европейският парламент да дадат становища. Според Аврамопулос процесът ще отнеме поне един месец - време и вероятно ще бъде завършен от новия мандат на ЕК с председател Урсула фон дер Лайен. Това е единственият доклад по механизма, в който не са формулирани препоръки или бъдещи ангажименти по показателите на механизма и следващ доклад не се предвижда, изтъкват запознати отвътре. В него няма нито една забележка към българската държава. От днешния доклад става ясно, че ЕК дава висока оценка на България за създаването на Съвета за сътрудничество и координация, който ще започне да действа след при официалното приключване на Механизма за сътрудничество и оценка и ще гарантира продължаващ диалог с комисията. Похвалена е и готовността на страната ни да сътрудничи с европейските органи. Както и активното сътрудничество на кабинета “Борисов” със Службата за подкрепа на структурни реформи на ЕК за укрепване на капацитета на Инспектората към Висшия съдебен съвет и за регулиране на натовареността в органите на съдебната власт. Високо са оценени всеобхватните реформи на общата антикорупционна институционална рамка, осъществени от правителството през последните две години, които вече дават резултат. Комисията отбелязва решимостта на българското правителство за въвеждане на процедури по отношение на отчетността на главния прокурор о за гарантиране на съдебната независимост, и то по начин, едновременно отговарящ на препоръките на Венецианската комисия и зачитащ българския конституционен ред.", "date": "2019.10.22", "title": "България заслужи да падне мониторингът, обяви ЕК без нито една забележка (Обновена)"}
{"url": "https://www.24chasa.bg/novini/article/7723134", "text": "С атрактивен 3D mapping в центъра на София министерството на регионалното развитие и благоустройството ще покаже как променя населените места в страната с европейското финансиране по оперативна програма „Региони в растеж“ 2014-2020 г., съобщиха от пресцентъра на държавното ведомство. Събитието ще се състои в сряда от 18.30 часа на пл. „Ал. Батенберг“, срещу Националната художествена галерия. В него ще участват министърът на регионалното развитие и благоустройството Петя Аврамова, заместник-министър Деница Николова, заместник-кметът на Столична община Дончо Барбалов. То е част от информационната кампания на ОПРР и е във връзка с Годишното информационно събитие на програмата. С помощта на съвременни технологии върху корпуса на съчленен „Икарус“ атрактивно ще бъдат представени реализирани със средства от ОПРР проекти. Така зрителите ще могат да се запознаят както с най-значимите обекти, финансирани по програмата, така и с въздействието на европейските инвестиции за подобряване на качеството на живот в България. Като част от инициатива в столичния електротранспорт е подредена и специална изложба със снимки на реализирани проекти по управляваната от МРРБ европейска програма. Кадрите са подбрани измежду 790 снимки, предоставени от бенефициенти на Оперативна програма „Региони в растеж“ 2014-2020 и на участници в кампанията „Моят град е моята крепост“ на МРРБ, която приключи в края на месец септември. Жителите и гостите на София могат да видят обектите „преди“ и „след“ обновяването им с европейското финансиране по програмата. Показани са модернизирани обществени пространства, паркове, училища, детски градини, туристически обекти, здравни заведения и оборудване, енергийно ефективни сгради, рехабилитирани пътища. Целта на експозицията е да провокира активното и отговорно отношение на гражданите за опазване и съхраняване на направените европейски инвестиции в страната, както и да накара младите хора да се гордеят с родните си места. Изложбата може да бъде видяна в 50-те тролейбуса, купени по проект „Интегриран Столичен градски транспорт“, финансиран по Оперативна програма „Регионално развитие“ 2007-2013 г. Чрез него бяха подновени изцяло амортизираните превозни средства по най-натоварените тролейбусни маршрути – линиите 1, 2, 5 и 9 в София.", "date": "2019.10.22", "title": "С атрактивен 3D mapping регионалното министерство показва как променя България"}
{"url": "https://www.24chasa.bg/novini/article/7723102", "text": "Президентите на Русия и Турция Владимир Путин и Реджеп Тайип Ердоган не са обсъждали на преговорите днес в Сочи доставка в Турция на руски изтребители Су-35 и Су-57, съобщи пред журналисти директорът на Федералната служба за военно-техническо сътрудничество Дмитрий Шугаев, предаде ТАСС. Не, не се е обсъждало, каза Шугаев в отговор на въпрос дали е била обсъждана темата за доставка на изтребители, предава БТА. Шугаев смята, че още е рано да се говори за водене на преговори за договор за доставки на Су-35 и Су-57 в Турция. Той каза обаче, че се водят консултации по въпроса. Според Шугаев турската страна активно проучва въпроса за доставки. Той припомни, че самолетите бяха демонстрирани на Ердоган на авиокосмическото изложение изложение МАКС-2019 г. Шугаев посочи, че на преговорите в Сочи руският президент Путин и турският му колега Ердоган не са обсъждали нов договор за доставка в Турция на зенитно-ракетни комплекси С-400. При нас темата за С-400 е в развитие, да видим как ще се развиват събитията. Темата за С-400 продължава. Но /днес/ не са обсъждали, каза Шугаев.", "date": "2019.10.22", "title": "Путин и Ердоган не обсъждали доставка в Турция на руски изтребители Су-35 и Су-57"}
{"url": "https://www.24chasa.bg/novini/article/7723149", "text": "Извършиха поредното посегателство върху паметника на Альоша в Пловдив - в тъмната част на денонощието основите на гранитния монумент са били залети с олио, съобщи  Мазната течност днес беше третирана с препарати, а утре ще бъде измита. Всяка година преди празници или избори има акции на недоволни от присъствието на статуята в Пловдив. Извършителите вероятно няма да бъдат открити, тъй като на хълма липсва видеонаблюдение.", "date": "2019.10.22", "title": "Заляха с олио основите на паметника на Альоша в Пловдив"}
{"url": "https://www.24chasa.bg/novini/article/7723155", "text": "\"Днес ЕК ясно и категорично заявява, че страната ни е изпълнила ангажиментите си по всички 6 показателя\", каза Екатерина Захариева на брифинг в Министерски съвет. Относно категоричното прекратяване на механизма за сътрудничество и проверка, Захариева добави, че е създаден с решение на ЕК и по тази причина трябва да приключи отново с решение на ЕК. Предстои обсъждане на решението в работни групи и не може и не е ясно дали мониторингът ще бъде прекратен по време на мандата на тази комисия, който изтича в края на месеца, или на следващата комисия. \"Продължаваме да работим все по ефективно за противодействие на корупцията и организираната престъпност. И в предишния доклад беше отбелязана положителната практика на МВР\", добави министърът на вътрешните работи Младен Маринов.", "date": "2019.10.22", "title": "Захариева: ЕК е категорична, страната ни изпълни ангажиментите си"}
{"url": "https://www.24chasa.bg/novini/article/7723150", "text": "Полицията на летището в Атина арестува чужденец, погълнал 34 пакета с близо килограм и половина течен кокаин, предадoха агенция МИА и БТА. Полицията съобщи, че арестуваният мъж идвал от Сао Пауло в Бразилия с прекачване в Рим. Общото тегло на погълнатия от него кокаин било 1455 грама. Наркотикът бил конфискуван, а арестуваният - изпратен при прокурор.", "date": "2019.10.22", "title": "На летището в Атина е арестуван чужденец с 34 пакета течен кокаин в стомаха"}
{"url": "https://www.24chasa.bg/novini/article/7723184", "text": "Председателят на КРИБ Кирил Домусчиев и президентът на Конфиндустрия Венченцо Боча дадоха в Рим нов тласък на българо-италианските бизнес проекти Председателят на КРИБ Кирил Домусчиев се срещна днес в Рим с президента на Конфиндустрия Винченцо Боча, със сенаторите Адолфо Урсо и Андреа де Бертолди, с председателката на групата за приятелство с България в италианския парламент Симона Виетина, с депутати и с членове на ръководството на Конфиндустрия - италианската асоциация на работодателите, една от най-големите асоциации на предприятия на европейско ниво. При изключителен интерес от страна на италианския бизнес се проведе кръгла маса, на която бяха представени възможностите за развитие на българо-италиански бизнес проекти през новия програмен период 2021-2027 г. Българската бизнес делегация, водена от председателя на КРИБ, представи виждания за партньорство като бяха очертани конкретни бизнес перспективи. Огромна подкрепа за развитието на бизнес отношенията между КРИБ и Конфиндустрия гарантира участието в кръглата маса на сенатор Адолфо Урсо, вицепрезидент на Парламентарната комисия за службите за разузнаване и сигурност и за държавния контрол на разузнаването (COPASIR), бивш заместник-министър на външната търговия, на сенатор Андреа де Бертолди, генерален секретар на Комисията по финанси и член на Парламентарната комисия по данъчен одит и на Симона Виетина, председател на групата за приятелство с България в италианския парламент, както и на българския посланик в Италия Тодор Стоянов. Председателят на КРИБ Кирил Домусчиев подчерта тясното сътрудничество между КРИБ и Конфиндустрия през последните 12 години, както и изключително градивното партньорство с Конфиндустрия България, асоциацията на италианските предприятия в България, като благодари на нейния президент Мария Луиза Мерони. „Вярвам, че всичко това, което сме постигнали досега в нашето сътрудничество, ни позволява да гледаме заедно напред към разширяване на бизнес възможностите между нас“, посочи г-н Домусчиев. Той отправи покана към президента на Конфиндустрия да посети България и КРИБ в най-скоро време, която бе приета от г-н Боча.", "date": "2019.10.22", "title": "Кирил Домусчиев  обсъжда в Рим \nбългаро-италиански бизнес проекти"}
{"url": "https://www.24chasa.bg/novini/article/7723148", "text": "\"Факт е, че гражданите в Сoфия се прибират от работа и са в задръстване. Паразитните преминавания през центъра изключително изнервят трафика. Това, което трябва да се направи, е градските рингове - да бъде довършено Околовръстното, рингът през \"Тодор Каблешков\". Освен това да има свързаност между кварталите, разбира се - паркинги. Също така използване на всички средства от Центъра за градска мобилност за изграждането на паркинги, в момента те се харчат непрозрачно\", заяви кандидатът за кмет Мая Манолова относно натоварения трафик в столицата. \"Ще трябва да бъдат доизградени свързващите улици и булеварди\". \"София се развива динамично и този въпрос се разширява непрекъснато. Продължаваме строителството на метрото заедно с довеждащия транспорт - това е изключително важна задача. Разбира се, довършването на Околовръстния път, 80% от него завършихме. Вътрешните рингове - освен \"Тодор Каблешков\" - \"Филип Кутев\", пробивите на \"Пенчо Славейков\" и \"Данаил Николаев\" и връзките със северните територии, по които вече работим\", каза Йорданка Фандъкова. \"Не съм съгласен с тези стратегии за решаване на проблема с трафика, тъй като са прекалено дългосрочни и обслужват определени лобита. Кой има най-голям интерес хората да са в трафик - вносителите на горива. Мисля, че може да се разреши с регулация на светофарите и пускането на зелени коридори. Убеден съм, че с тези улици може да се строят такива коридори\", заяви арх. Борислав Игнатов. \"Всеки ден в София се регистрират по 500 нови автомобили. Зелени светофари няма да решат проблема с трафика, ако липсват ринговите булеварди, които отвеждат трафика от центъра на града. Но най-важната мярка е да обособим бърз и редовен градски транспорт\", каза Борис Бонев. Имаме два варианта - да декламираме научени думички и да направим рецитал, но да пропуснем един въпрос - поведението и мнението на един кандидат за общински съветник, който не е футболен хулиган и не е на стадиона. Когато има такова изказване то трябва да бъде коментирано. Настоявам да чуя какво е мнението по този въпрос на всеки един от кандидатите.  Така започна тв дебатът по Би Ти Ви за местните избори, в който участват петима от претендентите за София - Мая Манолова, Йорданка Фандъкова - ГЕРБ и СДС, арх. Борислав Игнатов - \"Демократична България\", Борис Бонев - независим кандидат, и Ангел Джамбазки - ВМРО. \"Чистотата на въздуха е най-важната тема. Всички кандидати за кмет припознаха мерките, по които ние вече работим. До края на годината ще е готова общинската система за мониторинг на въздуха с 22 сензорни станции и мобилно приложение, което ще информира софиянци в реално време за чистотата на въздуха. Другата мярка е по-добър, бърз и удобен градски транспорт. Подменяме уредите на 1/3 от домакинствата, които се отопляват на твърдо битово гориво. Много е важно и развитието на зелената система. Нароявам парламентът да приеме предложението ми за инкриминиране на нерегламентираното горене на отпадъци, защото налагането само на глоби не решава проблема. Тя се обърна към арх. Борислав Игнатов и обясни, че София вече има център за управление на трафика. Това, че наблюдавате трафика, не значи, че го управлявате, отвърна Игнатов.  пък посочи, че газ анализаторите, купени от Столичната община за КАТ, не работят и не се използват. \"Замърсяването няма почивен ден. Освен нискоемисионни форми на отопление, трябва да се въведе и принцип \"замърсителят плаща\", тоест по-цапащия да плаща повече. Има квартали като \"Красна поляна\" и \"Факултета\", в които се горят нерегламентирани материали в незаконни цигански постройки, които трябва да бъдат премахнати. Правилата трябва да важат за всички - както за постройките в гетата, така и за небостъргачите. Общината няма своя система за мониторинг на въздуха. Единствената мобилна станция на общината е една ръждясала лада. Общината закъсня с предприемането на конкретни мерки по тази тема. До момента са подменени само 30 печки.  Това е поредното ваше твърдение по време на кампанията, което показва, че не познавате работата на европейските програми. Решението на проблема със замърсяването на въздуха е ето този дрон, който анализира какво се гори в комините и тези данни дават основание на полицията да влезе и да глоби собствениците. Единственото решение е преразглеждане на общия устройствен план на София с намаляване на параметрите за застроена площ и др. Трябва да има списък на всички имоти в уличната мрежа и в зелени площи, както и бюджет за постепенното им изкупуване, защото засегнатите са над 350 хиляди. Да бъде повишена квалификацията на служителите в общината - заданията и договорите да записват ясни задължения и отговорности. Да има черен списък на фирми, които системно не изпълняват задълженията си по договор и като качество. Аз съм единствения кмет, който е налагал толкова много санкции. Налагала съм най-високите финансови санкции на всички фирми, които не са изпълнили задълженията си. Проблеми има, установили сме ги, но имам предложения и решения за подобряване на работата. На първо място структурна промяна в работата на общината - целият процес от проектирането до строителството да е на едно място. Необходими са и законодателни промени - да има не само финансови санкции, но и да бъде отнеман лиценза на фирмите, които не изпълняват задълженията си. Прекратяване на договори, които не се изпълняват в срок и качествено. Да има ясни условия в договорите, които да предвиждат строги санкции за неизпълнението им. Сега се печелят процедури с нереално кратки срокове, които после се удължават. Ето например за \"Граф Игнатиев\" сроковете се удължиха 7-8 пъти. Това са внушения. Всички договори на Столична община са публични и могат да бъдат видени на сайта, може да се видят там и наложените санкции. Изпълнението на един проект не е толкова лесна работа. Ремонтът на \"Цариградско шосе\" бе за 134 милиона, а сега е в кръпки. Защо не задължите фирмата за цялостно преасфалтиране, а само се запълват кръпки. Или може би чакате да изтече гаранцията по договор, за да се започне наново? Гаранционните срокове са задължителни и всеки е длъжен за своя сметка да коригира неточностите. Не е лесно да се затвори цялото \"Цариградско шосе\" за ремонт. Трябва да се налагат глоби, няма какво да се говори дълго и витиевато. Колко пари сте дали за обезщетяване на собствениците на терени в \"Младост\"?  Въведохме и други механизми и начини за спасяването на междублоковите пространства - въпросът с 5 от терените в \"Младост\" вече беше решен с обезщетяване, а не с плащане. Само за Източен парк - са необходими 250 млн. за обезщетяване на собствениците. Спасихте тези 5 терена от себе си - предвиждането за застрояване в устройствения план е ваше. Какво се случва със 6-ия имот в \"Младост\", където собственичката е сложила ограда и разрушила пътеката, по която минават хората, за да стигнат до домовете си? Има работна група в общината, която разглежда над 30 имота в \"Младост\". Работи се по план, който предвижда изчистване на тези най-тежки проблеми. Кметът може да предложи на Общинския съвет да премахне тази ограда, когато е в зелена площ. Всички казвате, че ще изкупувате терени, като обещавате, че няма да вдигате данъците. Кажете тогава откъде ще вземете парите? Сега ще стане ясно кой е действително против презастрояването. Ще ви цитирам интервю на Игнатов отпреди 2 години, когато казва, че градът трябва да се развива във височина и да се уплътнява, а сега е против небостъргачите. Защо си сменяте мнението? Презастрояването е резултат на общия устройствен план, който трябва да бъде променен. Не е редно да се злоупотребява - вие си приписвате заслугата за всичко, което е направено в София, а критикувате това, което не е направено. Не съм го направил аз, а е направено след сигнали на \"Спаси София\" - администрацията е реагирала и е наложила глоби. След наше разследване - на \"Спаси София\" и Би Ти Ви зам.-кметът по транспорта Евгени Крусев си подаде оставката. Колко време още трябва да сте кмет, може би пожизнен, за да изпълните поне обещанията от 2011 г. - електронна билетна система, бул. \"Каблешков\"... Кметът не го правите вие, а го избират гражданите. Работи се интензивно по всички проекти. Доста пъти сме ви подкрепяли, вие сте част от няколко работни групи. Когато се работи, винаги има обстоятелства и причини, важно е да знаеш и как да развиваш. Електронната система ще е факт следващата година  се отказа от правото си да зададе въпрос на Мая Манолова. В тази кампания тя задава въпроси, но не изслушва отговорите, обясни кандидатката на ГЕРБ и СДС. Предлагате \"Топлофикация София\" да бъде оздравена чрез външен мениджмънт, но няма ли тя да заприлича на \"Софийска вода\" с ви \"Топлофикация София\" е болният човек на Столична община и трябва да бъде оздравена. Предлагаме 3 мерки - преносна мрежа и търговия, професионално управление, да се преразгледат договорите с посредници, които търгуват на енергийната борса.  дали носи финансовата обосновка за концесията за северните автобусни линии. Може би най-сетне сте разбрал кой автобус до къде ходи. Може би най-сетне сте научил кои села са част от Столична община. Когато се кандидатирате за кмет е хубаво да знаете за кой град се кандидатирате. Когато имате съмнения за корупция отивате и искате от прокуратурата да направи проверка. . Строителството е начинът да се справим с този проблем. До момента построихме 100 нови детски градини. В момента се изграждат 10 и ще започне строителството на още 6. Предвиждаме и засилено строителство на детски ясли. Никой не говори за училища в тази кампания, но ние предлагаме и изграждане на нови училища. До края на предстоящия мандат ще построим 35 детски градини за 7000 деца чрез отчуждаване на терените, предвидени за детски градини. Проблемът не са детските градини, а липсата на ясли. Предлагаме общината да придобива партерните етажи в новите сгради, за да прави в тях детски градини и ваучери за родителите на деца, за които няма места. Готови сме с типов проект за изграждане на детски градини. Това ще съкрати сроковете и процедурите и ще ускори строителството на детски градини.  не отговори на въпроса, а отново настоя да се обсъди темата с изказването на един от кандидатите за общински съветник в листата на партиите, издигнали Борислав Игнатов за кандидат за кмет и влезе в спор с водещия. София е свободен град със свободни хора. Той не се нуждае от хаос и експерименти, а от стабилност и развитие. Предлагам работа за София. Живеем, гледайки бетон, дишайки мръсен въздух, а за децата и внуците ни няма място в детска градина. Искате ли още 4 г. да живеете така или искате промяна Аз съм архитект. Знам как да направя така, че градът ни да има тротоари, паркове и добър градски транспорт. Тази битка не е предрешена. Аз съм гражданският кандидат, който 10 г. работи за София. Време е младите и активните да поемат нещата в свои ръце. Искате ли град без цигански катуни, без каручки по улиците, искате ли ред и отворена Витоша, изберете ВМРО.", "date": "2019.10.22", "title": "Битката за София: Как да се справим с трафика, въздуха, ремонтите"}
{"url": "https://www.24chasa.bg/novini/article/7722715", "text": "Руското външно министерство посочи днес, че нахлуването на Турция в Северна Сирия нарушава териториалната цялост на Сирия, съобщи Интерфакс, като цитира руския заместник-министър на външните работи Олег Сиромолотов, предаде Ройтерс. Сиромолотов каза, че само руски и ирански военни имат законно право да бъдат в Сирия, предава БТА. Той посочи това на фона на разговорите между руския президент Владимир Путин и турския му колега Реджеп Тайип Ердоган днес в Сочи. Сиромолотов е изтъкнал също, че очаква срещата между Путин и Ердоган да внесе яснота кой контролира богатите на петрол части от Североизточна Сирия.", "date": "2019.10.22", "title": "Русия: Турската операция нарушава териториалната цялост на Сирия"}
{"url": "https://www.24chasa.bg/novini/article/7722719", "text": "Земетресение с магнитуд 3,3 по скалата на Рихтер е регистрирано в Северна Гърция, в района на планината Атон, предаде  . Според гръцките сеизмолози епицентърът на труса е бил разположен на 7-8 км. Югоизточно от Йерисос на дълбочина 10 км.                                                                                                                                                                                                                                                                                                                                ", "date": "2019.10.22", "title": "Земетресение на Атон"}
{"url": "https://www.24chasa.bg/novini/article/7722701", "text": "Федерацията на ционистите в България поиска премиерът да освободи един от членовете на Консултативния съвет по гражданско общество към Министерския съвет, предава  . Причината е изказването на този член за депортирането на евреите по време на Втората световна война, което е определено като антисемитско. Световната ционистка организация e крайно възмутена от изказването и препоръчва правителството да се дистанцира от подобни хора с антисемитски настроения и нагласи. Пълният текст на писмото гласи: „Пиша Ви тези редове във връзка с последните публични коментари на г-н Тома Белев относно връзката между депортирането на евреи по време на ВСВ и настоящите транспортни практики в гр. София. Въздържайки се от използването на груб език, се обръщам към Вас с молбата да освободите г-н Тома Белев от длъжността му на член в консултативния съвет по гражданското общество, присъединен към Министерския съвет. След години пропагандиране на идеята, че България е извор на толерантност и не само към евреите, но и към другите нации и народи, вярвам, че г-н Белев не заслужава какъвто и да е официален пост или официално асоцииране, и финансово подпомагане от българска държавна институция. Световната ционистка организация е крайно възмутена от думите, изказани от г-н Белев и съветва Правителството на България категорично да се дистанцира от хора с подобни антисемитски настроения и нагласи.“ Визираният член на Консултативния съвет е и кандидат за общински съветник в София. Той се извини за изказването си в социалните мрежи.", "date": "2019.10.22", "title": "БГ ционистите искат Борисов да отстрани Тома Белев от съвет към правителството"}
{"url": "https://www.24chasa.bg/novini/article/7722750", "text": "Норвежката полиция съобщи, че издирва втори заподозрян за кражбата на линейка в Осло, с която според информациите бяха прегазени няколко души, предадоха ДПА и БТА. \"Арестувахме един мъж и издирваме жена\", заяви говорител на полицията пред норвежката обществена телевизия. Жена, която возела количка с бебе, е в болница, допълни полицията на Осло в Туитър. Инцидентът е станал в квартал Турсхов в норвежката столица.", "date": "2019.10.22", "title": "Норвежката полиция издирва и жена за нападението с открадната линейка в Осло"}
{"url": "https://www.24chasa.bg/novini/article/7722746", "text": "Канадският министър-председател Джъстин Трюдо се задържа на поста след вчерашните избори, запазвайки статуса си на един от малцината прогресистки лидери в света, но опетнен от скандал и с отслабена власт. Човекът, когото бившият американски президент Барак Обама неофициално обяви за свой наследник в глобалната дипломация, оцеля след скандала с \"черното лице\" и разкритието, че се е опитал да се намеси във федерално разследване за корупция, но на косъм. Либералите на Трюдо, които спечелиха властта преди четири години със силно парламентарно мнозинство, ще трябва да сформират правителство на малцинството след оспорваната изборна битка с Консервативната партия на Канада начело с Андрю Шиър. Това ще принуди Трюдо да търси подкрепата на по-малки опозиционни партии, за да управлява. \"Ентусиазмът бе толкова голям, когато той се кандидатира на предишните избори, че ще е трудно да се повтори\", каза Джонатан Роуз, професор по политически науки в Университета Куинс и добави: \"Бремето на управлението в еднаква степен измори и него, и неговите избиратели\". Ту чаровен, ту непохватен, бившият учител и инструктор по сноуборд дойде на власт през 2015 г., когато бе 43-годишен. Роден на Коледа през 1971 г. в семейството на тогавашния премиер Пиер Трюдо, Трюдо-младши израства под светлината на прожекторите. Поемайки премиерския пост, той заяви, че ще се заеме с борбата срещу климатичните промени, ще реформира избирателната система, ще легализира марихуаната и ще уреди приемането в Канада на 25 000 сирийски бежанци. Той се обяви за феминист и представи кабинет с балансирано участие на двата пола. Винаги обкръжен от почитатели, които искат да се снимат с него, Трюдо внесе светски стил в обикновено строго деловата премиерска позиция и качваше повечето от селфитата в социалните мрежи. Не след дълго обаче ключови съюзници се обърнаха твърдо надясно - Обединеното кралство гласува да напусне Европейския съюз, а Съединените щати избраха републиканеца Доналд Тръмп за президент. С времето Трюдо концентрира властта в премиерската позиция и заряза изборната реформа. Правителството му купи спорния петролопровод Транс Маунтин, като разгневи екоактивистите, макар че предприе стъпки за въвеждането на национална цена на въглеродните емисии, което пък отблъсна енергийната индустрия. Периодът преди изборната кампания бе белязан от скандални оставки в кабинета и доклад на контролен орган, според който Трюдо и екипът му се опитали да саботират решение на федералната прокуратура да започне разследване за корупция срещу строителната фирма SNC-Lavalin Group Inc. После, когато кампанията започна, се появи фотография от 2001 г., която показва Трюдо, тогава на 29 години, по време на парти, с гримирано в черно лице. Трюдо едва се извини, когато бързо се появиха още негови снимки със скандалното \"черно лице\". Изображенията, които за кратко накърниха популярността на либералите, противоречаха на един внимателно манипулиран публичен образ. Трюдо беше обещал също \"помирение\" с коренните жители на Канада, които представляват близо 5 процента от населението. Тъкмо преди вчерашния вот политическата група на коренното население - Събрание на първите народи (Assembly of First Nations), заяви, че е имало \"конкретни действия и инвестиции\", но \"остава още много, което трябва да се компенсира, за да се осигури еднакво качество на живот за първите народи и за канадците\". В навечерието на изборите шансовете изглеждаха изравнени и резултатът - несигурен. Трюдо беше заплашен да спечели обезсърчителната \"чест\" да стане първият министър-председател от 1935 г. насам, изгубил властта на следващите избори, след като е спечелил мнозинство за първи мандат. \"Неизбежно беше част от неговия блясък да помръкне и мисля, че видяхме точно това\", каза Андрю Макдугъл, който беше говорител на бившия премиер Стивън Харпър, чието консервативно правителство бе свалено от либералите на Трюдо през 2015 г., но добави: \"Все пак позициите му не са толкова далеч от тези, който имаше, когато бе избран за първи път\". Приятелството, което Трюдо изкова с Обама в една друга епоха, изглежда устоя на времето. Двамата бяха засечени да вечерят заедно в Отава по-рано тази година, а миналата седмица бившият президент с туит официално одобри кандидатурата на Трюдо. В книга, излязла неотдавна, бившият съветник на Обама Бен Роудс описва срещата между двамата лидери през 2016 г. \"Джъстин, от твоя глас все още ще има нужда\", казал Обама според Роудс, и посъветвал: \"Ще трябва да си по-гласовит, когато определени ценности са под заплаха\". (От БТА)", "date": "2019.10.22", "title": "Ройтерс: Трюдо се задържа на власт, но позагубил\nчаст от блясъка си"}
{"url": "https://www.24chasa.bg/novini/article/7722729", "text": "Британски депутати от всички политически сили обмислят да попречат на плановете на премиера Борис Джонсън да прокара само за три дни в Камарата на общините законопроекта за излизането на Великобритания от Европейския съюз, предаде Асошиейтед прес. По-късно днес в долната камара на британския парламент ще има две гласувания. Първо депутатите ще бъдат приканени да одобрят по принцип внесения от правителството законопроект, а после ще има гласуване по предложения от кабинета тридневен ред за дебати и изменения по него, предава БТА. Много анализатори очакват проектозаконът да бъде одобрен по време на първото гласуване. Но при второто гласуване депутатите може да отхвърлят тридневния дневен ред с аргумента, че това време няма да е достатъчно за тях, за да проучат и дебатират внимателно законопроекта, съдържащ 115 страници и установяващ условията на британското излизане от ЕС. Обикновено значимите законопроекти се дебатират в британския парламент в продължение на седмици или дори месеци, като по този начин депутатите имат възможност да ги проучат и дискутират ред по ред. Парламентаристката от британските Зелени Керълайн Лукас днес припомни, че депутатите са имали повече време да дебатират проектозакона за дивите животни в цирка, касаещ едва 19 вида животни, отколкото им се отпуска време за дебатиране на законопроект, касаещ бъдещето на 65 милиона души. Някои депутати, подкрепящи Брекзит, също вече казаха, че ще гласуват против съкратения дневен ред за обсъждане и гласуване на законопроекта, предложен от правителството. Джонсън иска страната да напусне ЕС на 31 октомври, както беше обещал и единствената му надежда да постигне това, е да успее с прокарването в парламента на законопроекта преди тази дата. Консерваторите на Джонсън имат 288 места от общо 650 в Камарата на представителите, така че премиерът ще има нужда от подкрепа от опозицията и от независими депутати, за да мине законопроектът в парламента. Депутати от опозицията планират обаче да внесат значителни промени в проекта на нормативния акт, като например да включат в него изискване сделката за Брекзит да бъде подложена на гласуване на нов референдум. Очаква се гласуванията днес да се състоят около 18,00 ч. по Гринуич, допълва Ройтерс.", "date": "2019.10.22", "title": "Два ключови вота в британския парламент днес за Брекзит"}
{"url": "https://www.24chasa.bg/novini/article/7722756", "text": "Ръководителят на регионалното правителство на Каталуня Ким Тора призова днес Мадрид към обсъждане на въпроса за самоопределението, след няколко дни на масови и често белязани от насилие протести заради осъждането на девет сепаратистки лидери, предаде Ройтерс, цитирана от БТА. В телевизионно обръщение Тора призова изпълняващия длъжността премиер на Испания Педро Санчес да \"започне диалог без предварителни условия, в който каталунското правителство да защити правото си на самоопределение\".", "date": "2019.10.22", "title": "Лидерът на Каталуня поиска от испанското правителство диалог по въпроса за самоопределението"}
{"url": "https://www.24chasa.bg/novini/article/7722784", "text": "Волен Сидеров е сред основните кандидати за кметския стол в столицата, сочи последното проучване на агенция \"Медиана\". Изследването е проведено на терен от 14 до 19 октомври с 551 жители на София и е представително за общината. Сред първата петица със Сидеров са още Йорданка Фандъкова, Мая Манолова, Борислав Игнатов и Ангел Джамбазки. От \"Медиана\" посочват, че патриотичният вот е практически поделен почти поравно между Волен Сидеров и Ангел Джамбазки. Сидеров взема 4.3% одобрение на софиянци. Волен Сидеров обяви в позиция във фейсбук защо го цензурират и не го допускат до големите дебати в телевизиите. \"Изпреварвам Джамбазки. Последните дни се разбра защо се осъществява медийното затъмнение върху моите изяви от началото на кампанията. Прикриваната от известно време социология все пак излезе и показа спад при Джамбазки и покачване при мен. На практика ние в момента сме изравнени и тенденцията е да го изпреваря. Това явно не влиза в сценария на едно чуждо посолство и на управляващата коалиция, която се съобразява с него\", заяви Сидеров. Според него това е причината всички големи монополни телевизии да го заглушават. \"Въпреки това хората се ориентират вярно и разбират кой е истинският кандидат в патриотичната ниша\", каза още той. От АТАКА показаха и цензурата в цифри. От началото на месеца до 19 октомври Мая Манолова е имала 9 участия в медиите, Ангел Джамбазки 13, Борислав Игнатов 17, а Волен Сидеров само 2. Джамбазки е участвал в \"Панорама\", \"Плюс минус\", сутрешен блок на БТВ, \"Референдум\", сутрешен блок на \"България он еър\", \"Събуди се\", \"Още от деня\", \"Канал 3\", сутрешен блок на БНТ, \"Лице в лице\" и др. Мая Манолова е била гост в \"Събуди се\", \"Здравей България\", \"Референдум\", сутрешен блок на БНТ, \"Беновска пита\", сутрешен блок на БТВ, \"Лице в лице\" и др. Борислав Игнатов е канен в \"Плюс-минус\", сутрешен блок на БТВ, \"Референдум\", сутрешен блок на БНТ, \"Събуди се\", \"Тази събота и неделя\", \"Панорама\" и др. За същия период Сидеров е бил канен само 2 пъти - в \"Плюс-минус\" и сутрешния блок на \"България он еър\".  По думите му иначе Джамбазки ще измами за пореден път избирателите и ще се върне на топлото място в ЕП с 15 хил. евро заплата. Изследването е проведено от агенция \"Медиана\" и е реализирано със собствени средства.", "date": "2019.10.22", "title": "\"Медиана\": Сидеров и Джамбазки делят поравно патриотичния вот в София"}
{"url": "https://www.24chasa.bg/novini/article/7722796", "text": " по досъдебно производство за незаконна сеч върху десетки декари горски масиви в региона. Четирима горски служители се разпитват, все още няма задържани, предаде  . По неофициална информация сред отведените четирима горски служители има такива, чиито близки и роднини имат фирми за дърводобив и те са осъществявали дейност при занижен контрол. „Полицейската операция е изненадваща“, посочи директорът на държавното горско стопанство „Болярка“ Йордан Бобонков. „Изискаха лица да дойдат, заместник-директорът, от счетоводството ходиха, проверяваха. Преснимаха договори, превозни билети, документации“, добави той. Проверява се и незаконна сеч на близо 400 бора в държавни гори в землищата на Горна Оряховица и Арбанаси в началото на тази година. Държавното горско стопанство „Болярка“ е сключило договор с частна фирма от стражишкото село Сушица за разреждане на широколистна гора в двете местности, а фирмата е направила поголовна сеч.", "date": "2019.10.22", "title": "Проверяват четирима горски във Велико Търново за незаконна сеч"}
{"url": "https://www.24chasa.bg/novini/article/7722791", "text": "Проливни дъждове се изсипаха днес над източните и североизточните части на Япония, които все още се възстановяват от опустошителното преминаване през тях на тайфуна Хагибис, причинило жертви, предадoха ДПА и БТА. Властите предупреждават за свличания на кални маси, наводнения и придошли реки в пострадалите от бедствието райони. Лошото време освен това попречи на местните жители, доброволците и властите да продължат с работата за ликвидирането на последиците от тайфуна. Вчера към основния японски остров се приближи друг тайфун, Неогури, но по-късно степента му бе понижена на извънтропическа буря, която все пак днес донесе проливни дъждове над някои части на Япония. Хагибис, един от най-мощните тайфуни, връхлитали азиатската страна през последните десетилетия, премина през централната, източната и североизточната част на Япония по-рано този месец. По данни на агенция Киодо в резултат на преминаването му са загинали 84 души, а съдбата на деветима е неизвестна. В обширни райони на Япония Хагибис донесе рекордни валежи и предизвика наводнения и свличания на земни маси. По данни на властите към днешния ден над 3900 души от пострадалите от Хагибис места остават във временни убежища, а около 42 000 домакинства все още са без водоснабдяване. Миналата седмица правителството на премиера Шиндзо Абе обяви, че ще отдели 710 милиона йени (6,5 млн. долара) за справяне с последиците от Хагибис. Обмисля се също да бъдат отпуснати допълнителни средства, за да бъдат подпомогнати възстановителните работи. Опустошенията вследствие на тайфуна наложиха първоначално планираният за днес парад по случай възкачването на престола на новия император Нарухито да бъде отложен за 10 ноември. ", "date": "2019.10.22", "title": "Силни дъждове в Япония, пострадалите от Хагибис още не могат да се възстановят"}
{"url": "https://www.24chasa.bg/novini/article/7722834", "text": "Районната прокуратура в Горна Оряховица започна проверка по сигнал за търговия с гласове. Прокурор Даниела Харитонова потвърди за  , че се разпитват повече от трима души, от които се снемат писмени обяснения и им съставят предупредителни протоколи. Проверката е по сигнал на гражданин, за предлагане на пари срещу глас за определен кандидат в изборния ден. Срокът за приключване на проверката е 48 часа, след което трябва да стане ясно дали по случая ще бъде образувано досъдебно производство.", "date": "2019.10.22", "title": "Проверяват сигнал за купуване на гласове в Горна Оряховица"}
{"url": "https://www.24chasa.bg/novini/article/7722850", "text": "„България не може без ДПС, а ДПС има само едно – в България.“ С тези думи се обърна към жителите на Чепеларе председателят на ДПС Мустафа Карадайъ на предизборната среща в общинския център. На нея бяха представени кандидатите за общински съветници и кандидата за кмет на община Чепеларе Анета Пашалиева. Има едни самонарекли се патриоти, чиято философия е омраза, противопоставяне и разделение сред хората. Патриотизмът обединява, а не разделя, каза лидерът на ДПС. Патриотизмът не поставя под риск стабилността и сигурността на държавата, защото всяка омраза ще получи своята реципрочна омраза. ДПС със своите ценности - заедността и толерантността казва, че различието не е проблем, а богатство, обяви още той. Карададайъ каза, че християни и мюсюлмани могат да бъдат рамо до рамо единствено в ДПС. Само в ДПС те могат с гордост да развяват своята идентичност, без да е проблем идентичността на другия, добави той. Карадайъ даде пълна подкрепа на кандидата за кмет на община Чепеларе Анета Пашалиева и каза, че тя се кандидатира от ДПС, защото е патриот, обича Родината, общината и хората от Чепеларе. Чепеларе има нужда от ДПС, от политиката на толерантността и заедността, обяви той. Председателят заяви, че Чепеларе има нужда да бъдем единни и заедно, за да има бъдеще в общината. Защо през последните 10 години в Чепеларе, Смолян и Баните не се случват нещата така както в Рудозем, Мадан и Неделино. Общините на ГЕРБ не могат да се сравняват с тези на ДПС в Рудозем, Борино, Неделино и Мадан, обясни Карадайъ. Лидерът на ДПС каза, че големите партии са партиите на големите градове. Тяхната грижа не стига до малките общини и малките населени места. ДПС е партията, която е еталон за управление на малките общини и населени места, обяви той. Това се говори в Брюксел и го знаем всички в България. Въпросът е дали ние гражданите на Чепеларе искаме общината да се развива както тези общини, които се управляват от ДПС, запита лидерът. Ние трябва да си свършим нашата работа, за да дадем бъдеще на нашите деца в Чепеларе, Родопите и България, обясни още Карадайъ. Днес сме тук, за да кажем, че моделът на управление на млаките общини на ДПС, който го има в съседните общини, ще се случи и в Чепеларе след 28 октомври. На 27 октомври ще гласуваме за Анета Пашалиева и за нашите общински съветници, за да вземат правилните решения в подкрепа на развитието на нашата община Чепеларе, заключи председателят на ДПС Мустафа Карадайъ. Аз, етническият българин и православен християнин имам честта вече от 20 години да работя в ДПС и никога не бих заменил тези 20 години за други, каза зам.-председателят на ПГ на ДПС Йордан Цонев. Това казвам аз на патриотите и националистите от Родопите. Вие не сте патриоти и истински родолюбци. Ако бяхте такива, щяхте да съпоставяте само качествата и никога етническата принадлежност и религията. Това е бъдещето на България – да бъдем заедно, да творим заедно, да създаваме условия за нашите деца заедно, каза още той. Йордан Цонев заяви, че въпреки всичко Анета ще бъде кмет. Въпреки предразсъдъците Чепеларе ще има своя достоен кмет и ДПС ще застане зад нея с целия си експертен потенциал, с цялата си сила и с цялото родолюбие и патриотизъм на всички българи, които работим за ДПС, заключи Цонев. На предизборната среща присъстваха още народният представител Хайри Садъков и областният председател на ДПС Смолян Салих Аршински.", "date": "2019.10.22", "title": "Мустафа Карадайъ от Чепеларе: Чепеларе има нужда от ДПС, от политиката на толерантността и заедността!"}
{"url": "https://www.24chasa.bg/novini/article/7722846", "text": "Заради сигнал за поставена бомба в магазин за дрехи в центъра на Сливен полицията отцепи част от пешеходната зона на града за около час по обяд. Намерена е била бележка, на която пишело, че в обекта има бомба. Последвалата полицейска проверка не е установила наличието на взривно устройство, съобщи говорителят на полицията Първолета Мандинска. Полицията свали огражденията и вече гражданите могат да преминават по улицата, но магазинът, който е бил обект на заплахата, и съседните два затвориха за 24 часа. „Никой не дойде да ми каже нещо, че трябва да се затвори, че трябва да се излезе и че има някаква опасност. Сега не ме е страх, но преди два часа треперех цялата“, сподели пред  жена, която работи в съседен обект. Все още няма повдигнато досъдебно производство и случаят е на етап проверка, каза още говорителят на полицията Първолета Мандинска.", "date": "2019.10.22", "title": "Отцепиха част от центъра на Сливен заради сигнал за бомба"}
{"url": "https://www.24chasa.bg/novini/article/7722848", "text": "В интервю за АП Миро Церар каза, че Европейският съюз е показал, че може да застане зад една малка страна - Ирландия, за да защити интересите й, предава БТА. Церар каза, че неговата малка алпийска страна не иска Брекзит без сделка. Ще има някои последици за Словения, но влиянието на твърд Брекзит ще бъде определено по-силно, отколкото ако ние постигнем и одобрим споразумението, върху което работим, каза Церар. Той предупреди, че решението на ЕС да не започне преговори за членство със Северна Македония и Албания изпраща негативен сигнал в нестабилните Западни Балкани, където Русия се опитва да си върне политическото влияние след падането на комунизма. Аз смятам, че това отлагане или невземане на решение е наистина историческа грешка, заяви Церар. Ние всъщност ги предадохме. Ние не спазихме обещанието си и това е много лошо за двете страни, каза Церар. Той призова Европейския съюз да направи всичко възможно, за да присъедини района, да продължи процеса на разширяване и да започне преговори със Северна Македония и Албания възможно най-скоро.", "date": "2019.10.22", "title": "Словенският външен министър: Решението на ЕС\nза Северна Македония и Албания изпраща\nнегативен сигнал в нестабилните Балкани"}
{"url": "https://www.24chasa.bg/novini/article/7722847", "text": "Най-малко двама души станаха жертва на поройните дъждове в областите Пиемонте, Лигурия и Ломбардия в Северна Италия, съобщи италианската телевизия \"Ти Джи ком 24\", цитирана от ТАСС, предаде БТА. Тялото на таксиметров шофьор, чиято кола била завлечена от водните потоци, бе намерено в района на Каприата д'Орба. Другата жертва е възрастен мъж, чиято кола се обърнала на хлъзгав път недалече от Страмбино. Департаментът за гражданска защита на Италия съобщи за евакуацията на близо 130 души в провинция Алесандрия в областта Пиемонте. Началникът на департамента Анджело Борели съобщи и добрата новина, че хора, обявени за изчезнали, са били открити живи. Ситуацията се следи от министъра на вътрешните работи на Италия Лучана Ламорджезе. Областният управител на Пиемонте Алберто Чирио възнамерява да поиска да бъде въведено звънредно положение в областта. Има информация за свлачища, наводнени пътища и прекъсвания на електрозахранването, а в Алесандрия са затворени училищата. Според данни на асоциацията на земеделските производители \"Колдирети\" за последните 24 часа нивото на водата на една от главните водни артерии на Апенините - река По, се е вдигнало с повече от 3,5 метра. Според в.\"Кориере дела Сера\" в градчето Кампо Лигуре в областта Лигурия свлачище е разрушило църква, но при инцидента няма пострадали.", "date": "2019.10.22", "title": "Поройни дъждове в Северна Италия взеха най-малко 2 жертви"}
{"url": "https://www.24chasa.bg/novini/article/7722880", "text": "Турският президент Реджеп Тайип Ердоган и руският му колега Владимир Путин започнаха разговори в Сочи, чиято главна тема е ситуацията в Сирия, предадоха ДПА и БТА. \"Вярвам, че тази среща ще е от полза за региона, който преминава през критични дни\", каза Ердоган, който описа срещата като \"много сериозна възможност\". Путин от своя страна изрази надежда, че близките връзки между Русия и Турция ще улеснят решенията за уреждане на сирийския конфликт. \"Ситуацията в региона остава сложна, ние разбираме това. Мисля, че нашата среща днес и нашите консултации са много необходими\", каза Путин, цитиран от ТАСС.", "date": "2019.10.22", "title": "Ердоган: Срещата с Путин е от полза за региона, който преминава през критични дни"}
{"url": "https://www.24chasa.bg/novini/article/7722408", "text": "Благодаря на българските работници, инженери и програмисти за това, че със своята добра работа и квалификация довеждат такива големи инвеститори и днес бе открит поредният голям завод. Индустриалните зони в България се запълват изключително бързо. Това написа във фейсбук премиерът Бойко Борисов. \"В момента пътуваме към София, слушаме Dr. Project Point Blank и очакваме Европейската комисия да представи своя доклад по Механизма за сътрудничество и проверка. Много работихме, за да изпълним всички препоръки на ЕК! България спази ангажимента си и очаквам добра оценка!\", обяви още министър-председателят.", "date": "2019.10.22", "title": "Борисов: България спази ангажимента си, очаквам добра оценка от Еврокомисията"}
{"url": "https://www.24chasa.bg/novini/article/7722182", "text": "Много пиян шофьор обърна тир на пътя между Септември и село Злокучене, съобщи говорителят на полицията Мирослав Стоянов. Пътният инцидент е станал около 21.30 ч. в понеделник. 56-годишният Иван В. от Видин управлявал товарен влекач \"Скания\" с ремарке, когато загубил контрол над камиона, който напуснал пътното платно и се преобърнал в крайпътна нива. Пристигналият на мястото полицейски екип тествал с дрегер водача на тежката машина и се оказало, че той е седнал зад волана след употребата на 2.04 промила алкохол. При катастрофата пияният водач е получил сравнително леки наранявания и е настанен в областната болница в Пазарджик за наблюдение.", "date": "2019.10.22", "title": "Пиян шофьор обърна тир край Септември, отърва се леко"}
{"url": "https://www.24chasa.bg/novini/article/7722412", "text": "Турският президент Реджеп Тайип Ердоган се срещна с руския си колега Владимир Путин, за да обсъдят днес ситуацията в Сирия, предаде турската частна телевизия НТВ, цитирана от БТА. Преди срещата Ердоган изрази очакване, че разговорът му с Путин ще предложи \"много сериозни възможности за операция \"Извор на мира\". Турската операция в Сирия и районите, които кюрдските Сили за защита на народа оставят на сирийски режим, ще бъдат главна точка в дневния ред на срещата, отбелязва НТВ. Руският президент изрази преди началото на разговора увереност, че нивото на отношенията между двете държави, достигнато през последните години, ще подпомогне разрешаването на всички проблеми в района. \"Налице са много различни динамики що се касае до положението в региона, ние съзнаваме това. Вярвам, че този разговор и консултации ще бъдат много ползотворни\", добави Путин.", "date": "2019.10.22", "title": "Започна срещата на Путин с Ердоган в Сочи"}
{"url": "https://www.24chasa.bg/novini/article/7722452", "text": "Конфедерация на независимите синдикати в България изпрати преди дни писмо до Министерството на труда и социалната политика, с което предлага на правителството и Народното събрание да се ратифицира конвенция 190 на Международната организация на труда, която третира ненасилието и тормоза на работното място. Решението за това е взето на последното заседание на КС на КНСБ, е обявил вицепрезидентът на конфедерацията Чавдар Христов по време на дискусия \"Равното участие на жените във всички сфери на живота -принос за цялото общество\", съобщиха от пресцентъра на КНСБ. Форумът е организиран от КНСБ, Синдиката на българските учители (СБУ) и Съюза на транспортните синдикати в България (СТСБ), чийто председател Екатерина Йорданова е сред участниците в комисията на МОТ, изготвила Конвенция 190. Участвали са и председателят на СБУ Янка Такева, зам.-кметът на София Дончо Барбалов, Татяна Кметова - Център за изследвания и политики за жените и др. Конвенция 190 на МОТ е изцяло ново международно трудово право. То може да обогати националното законодателство, така че работното място да бъде освободено от насилие и тормоз. Един от факторите за тези проблеми е и разделението на половете, е казал още Чавдар Христов и е обяснил, че в момента екип на КНСБ работи да дешифрира посланията , за да се реализират тезите на конвенцията в нашето законодателство. Ще се ангажираме да доведем докрай ратифицирането на Конвенцията, е казала Екатерина Йорданова, цитирана в съобщението. Според нея следващата година може да бъде посочена като срок за това, тъй като тогава се навършват 100 г. от участието на България в МОТ. Янка Такева, която е и председател на женския форум \"Парламент 21\" век е посочила, че са необходими повече законодателни инициативи по проблемите с равенството между половете и домашното насилие. Тя е цитирала изследване, според което всяка четвърта българка се страхува да се прибере вкъщи. По думите й жените в парламента са също малко - само 24,2 на сто или 58 от 240 народни представители. Само четири от големите областни градове се ръководят от жени, а в общинските съвети жените са средно 30 на сто. Тя е дала за пример КНСБ, в която жените са 51,49 на сто, а сред председателите на регионалните съвети дори са 65,4 процента. По думите на Такева жените са тези, които работят, а мъжете управляват и във феминизираните отрасли има насилие, дискриминация, неуважение на труда, лош имидж и авторитет на жените и то в сектори, които обществото трябва да носи на ръце. 25 на сто от жените-глави на семейство са по-бедни от мъжете-глави на семейство и то при положение, че първите са с по-висок образователен ценз и много компетенции, е посочила още Такева и е призовала дамите сами да извоюват политики, които са в интерес не на жената, а на обществото като цяло. Спрямо Великото народно събрание жените в парламента са се увеличили три пъти. Процесът е бавен, но броят расте, е посочила Татяна Кметова и е дала за пример, че расте и броят на дамите, които ръководят министерства. По правило на мъжете обаче се падали по-леки ресори. Дончо Барбалов е дал пример с разпределението между половете и в Столичната община. От 59 търговски дружества към нея, 21 се управляват от дами, а в управата на 56 от тях има жени.", "date": "2019.10.22", "title": "КНСБ предлага България да ратифицира конвенцията срещу насилието на работното място"}
{"url": "https://www.24chasa.bg/novini/article/7722453", "text": "Тълпата хвърляше картофи, които отскачаха от бронираните американски машини. \"Какво стана с американците?\", изкрещя един мъж на английски на единствения американски войник, виждащ се в задната част на превозно средство. Войникът гледаше мълчаливо право напред, избягвайки проявата на гняв. Това беше още едно унижение, придружаващо изтеглянето на САЩ, което беше осъществено през последните две седмици с повече бързане и сътресения, отколкото се очакваше - и което сега може да бъде частично отменено. Хаосът се дължеше само частично на това, че издадената на 13 октомври заповед на президента Доналд Тръмп беше толкова ненадейна. Освен това изглеждаше, че е имало малко американска подготовка за справяне с последвалата инвазия от страна на Турция, макар че Анкара заплашваше с нея от месеци. А когато нанесе своя удар, Турция удряше на по-широк фронт от очакваното в Североизточна Сирия и беше стряскащо агресивна, като изглежда се опитваше да отстрани войниците на САЩ от пътя си. Турски артилерийски огън и подкрепяни от Турция бойци се приближиха в опасна близост до три американски позиции, заявиха представители на САЩ и кюрдите. Вчера конвоят на САЩ преминаваше по улица в населения предимно с кюрди град Камишли, явно насочвайки се извън Сирия, когато му се наложи да понесе проявата на гнева и недоволството на местните жители към американската армия, която някога беше един от най-близките им съюзници, а сега ги изоставяше. \"Америка бяга, като плъхове\", изкрещя на арабски към машините един мъж, показан на видеозапис, публикуван от кюрдската новинарска агенция. Една бронирана машина, с американското знаме развяващо се отзад, се върна назад по улицата и се качи на тротоара, очевидно търсейки начин да заобиколи ядосаните мъже, които напредваха към нея, сочейки с пръсти във въздуха и крещейки обиди. Сега цялата обосновка за изтеглянето, която Тръмп изложи - да изведе американските войски от Близкия изток и неговите \"безкрайни войни\", е под съмнение. Вместо да напуснат региона, изтеглящите се войски ще се разположат в съседен Ирак, за да се бият срещу групата Ислямска държава, за която мнозина предупреждават, че може да получи нов приток на сили от хаоса в Сирия. Някои американски сили все още са в Източна Сирия, помагайки на кюрдски бойци да защитават петролните находища. Министърът на отбраната Марк Еспър заяви вчера, че обсъжда да ги остави там. Тръмп изненада дори разположените на място военни на собствената си страна, когато в телефонен разговор с турския президент Реджеп Тайип Ердоган прие да премести американските войници, работещи заедно с водените от кюрдите сили близо до границата. Три дни по-късно Турция започна своята офанзива с тежки бомбардировки по границата. За американските войници не беше ясно докъде ще стигне турската офанзива, но им беше обещано, че няма да бъдат изложени на опасност. Очакваше се операцията да бъде насочена към сектор, намиращ се в центъра на границата, където САЩ и Турция се опитваха да изработят компромисно споразумение за \"безопасна зона\". Високопоставени представители на Пентагона заявиха неведнъж, че е имало честа комуникация с турците, за да се избегнат инциденти по суша или във въздуха. Но американски представител, запознат със ситуацията на терена заяви, че турските действия са били едностранни и потенциално \"опасни за силите на коалицията и мирни граждани\". Той пожела анонимност, защото няма разрешение да дава информация на медиите. Бързо стана ясно, че Турция е по-агресивна от очакваното. Два дни след началото на офанзивата, точно след 21 ч., турска артилерия стреля в близост до добре обозначен американски наблюдателен пункт на хълм край град Кобане, на 70 км западно от тази зона. Турската армия заяви, че е отговаряла на кюрдски обстрел от позиция на около километър от поста. Тя каза, че е взела предпазни мерки, преди да стреля, за да предотврати вреди за американците и е спряла обстрела, след като е \"получила информация\" от армията на САЩ. Но американският представител постави това под съмнение, заявявайки, че американският пост е щял да види кюрдската стрелба и да бъда поставен в готовност. Кобане беше сцена на първата голяма битка за прогонване на Ислямска държава през 2014 г., превръщайки се в символ на кюрдско-американското сътрудничество срещу екстремистите. Превземането на Кобане щеше да позволи на Турция да свърже контролираните от нея територии на запад с новозавладяните райони в изтока. Пентгагонът потвърди инцидента и заяви, че е предупредил Турция да избягва действия, които могат да доведат до отбранителна реакция. Нямаше пострадали военни, но американците напуснаха поста. \"Те (турците) създадоха ефекта, който искаха. Тази вечер ние се изтеглихме от там\", съобщи американският представител пред АП в смс. Два дни по-късно Тръмп нареди на всички военни да напуснат Сирия. Еспър заяви пред предаване на Си Би Ес, че \"през последните 24 часа научихме, че те вероятно имат намерение да разширят своето нападения по-на юг и на запад, отколкото беше първоначално планирано\". В същото време кюрдите обявиха, че са постигнали споразумение с Русия сирийските правителствени сили да се разположат в граничните райони, за да ги защитят срещу турската офанзива. Закратко войските на САЩ изглежда спряха. Те изчакаха в станалия обект на активни сблъсъци град Манбидж и в стратегическия град Кобане, докато не пристигнаха подкрепяните от Русия сирийски сили. Това беше очевиден ход за спиране на турската експанзия. След това подкрепяните от Турция сирийски милиции стигнаха прекалено близко. Те се разположиха на голяма магистрала, издигайки контролни постове и спирайки превозни средства, включително кола с кюрдски политик, когото бойците убиха, както се вижда на придобил широка известност видеозапис. Движейки се бързо в предоставени от Турция бронирани машини, бойците се придвижиха към град Айн Иса, близо до магистралата, който беше административен център на кюрдските сили и където САЩ имаха значително присъствие. Американският представител заяви, че приближаването им е означавало, че американските войски там не са можели да се движат безпрепятствено или да поддържат комуникационни линии с кюрдските си партньори. \"Ситуацията на терен се влошава бързо\", съобщи представителят. Час по-късно той потвърди, че войските на САЩ са се изтеглили от една от американските бази. След това се стигна до още един драматичен контакт с турските сили. Някои американски войски бяха започнали да напуснат Лафарж, изоставен циментов завод, където се намираше голяма база на коалиционните и кюрдските бойци, на около 50 км южно от Кобане, според представител на водените от кюрди Сирийски демократични сили и Сирийския център за наблюдение на правата на човека, организация наблюдаваща военните действия. Това станало известно, карайки подкрепяните от Турция бойци да се приближат към обекта. Американският представител съобщи пред АП, че бойците \"дойдоха много близо\" до базата и \"изложиха на непосредствен риск силите на САЩ на терена\". Американците изпратиха самолети, прелитащи над района като \"демонстрация на сила\" и се свързаха с турската армия, за да протестират, съобщи представител на САЩ. След това силите на САЩ напуснаха Лафарж. Сирийските кюрдски бойци се сблъскаха с приближаващите се подкрепяни от Турция бойци, но бяха уязвими поради разположението му в пустинята, така че отстъпиха, заяви представителят на СДС. Той съобщи това при условие анонимността му да бъде запазена. На следващия ден американски военен самолет нанесе удар по част от Лафарж, в която се смяташе, че се намира склад за боеприпаси, за да унищожи запасите и да попречи на попадането им в чужди ръце. Коалицията обясни удара като рутинна мярка. Но представителят на СДС беше бесен. \"Американците избягаха преди конфликта\", каза той.  (БТА)", "date": "2019.10.22", "title": "\"Америка бяга\": Хаотичното изтегляне\nна американските войски от Сирия"}
{"url": "https://www.24chasa.bg/novini/article/7722451", "text": "Районна прокуратура – Благоевград е внесла обвинителен акт срещу Н.А. (на 47 години) за извършено от него престъпление по чл. 296, ал. 1 от НК – неизпълнение на заповед за защита от домашно насилие, съобщиха от пресцентъра на прокуратурата. Обвиняемият А. имал граждански брак с Е.А. в продължение на двадесет и три години. Имали семейни проблеми, поради злоупотреба с алкохол от страна на съпруга, който ставал агресивен и упражнявал физическо насилие спрямо жената. Това станало повод пострадалата да вземе решение да се раздели с него и да се премести да живее в жилището на майка си в гр. Благоевград. Въпреки това, обвиняемият продължил с арогантното си поведение спрямо жената, посещавал я в нетрезво състояние, посягал на тъщата си. Н.А. подала молба за развод, както и такава за издаване на заповед за незабавна защита по Закона за защита от домашното насилие. С определение на Районния съд в гр. Благоевград от 05.07.2019 г. Н.А. бил задължен да се въздържа от домашно насилие спрямо Е.А. Било му забранено да я приближава, както и жилището, в което живее и местата й за социални контакти и отдих. Обвиняемият удостоверил с подписа си, че е запознат със съдържанието на заповедта. Въпреки това, под влиянието на алкохола, около 08:20 ч. на 02.08.2019 г., А. отишъл до блока в ж.к. „Еленово“, където живеела пострадалата. Приближил се до апартамента и започнал да удря по входната врата. След като никой не му отворил, заобиколил блока, застанал до прозореца на жилището на първия етаж и започнал да вика. Жената сигнализирала на телефон 112 за случващото се, след което на място дошли полицейски служители. Обвиняемият бил съпроводен до Районното полицейско управление за изясняване на случая. Предстои наказателното производство срещу Н.А. да продължи в съда.", "date": "2019.10.22", "title": "Съдят пияница, който редовно малтретирал жена си, нарушил и ограничителна заповед"}
{"url": "https://www.24chasa.bg/novini/article/7722447", "text": "- Все още не съм задържан, но тази информация, която предизвика истинска психоза сред близките ми, излезе в медиите. Това е пряка намеса в изборния резултат! Досега мълчах, но това, което се случва, се отразява ужасно на семейството ми. Вчера в училище детето ми е търпяло подигравки, че вкъщи е имало полиция, много е разстроено. В офиса на жена ми правиха циркове. Ние в каква държава живеем? Миналата година хвърлиха запалителна течност под колата ми в двора, премълчах, защото не съм ревльо, продължих да работя. Имаше разследване, но не доведе до нищо. Сега дойдоха, правиха обиски, каква е тая показност? - Аз не знам какво точно е станало, какво съм направил. Никой не ми е съобщил за какво точно става дума. Цитираха ми решение на ЦИК, че има разрешение за задържането ми за 72 часа. Защото такава е процудерата когато си в избори. Но пак казвам - това е пряка намеса в изборния резултат. Урониха авторитета ми в целия град. Доколкото разбрах, същото очаква и останалите проверявани кандидати. Все пак живеем в правова държава, човешката личност какво е? - Идва от частно-корпоративни интереси, които искат да завземат Несебър. Намесват се разни псевдоолигарси, бизнесмени с яхти, които искат да прескочат общината и да си правят каквото искат. Още сега предизборно разправяха как ще унищожат общински предприятия. Това са нездравомислещи хора. В листите за общински съветници има лихвари и всякакви други, това целият град го знае. - Какво да предприема? Попречи ми се да си провеждам предизборната кампания. Звънят ми хора от цяла България да ме питат задържан ли съм. Причиниха ужасна психоза на семейството ми - на майка ми, съпругата ми и дъщеря ни!", "date": "2019.10.22", "title": "Първи коментар на Николай Димитров след разрешението за ареста му: Арести? Това е пряка намеса в изборния резултат!"}
{"url": "https://www.24chasa.bg/novini/article/7722472", "text": "Хонконгското правителство е приклещено между решителните демонстранти и непримиримите китайски власти. То няма нито властта, нито опита да сложи край на политическата криза, която разтърсва бившата британска колония от близо пет месеца, смятат анализатори. От юни Хонконг е обхванат от почти ежедневни демонстрации и други акции. Протестното движение критикува намаляването на личните свободи, но и растящите намеси на Пекин в делата на полуавтономния регион. През последните седмици насилието от всички лагери нарасна. Досега никоя от мерките на пропекинската шефка на хонконгската изпълнителна власт Кари Лам не успокои гнева на демонстрантите, а някои дори доведоха до обратния ефект. Забраната да се демонстрира с маска, която местните власти наложиха въз основа на закон за извънредни ситуации от 1922 г., предизвика в началото на месеца безпрецедентни вандалски прояви, които парализираха голяма част от града. \"Правителството на Хонконг страда от дълбок проблем на легитимност. То няма демократичен мандат и не е дало достатъчно предимства на населението, за да оправдае авторитарния път, по който е поело\", каза Бен Бланд, директор на отдела за Югоизточна Азия в института Лоуи. Подобно на предшествениците си, Лам беше посочена от изборен комитет от 1200 члена, които като цяло се подчиняват на Пекин. Китайската централна власт от години отказва да даде на Хонконг истински общи избори, за каквито настоява част от населението. Съгласно принципа \"Една страна, две системи\", по който британската колония беше върната на Китай през 1997 г., Хонконг има независима съдебна система и свобода на словото. В изтекъл миналия месец аудиозапис Лам обяснява как служи на \"двама господари\", Пекин и Хонконг, и разполага със \"съвсем ограничена\" възможност за маневриране, за да реши кризата. \"Тъй като нямат политическата компетентност и легитимност, които идват от свободни избори, хонконгските чиновници очевидно изпитват затруднения да управляват\", каза Бланд. Миналата седмица една парламентарна сесия илюстрира дълбокото обществено недоволство от Лам, която отказва да подаде оставка. В сряда и четвъртък шефката на изпълнителната власт беше прекъсната с викове и дюдюкания от продемократични депутати в парламента и бе принудена да прекъсне програмната си политическа реч. След това тя прибягна до Фейсбук, за да се изкаже пряко, но страницата й бързо беше засипана от възмутени емотикони. \"Кари Лам сега е толкова широко мразена, че всичките й публични изказвания предизвикват ирационален гняв независимо от съдържанието им\", написа в публикуват преди тази реч доклад Стив Викърс от Ес Ви Ей Риск кънсълтинг. Мобилизацията се зароди от отпора срещу законопроект, който искаше да разреши екстрадициите към Китай. Той беше оттеглен в началото на септември, но демонстрантите междувременно разшириха исканията си. Когато Хонконг беше британска колония, територията също не беше управлявана демократично. Тази липса на демокрация обаче се усили, особено след идването на власт на китайския президент Си Цзинпин. \"Замразяването на политическата система през 1997 г. води до това, че населението не вярва, че неговите тревоги и оплаквания могат да бъдат решени от едно ефикасно или отговорно хонконгско правителство, защото го смята за подчинено до голяма степен на Пекин\", писа неотдавна Джефри Бейдър от института Брукингс. Китайският режим неколкократно осъди демонстрациите, които според него са резултат от заговор на западняците,, целящ да наложи силово демокрация на автономната територия. Той обаче никога не се намеси пряко, за да ограничи щетите над международния му имидж, и вместо това предпочита да заложи на западането на движението, смятат анализатори. Лам и правителството й нямаха друг избор, освен да наредят на полицията да действа твърдо срещу демонстрантите. Макар и лидерката на Хонконг и Пекин да признаха, че населението има икономически проблеми, те отхвърлят политическите му искания. А всъщност \"истинските проблеми са политически и културни\", заяви неотдавна във видеокоментар Найджъл Инкстър от Международния институт за стратегически изследвания. \"В обобщение, Хонконг се бои да не бъде подложен на една китайска система, която изглежда все по-авторитарна, все по-репресивна. Това естествено е проблем, който Пекин не знае как да реши\", каза той. (БТА)", "date": "2019.10.22", "title": "Хонконгското правителство се бори с вързани ръце за излизане от кризата"}
{"url": "https://www.24chasa.bg/novini/article/7721824", "text": "По време на тестовете на новата жп линия Пекин-Джандзякоу влаковете достигнаха рекордната скорост от 385 км/ч, което е с 10% повече от планираните 350 км/ч., съобщава  . Влаковете по дългата 174 км високоскоростна жп линия, която ще свързва китайската столица с гр. Джандзякоу в северната провинция Хъбей, ще бъдат пуснати до края на тази година и ще съкратят времето за пътуване между двата града от сегашните три часа на по-малко от един час. Очаква се това да бъде първата автономна жп линия в света. Проверката на всички операции чрез динамични изпитвания започна по-рано този месец на станцията за поддръжка в пекинския район Чанпин и след корекции на грешките влакът достигна скорост от 385 км/ч. Анализът на данните в реално време от центъра за мониторинг показаха, че той се е представил добре. Според „China Railway Electrification Bureau Group\", цялата жп линия ще бъде оборудвана с интелигентни подстанции, които ще следят за движението на влаковете в реално време и ще се справят с неизправностите онлайн. Ще бъдат използвани и различни интелигентни роботи на гарите, които ще ориентират пътниците и ще им помагат за багажа. Високоскоростната жп линия Пекин-Джандзякоу е част от проекта за Зимните олимпийски игри през 2022 г. Тя е и от важно значение за интегрираното развитие на района Пекин-Теиндзин-Хъбей.", "date": "2019.10.22", "title": "Влаковете по новата линия Пекин-Джандзякоу достигнаха рекордна скорост при тестовете - 385 км/ч"}
{"url": "https://www.24chasa.bg/novini/article/7722518", "text": "Президентът на Турция Реджеп Тайип Ердоган каза, че може да се срещне с лидерите на Франция, Германия и Великобритания по време на срещата на НАТО в Лондон през декември, съобщиха Асошиейтед прес и БТА. Цел на срещата е да бъде обсъдена турската военна операция в Североизточна Сирия. Ердоган коментира темата, след като германската министърка на отбраната Анегрет Крамп-Каренбауер предложи установяването на зона за сигурност в Сирия под международен контрол, а председателят на Европейския съвет Доналд Туск призова Турция да изтегли силите си от региона. Турският президент не отговори на тези изявления, но поднови призива си към европейските страни да подкрепят усилията на Турция да настани до 2 милиона сирийски бежанци в предвидената \"зона за сигурност\" в Североизточна Сирия. Ердоган отправи критика към Иран, след като официални представители на Техеран определиха като \"неприемливи\" турските планове за разполагане на военни наблюдателни постове в Сирия. Турският президент припомни подкрепата, която Турция оказа на Иран по време на противопоставянето със САЩ по въпроса за ядрената му програма, както и сътрудничеството на Турция с Иран и Русия за прекратяване на конфликта в Сирия.", "date": "2019.10.22", "title": "Ердоган може да се срещне с Макрон, Меркел и Джонсън през декември"}
{"url": "https://www.24chasa.bg/novini/article/7722593", "text": "Антикорупционната комисия е запорирала имущество за 134 млн. лв. на Миню Стайков и 9 души, свързани с него. Стайков е в ареста по обвинение за участие в организирана престъпна група и данъчни престъпления. Наскоро срещу него започна и друго разследване - за злоупотреби с пари от Държавен фонд \"Земеделие\". Бизнесменът е в ареста повече от година заедно с шурея си Белун Хазърбасанов. Обвиняем е и синът на Миню Стайков, който е под домашен арест. Преди три дни от КПКОНПИ съобщиха, че са запорирани 310 млн. лв. на Ветко Арабаджиев и съпругата му Маринела, които също са в ареста за данъчни престъпления.", "date": "2019.10.22", "title": "Запорираха 134 млн. лв. на Миню Стайков и 9 от приближените му"}
{"url": "https://www.24chasa.bg/novini/article/7721863", "text": "Няма да има проблеми с финансирането на системата на здравеопазване в България през следващата година - заяви в Добрич здравният министър Кирил Ананиев. По думите му ръстът на разходите за здравеопазване за догодина ще бъде около 500 млн. лв., а само ръстът на НЗОК ще е 395 млн. лв. „Такъв ръст ще има и в бюджета на Министерство на здравеопазването, който ще осигури устойчивост на допълнителните разходи, дадени от правителството през тази година и догодина ще бъдат осигурени целогодишно” – подчерта министърът. По повод отмяната от ВАС на Наредба 3 за определяне на пакета от здравни дейности, гарантиран от бюджета на Националната здравноосигурителна каса, Ананиев коментира, че няма да има никакви проблеми, защото Министерството на здравеопазването е на финалната права по изготвянето на нова наредба, която е съобразена с констатациите, направени от съда. „Няма да се получи вакуум, още повече, че вече се работи по проекта на новия Национален рамков договор , в който също се регламентират много неща, така че няма да има проблеми по отношение финансиране системата на здравеопазване” – каза министър Ананиев. Той съобщи още, че се прави промяна в Наредба 1 за специализациите, с която се въвежда възможност държавата да поеме своя дял в издръжката на специализанти в дефицитни медицински специалности и в региони, където има недостиг на тези кадри. Министерствата на здравеопазването и образованието обсъждат и увеличение на броя на студентите медици и на професионалистите по здравни грижи. Министър Кирил Ананиев бе в Добрич, за да открие нов компютърен томограф в многопрофилната болница за активно лечение в Добрич.. Той бе закупен със отпуснатите от здравното министерство 600 000 лева. Министърът разгледа и изцяло обновеното отделение за диализно лечение в добричката болница. В него вече работят нови 7 хемодиализни апарата, на стойност 130 хил. лв., а средствата са отпуснати от държавата.", "date": "2019.10.22", "title": "Ананиев: Няма да има проблеми с финансирането на здравеопазването догодина"}
{"url": "https://www.24chasa.bg/novini/article/7722604", "text": "Въоръжен мъж отвлече линейка в норвежката столица Осло и я вряза в група хора, съобщи британското издание \"Мирър\". Няколко души са пострадали. Все още не е ясно колко са. Сред тях има бебе или по-голямо дете, което е прието в болница. Според очевидци са се чули и изстрели. Според докладите органите на реда вече са задържали нападателя. Той е носела военни зелени панталони, камуфлажно яке и защитна жилетка.", "date": "2019.10.22", "title": "Въоръжен мъж отвлече линейка в Осло и я вряза в група хора, има пострадали (Видео)"}
{"url": "https://www.24chasa.bg/novini/article/7722600", "text": "За двама заловени с наркотици вчера в град Добрич съобщават от Областната дирекция на МВР - Добрич. Около 11.30 часа на 21 октомври в Добрич е извършена проверка на 23- годишен мъж, известен на МВР. У него е открито бяло прахообразно вещество с тегло 1,3 грама, реагиращо на амфетамин. Около 13.30 часа – отново в Добрич, е извършена проверка на 34-годишен мъж от град Каварна, също известен на МВР. В хода на проверката е установена спринцовка с кафява течност, около 2 мл., реагираща на хероин. По двата случая са образувани бързи полицейски производства. Мъжете са задържани за 24 часа.", "date": "2019.10.22", "title": "В Добрич задържаха мъже с наркотици"}
{"url": "https://www.24chasa.bg/novini/article/7722616", "text": "В резултат на климатичните промени феномените Ел Ниньо стават по-силни и загряват още повече и без това затоплящата се планета, предаде Асошиейтед прес, позовавайки се на резултатите от проучване, публикувано в сп. \"Протоколи на Американската академия на науките. За целите му учените са изследвали 33 феномена Ел Ниньо - естествено затопляне на екваториалната част на Тихия океан, което от 1901 г. причинява климатични крайности по целия свят. Специалистите са установили, че след 70-те години на миналия век феномените са започнали да се формират по-далече на запад в по-топли води, което в някои случаи води до по-силни Ел Ниньо. Мощният Ел Ниньо може да предизвика суша на някои места, например в Австралия и Индия, или наводнения в други региони, например в Калифорния. По време на Ел Ниньо ураганите в Тихия океан стават повече, а в Атлантическия - по-малко. Феноменът прави зимите по-меки и влажни в Съединените щати, които като цяло се възползват от силните Ел Ниньо. На други места обаче проявленията им са опустошителни. Феноменът от 1997-98 причини хиляди смъртни случаи от силни бури, топлинни вълни, наводнения и суша, и щети, оценени на между 32 милиарда и 96 милиарда долара. Изместеното формиране на Ел Ниньо е от значение, тъй като на запад водите естествено са по-топли, отбелязва ръководителят на изследването Ван Бин от университета на Хаваите. Преди 1978 г. 12 от 14 феномена Ел Ниньо са се формирали на изток. След 1978 г. всичките 11 са се формирали по-централно или на запад. Трите \"супер\" Ел Ниньо, започнали през 1982, 1997 и 2015 г., са се формирали на запад. По време на всеки от тях светът е \"чупил\" средните температурни рекорди. Специалистите не са проучвали противоположния феномен с охлаждащ ефект Ла Ниня.", "date": "2019.10.22", "title": "Климатичните промени правят феномените Ел Ниньо по-силни"}
{"url": "https://www.24chasa.bg/novini/article/7722622", "text": "Група от десетина души нападнали в събота вечерта двама американски войници, съобщи Танюг. Става дума за чернокожи гей младежи, които се забавлявали в нощния клуб \"Опера\". Двамата американски войници открито показали, че са гей, а един от тях описал нападението във видео, което публикувал в профила си в Инстраграм. За самия инцидент той заявил, че двамата са се борили за живота си, предава БТА. Нападнаха ни около десет мъже. В един момент един ме държеше, а двама ме удряха, изгубих съзнание, разказва войникът. От полицията заявиха, че се води разследване на инцидента. Единият младеж, на 24 години, е с леки наранявания, а другият, на 25 години, е получил лекарска помощ.", "date": "2019.10.22", "title": "В хърватския град Задар бяха нападнати двама американски войници"}
{"url": "https://www.24chasa.bg/novini/article/7722637", "text": "Председателят на ВКС Лозан Панов изрази мнение, че ако мониторингът върху България от ЕК отпадне, то това ще има значение за гражданите да разберат, че отговорността не трябва да се прехвърля на другиго и не някой друг ще ни разреши проблемите, а трябва ние да го направим. Той коментира темата пред журналисти във Висшия съдебен съвет. Лозан Панов отказа да говори в конкретика за доклада, тъй като той още не е публикуван и не е запознат нито с черновата на доклада, нито с мотивите в него. Председателят на ВКС обаче посочи, че отпадане на мониторинга звучи положително и според него това най-вероятно щяло да се използва в предстоящите два избора, в рамките на тази седмица, предаде БТА. Тази седмица предстои да бъде избран новият главен прокурор, а в края й да се проведат местни избори. Председателят на ВКС допълни още, че очевидно Механизмът за проверка надали е най-добре работещият, и ако се говори за санкции за въздействие върху правните системи, включително чрез спиране на финансови средства от ЕС, това може да се окаже по-добър механизъм Панов каза още, че последните събития в съдебната ни система са показали, че тя не е с измерения, каквито трябва да бъде една европейска съдебна система. По-късно днес докладът за България по Механизма за сътрудничество и проверка ще бъде представен официално.", "date": "2019.10.22", "title": "Лозан Панов: Отпадане на мониторинга върху България звучи положително"}
{"url": "https://www.24chasa.bg/novini/article/7722655", "text": "Стартира изграждането на новото кръгово кръстовище при 14-ти км на път Пловдив - Асеновград, съобщиха от пресцентъра на АПИ. То ще замени съществуващото кръстовище на входа на Пловдив при пресичането на пътя с улица \"Асеновградско шосе\". С осигуряването на кръгово движение с три ленти ще се повиши пътната безопасност и ще намалеят предпоставките за пътни инциденти. Проектът се финансира със средства от републиканския бюджет. Инвестицията е за над 2,3 млн.лв. Срокът за изпълнение на обществената поръчка е 6 месеца, се посочва още в съобщението.", "date": "2019.10.22", "title": "Започна изграждането на новото кръгово кръстовище на пътя Пловдив - Асеновград"}
{"url": "https://www.24chasa.bg/novini/article/7722652", "text": "Кремъл заяви, че Турция се нуждае от разрешение от сирийското правителство за разполагане на свои войски на сирийска територия, като посочи, че Москва се надява на разговори между Анкара и Дамаск на фона на турската операция в Североизточна Сирия, предаде Асошиейтед прес. Говорителят на Кремъл Дмитрий Песков подчерта, че само Дамаск може да даде разрешение за легитимно присъствие на турски войски на сирийска територия. Анкара досега отхвърля всякаква идея за преки турско-сирийски преговори във връзка с нейните действия. Песков посочи това точно преди посещението на турския президент Реджеп Тайип Ердоган в Русия днес за разговори с руския президент Владимир Путин. Песков отбеляза, че Русия признава правото на Турция да обезопаси своята граница, но добави, че очаква турската офанзива в Сирия да бъде \"пропорционална\" на тази цел.", "date": "2019.10.22", "title": "Кремъл: Признаваме правото на Турция да обезопаси границата си"}
{"url": "https://www.24chasa.bg/novini/article/7722661", "text": "\"Подозирам, че не се съобщава за всички намерени умрели свине. Нямам доказателство, но така се говори\" - това каза в отговор на въпрос изпълнителният директор на Българската агенция по безопасност на харните д-р Паскал Желязков пред журналисти в МЗХГ днес, предаде БТА. Д-р Желязков изрази притеснение от факта, че по време на лова не се откриват умрели свине и според него те се укриват. \"Намерени са само две-три, а би трябвало да са много повече\", коментира той и съобщи, че днес ще има разговор с министъра на земеделието Десислава Танева за изследванията и че в близките дни ще бъдат предприети действия, без да уточни какви. Ръководителят на БАБХ каза още, че още от първата седмица на лова е установено, че разписаните мерки трябва да се коригират, тъй като пробите постъпват много бавно и хората трябва да съхраняват простреляния дивеч няколко дни. \"Затова коригирахме нашите мерки и вече пробите ще постъпват разделени - тези за трихинели ще постъпват в държавните лаборатории, където ще бъдат изследвани, а пробите за африканска чума /АЧС/ - в държавните лаборатории, акредитирани за АЧС, където пробите за заболяването излизат в рамките на деня, в който постъпват. За трихинелата е малко по-бавно, тъй като методите са трудоемки и изискват време\", отбеляза Желязков. Запитан каква е картината от изследванията за разпространението на африканската чума по свинете, директорът на БАБХ съобщи, че днес ще докладва на министъра резултатите за първите две седмици. По думите му прави впечатление, че положителните случаи са малко - около 10-15, а малко повече са случаите на трихинела. Недоволството на свиневъди от ниските обезщетения заради акцията срещу африканската чума по свинете и информациите, че представители на свинекомплекса в Голямо Враново обмислят да съдят държавата, Желязков коментира така: \"Имат право да съдят държавата, каквото решат, ние няма да се страхуваме от техните действия\". Директорът на БАБХ подчерта още, че това, което сега предприема Агенцията, е насочено към дезинфекцията, за да може да започнат действия по репопулация на фермите. \"Фермата в Ново Враново беше свободна от инфекцията, но когато влезе инфекцията там, те започнаха да претендират половината ферма да бъде отцепена, да се въведат някакви допълнителни мерки за биосигурност и здравите животни да се оставят за отглеждане - нещо, което противоречи на европейските и други нормативни документи\", коментира д-р Желязков. Новият директор на БАБХ съобщи също, че в последното огнище във Видинско е имало убити около 4000 прасета, 300 от които са майки, които са под специален контрол и добави, че не е чул да имат претенции за ниското обезщетяване, тъй като те още не са обезщетени. Относно това как се определя размерът на обезщетението, той уточни, че се води статистика, която се ползвала за база. Там, където няма, се ползват фактурите на продадените животни от последните месеци, обясни д-р Желязков./", "date": "2019.10.22", "title": "Шефът на БАБХ: Подозирам, че не се съобщава за всички намерени умрели свине"}
{"url": "https://www.24chasa.bg/novini/article/7722664", "text": "На фона на американско-китайската търговска война и местните антиправителствени протести, които продължават вече пети месец, мнозина изразяват съмнение дали Хонконг може да запази позицията си на водещ финансов център в Азия. Някои медии съобщават за богати хонконгски жители, които прехвърлят пари в Сингапур, Лондон и други финансови центрове. От началото на годината обаче само шепа от местните клиенти на услугите ни за управление на активи са помолили за прехвърляне на сметки от Хонконг в САЩ - не повече, отколкото обикновено бихме наблюдавали като се има предвид, че основните ни клиентите са от Транстихоокеанския регион. Колеги отчитат подобен брой молби за прехвърляне на фондове към Сингапур. Еди Юе, който в началото на октомври пое поста главен изпълнителен директор на Паричното управление на Хонконг (на практика това е местната централна банка - бел. прев.), каза пред медии, че институцията не е наблюдавала сигнали за голямо изтичане на капитали. Макар депозитите в хонконгски долари в местните банки да намаляха през август (последния месец, за който има данни) депозитите в щатски долари се увеличават. \"Частните банки не отчитат клиенти да искат прехвърляне на големи суми пари извън Хонконг\", каза през септември Норман Чан, предшественикът на Юе. Повечето клиенти на дейностите ни по управление на активи отдавна имат сметки в множество юрисдикции. По сметките им обикновено се държат акции, облигации и средства, номинирани в множество валути, включително щатски долари, йени, британски лири, евро и канадски долари. Обикновено активите в хонконгски долари са само малка част от портфолиото им, като целта на тези книжа като цяло е да осигурят връзка с китайската икономика. Има малко причини някой да иска прехвърлянето на такива активи другаде. Хората, които прехвърлят други средства в чужбина, но продължават да живеят в Хонконг и да ценят качеството на услугите, достъпни тук, вероятно ще върнат активите, веднага щом утихне шумотевицата около протестите. Хонконг всъщност запазва третото си място в най-новата класация на световните финансови центрове, която бе публикувана през септември от британската компания Z/Yen и Китайския институт за развитие. Преди града се нареждат само Ню Йорк и Лондон, като Хонконг е близо до британската столица. Тъй като хонконгският долар е \"вързан\" към щатския, то разликата в лихвите между дългосрочните суверенни облигации на Хонконг и САЩ дава важен сигнал за паричните потоци към и от града. Текущите пазарни курсове в момента сочат, че инвеститорите са готови да заемат пари на хонконгското правителство за 10 години при лихва, която е с 0,4 процентни пункта по-ниска от исканата от правителството на САЩ. Разликата всъщност се е увеличила през последните месеци - точно обратното на това, което би се очаквало, ако движимият капитал се стреми да избяга от Хонконг. Междувременно цените на недвижимите имоти в града са отстъпили много малко от максимумите, които достигнаха неотдавна. Трансакциите обаче са намалели, което сочи, че собствениците предпочитат да задържат апартаментите, вместо да рискуват да продават при по-ниски цени. Макар фондовият пазар на Хонконг да изостава от американския, значимостта му за чуждестранните инвеститори се увеличава. Това се дължи най-вече на развитието на специфичните връзки, които дават на чуждестранните инвеститори достъп до китайския фондов и капиталов пазар чрез Хонконг и отварят хонконгския пазар за инвеститори от континенталната част на Китай. Тези връзки помогнаха китайските акции да се включат в световните референтни индекси, съставяни от платформи като MSCI и FTSE Russell, следени от инвестиционни фондове с трилиони долари. Китайските компании, които се опитват да наберат твърди валути и да достигнат до чуждестранни инвеститори, също все още ценят Хонконг. Според данни, събрани от френската банка Natixis, близо две трети от китайските компании, които са листвали акции в чужбина от 2010 година, са избрали да се включат на борсата в Хонконг, както и 60 % от компаниите, емитирали облигации на офшорния пазар. В резултат от тази тенденция, компаниите от континентален Китай сега осигуряват по-голямата част от пазарната капитализация на Хонконгската фондова борса. Освен със свободно конвертируемата си валута Хонконг привлича китайските компании и с правната си система, която се радва на международно доверие и ефикасност, благоприятната за бизнеса инфраструктура и сравнително ниските данъци. Предвид всичко това, градът е всепризнатата врата на Китай за чуждестранни инвестиции. Две трети от изходящите преки чуждестранни инвестиции от континентален Китай минават през Хонконг, което отговаря на дела на инвестициите, идващи в страната през бившата британска колония. Хонконг освен това е водещият световен център за операции с юани. Значимостта на тази роля се засилва на фона на усилията на Пекин да увеличи използването на националната валута като алтернатива на щатския долар в международната търговия и финанси особено във връзка с инициативата \"Един пояс, един път\". Въпреки безредиците по улиците, които в по-голямата си част стават извън работните часове на пазарите, Хонконг запазва важните си предимства и доверието на световните инвеститори и компании като предпочитан център за свързване на най-голямата бързорастяща икономика с останалата част на света. Неотдавнашното възраждане на първичните публични предлагания в града показва, че Хонконг в много голяма степен все още е водещият финансов център в Азия. Символ на това е успешната продажба на акции за 5,75 милиарда долара на Budweiser Brewing Co. APAC, което е най-голямото първично публично предлагане за тази година в Азия.  (БТА)", "date": "2019.10.22", "title": "Протестите няма да лишат Хонконг от ролята му на водещ финансов център в Азия"}
{"url": "https://www.24chasa.bg/novini/article/7722654", "text": "Започва строителството на над 6 км от Софийския околовръстен път в отсечката от пътен възел \"Цариградско шосе\" до пътен възел \"Младост\", съобщи Агенция \"Пътна инфраструктура\". Инвестицията е за 142,7 млн. лв. с ДДС и средствата са от републиканския бюджет. В момента се извършва подготовка за същинските строителни работи. Съществуващият двулентов път ще бъде реконструиран в 6-лентов с две локални платна за движение. С новото трасе ще се осигури връзка между автомагистралите \"Струма\" и \"Тракия\", ще се улесни транзитния трафик от АМ \"Европа\" и връзката с граничните пунктове с Турция и Гърция. По договор участъкът трябва да е готов в края на 2021 г. Началото на проектния участък е при 35-и км, което е малко след края на пътния възел при пресичането на бул. \"Цариградско шосе\" и Софийския околовръстен път. Краят е при 41-и км, където отсечката ще се свързва с реконструирания през 2012 г. участък от Софийския околовръстен път. Отсечката ще бъде с две платна с по 3 ленти за движение в посока или общо 6 ленти, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. \"Стар Лозенски път\", п. в. \"Патриарх Герман\", п. в. \"Самоковско шосе\", п. в. \"Младост\". Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Изпълнител на строително-монтажните работи на участъка от път II-18 от км 35 до км 41 е \"ГБС - Инфраструктурно строителство\" АД. Стойност на договора за проектиране и СМР: 142 741 559,46 лв. с ДДС. Строителният надзор е възложен на обединение \"СОП - Юг 2018\". Техният договор е за 1 856 808,00 лв. с ДДС.", "date": "2019.10.22", "title": "Строят околовръстния път от АМ \"Тракия\" до ж. к. \"Младост\" (Снимки)"}
{"url": "https://www.24chasa.bg/novini/article/7722675", "text": "В село. Безмер, област Добрич, е спрян за проверка лек автомобил „Сеат” с варненска регистрация, управляван от 35-годишен мъж от село. Йорданово, област Силистра, около 20.30 ч.на 21 октомври – съобщават от Областната дирекция на МВР-Добрич. При последвалата проверка за употреба на алкохол е отчетено наличието на 2,48 промила в издишания от водача въздух. Той е задържан за 24 часа. По случая е образувано бързо полицейско производство.", "date": "2019.10.22", "title": "Хванаха пиян шофьор при проверка в Добричко"}
{"url": "https://www.24chasa.bg/novini/article/7722688", "text": "В бюджета за 2020 г. ще бъде заложено ново 10-процентно увеличение на възнагражденията на военнослужещите. Това каза в Русе вицепремиерът и министър на отбраната Красимир Каракачанов, предава БТА. По думите му за две години и половина в армията са се случили повече неща, отколкото за последните 25 години - по отношение на техника, на възнагражденията на военнослужещите, които са повишени на два пъти с по 10 процента, както и на увеличение на наличния състав. По повод на случая с изнасиленото 16-годишно момиче от двама мигранти от афганистански произход, Каракачанов заяви, че това е поредното престъпление, извършено от подобни хора, \"дошли нелегално в България и се налага ние да ги храним\". Той коментира, че към момента няма заплаха за мигрантски натиск срещу България. Според него това може и да се случи, ако Турция реши да използва наличието на тези 3 милиона мигранти на своя територия като коз в своята европейска политика. \"Смятам, че в момента Турция няма да си позволи да използва този коз, защото повечето държави от Европейския съюз са по-благосклонни да правят компромис с политиката на Ердоган. Той няма да рискува да влезе в конфликти с ЕС. На него не му трябва още един конфликт. Защото ако ЕС наложи санкции, заедно с ограниченията, наложени от САЩ, това ще доведе до рухване на турската икономика\", каза Каракачанов. Той заяви, че България охранява границата си. По думите му цялата необходима техника е налична там. Армията също е в готовност да помага на Гранична полиция, ако се наложи. \"Смятам, че ако се появи такава вълна, ние трябва да я спрем с цената на всичко, включително с използване на сила, като тук нямам предвид използване на огнестрелно оръжие. Има достатъчно други средства. Трябва да сме твърди в това отношение, за да си спасим държавата от евентуални проблеми\", каза вицепремиерът. В Русе Каракачанов посети летния театър към Военния клуб, който ще бъде ремонтиран с 280 000 лева, отпуснати от Министерството на отбраната.", "date": "2019.10.22", "title": "Увеличават заплатите на военнослужещите с 10% от 2020 г."}
{"url": "https://www.24chasa.bg/novini/article/7722690", "text": "Наказание лишаване от свобода за срок от 11 месеца при първоначален общ режим получи 20-годишен младеж от Добрич, след като Окръжният съд одобри сключеното между него и прокуратурата споразумение. Подсъдимият се призна за виновен в това, че на 27 февруари т.г., без надлежно разрешително, е държал с цел разпространение високорискови наркотични вещества – 33.24 грама марихуана, на обща стойност 199.44 лева, и 23.60 грама амфетамин, на стойност 708 лева. Част от наркотиците били открити при полицейска проверка на подсъдимия, а останалите в таванско помещение, обитавано от него, където била намерена и електронна везна. Подсъдимият е извършил престъплението в изпитателния срок на две предходни негови условни осъждания – за грабеж и шофиране след употреба на наркотици. По тази причина сега той ще трябва да изтърпи ефективно още 6 месеца лишаване от свобода при първоначален общ режим.", "date": "2019.10.22", "title": "Ефективна присъда за дрога постанови Окръжният съд в Добрич"}
{"url": "https://www.24chasa.bg/novini/article/7722695", "text": "Хърватия влиза в битката за новия завод на \"Фолксваген\", съобщава местното издание \"Вечерний лист\". Очаква се инвестицията да надвиши милиард евро, предаде  . Според вестника, който се позовава на анонимен източник от хърватското Министерство на икономиката, страната ще се включи в надпреварата за новия завод на \"Фолксваген\" заедно с България, Сърбия и Румъния. Очаква се инвестицията да надвиши 1 млрд. евро и да осигури нови 4000 работни места. Заводът на немския автомобилен гигант трябваше да бъде построен в турския град Измир и да е на обща стойност 1,3 млрд. евро. Плановите действия бяха за производство на 300 000 автомобила \"Пасат\" и \"Шкода\".", "date": "2019.10.22", "title": "Хърватия също влиза в надпреварата за завод на \"Фолксваген\""}
{"url": "https://www.24chasa.bg/novini/article/7722706", "text": "За първи път от три години насам най-голямата социална мрежа \"Фейсбук\" отпада от първата десетка на най-скъпите световни марки, съобщава  . Годишната класация Best Global Brands на Interbrand, част от комуникационната група Omnicom Group, отчита при подреждането постигнатите от компаниите финансови резултати през годината, влиянието на бранда върху избора на потребителите и способността му да създава лоялност. 1. Apple, 234.1 2. Google, 167.7 3. Amazon, 125.3 4. Microsoft, 108.8 5. Coca-Cola, 63.4 6. Samsung, 61.1 7. Toyota, 56.2 8. Mercedes-Benz, 50.8 9. McDonald’s, 45.4 10. Disney, 44.4 В класацията на Interbrand Facebook заема 14-о място, което е с пет позиции по-надолу в сравнение с 2018 г. Така за една година стойността на марката е намаляла с 12% до 39.9 млрд. долара. До 2017 г. цената на бранда на интернет гиганта постоянно нарастваше, като тогава достигна 8-а позиция в класацията с 48.2 млрд. евро. Година по-късно Facebook падна с една позиция надолу, а за 2019 г. излезе от Топ 10 на най-скъпите марки в света. Спадът на социалната мрежа вероятно до голяма степен се дължи на скандала с консултантска фирма Cambridge Analytica, която неправомерно е получила достъп до данните на 87 млн. потребители на Facebook. \"Липсата на доверие в дадена марка, ако стигне до сърцевината на нейния бизнес модел, наистина се отразява на марката\", коментира пред WSJ глобалният изпълнителен директор на Interbrand Чарлс Тривейл. Първите места в класацията на Best Global Brands за поредна година заемат гигантите Apple и Google, чиято стойност продължава да расте. Марките им се оценяват на съответно 234.2 млрд. долара (9% ръст за годината) и 167.7 млрд. долара (8% ръст за годината). На трета позиция се класира Amazon, който запазва мястото си от миналата година. Стойността на бранда е 125.3 млрд. долара, с 24% повече в сравнение с 2018 г., което е и сред най-значителните ръстове измежду всички 100 марки в класацията. В топ 10 на най-скъпите брандове тази година влиза Disney, който се изкачва с четири позиции или 11% за годината до стойност от 44.4 млрд. долара. \"Компаниите, които се справят добре, са тези, които правят големи залози\", казва още Тревал пред WSJ по повод предстоящото лансиране на стрийминг услугата на Disney. Според анализа на Interbrand стойностите на марките в луксозния сегмент и ритейл сектора са най-бързо растящите за втора поредна година.", "date": "2019.10.22", "title": "\"Фейсбук\" отпадна от Топ 10 на най-скъпите марки в света"}
{"url": "https://www.24chasa.bg/novini/article/7722902", "text": "Бившият президент Джими Картър отново е в болница, след като паднал и наранил таза си в дома си в Плейнс, щата Джорджия, предаде Асошиейтед прес, цитирана от БТА. Говорителка на Центъра \"Картър\" определи фрактурата като \"лека\" в съобщение, разпространено днес. По думите й 95-годишният експрезидент е в добро настроение във \"Фиби съмър медикъл сентър\" и с нетърпение очаква да се възстановява у дома след снощното падане. Това е третото падане на Картър през последните месеци. Първото през пролетта наложи операция за замяна на тазобедрена става. Картър падна още веднъж този месец и въпреки че получи 14 шева, още на следващия ден сe появи, макар и с бастун, на строежа на къща на благотворителната организация \"Хабитат за човечеството\" (Habitat for Humanity) в Нашвил, щата Тенеси. Картър е най-възрастният жив бивш президент в историята на САЩ. Той и 92-годишната Розалин неотдавна станаха най-дългогодишната \"първа двойка\", надминавайки Джордж и Барбара Буш, с над 73-годишен брак, припомня АП.", "date": "2019.10.22", "title": "Бившият президент на САЩ Джими Картър отново падна в дома си и си счупи таза"}
{"url": "https://www.24chasa.bg/novini/article/7722962", "text": "Комисията по атестирането и конкурсите към Прокурорската колегия на Висшия съдебен съвет съобщи, че е изпратила писмо до председателя на Върховния касационен съд Лозан Панов в отговор на негово писмо от 02.10.2019 г. и в изпълнение на решение на Прокурорската колегия по протокол № 30/09.10.2019 г., т. 22. В писмото пише: „От посочените в Раздел II от доклада по чл. 173, ал. 9 от ЗСВ 230 (двеста и тридесет) прокурорски актове, прокурор Гешев е внесъл в съда 134 (сто тридесет и четири) обвинителни акта, 6 (шест) споразумения и 70 (седемдесет) предложения по чл. 78а от НК за дейността му в Софийска районна прокуратура от 17.04.2006 г. до 01.06.2009 г., както и 15 (петнадесет) обвинителни акта и 5 (пет) споразумения за дейността му в Софийска градска прокуратура. Данните за броя на осъдените лица, генерирани от Унифицираната информационна система на Прокуратурата на Република България (УИС) за горепосочените периоди, показват общ брой 233 (двеста тридесет и три) осъдени лица, с влязъл в сила съдебен акт. Като комисия изготвила доклада по чл. 173, ал. 9 от ЗСВ считаме, че няма основание за разглеждане на актове на прокурор Гешев по същество, като изводите залегнали в доклада се базират на информацията от приетата, с решение на Висшия съдебен съвет по протокол №16/10.04.2014 г., последна атестация с комплексна оценка „много добра“, отразяваща резултатите от извършената проверка на прокурорската му дейност в периода от 22.07.2009 г. до 22.07.2013 г. След периода на последното атестиране няма данни за влошаване качеството на работата му, а за отлично изпълнение на служебните му задължения, както и за проявен висок професионализъм, за което прокурор Гешев три пъти е поощряван с отличие „служебна благодарност“ със заповеди на главния прокурор от 2015 г., 2016 г. и 2017 г. Липсват констатации от отдел 06 „Административен“, направление „Инспекторат“ на Върховна касационна прокуратура за допуснати от прокурор Гешев нарушения, както и основателни жалби и сигнали срещу него в Инспектората към Висшия съдебен съвет. По отношение на прокурор Гешев няма образувани дисциплинарни производства, няма наложени дисциплинарни наказания и не му е обръщано внимание по смисъла на чл. 327 от ЗСВ. В отдел 01 „Специализиран“ при Софийска градска прокуратура, където прокурор Гешев е разпределен със заповед от 18.02.2014 г. на административния ръководител на Софийска градска прокуратура, поради ангажирането му с работата по ДП 92/2014 г. по описа на СО-СГП, пр. пр. № 6466/2014 г. на СГП (делото КТБ), същият е изключен от случайното разпределение на новообразувани преписки и дела за периода от 14.07.2014 г. до 26.05.2016 г. Със заповед на главния прокурор от 09.06.2016 г. прокурор Гешев е командирован в Специализираната прокуратура, а от 19.07.2016 г. до 16.07.2018 г. заема длъжността „административен ръководител“ на Специализираната прокуратура. Обвинителният акт по делото КТБ – ДП № 32/2016 г. по описа на СО-СП, пр. пр. № 309/2016 г. по описа на СП, изготвен от екип от трима прокурори, сред които и Иван Стоименов Гешев, е внесен в Специализирания наказателен съд на 20.07.2017 г. Обвинителният акт е с обем от 85 (осемдесет и пет) тома и съдържа 10 821 (десет хиляди осемстотин двадесет и един) листа срещу 18 (осемнадесет) лица за множество престъпления и присвоено имущество на обща стойност 2 765 847 972,37 лв. Към настоящия момент делото е на етап съдебно следствие.“ Към писмото е приложен атестационният формуляр от последната атестация на прокурор Гешев, с комплексна оценка „много добра“, приета с решение на Висшия съдебен съвет по протокол №16/10.04.2014 г.", "date": "2019.10.22", "title": "ВСС даде информация на Лозан Панов за прокурорските актове на Гешев"}
{"url": "https://www.24chasa.bg/novini/article/7722975", "text": "БСП винаги е подкрепяла мерките, които имат за цел да осигурят честното и демократично провеждане на изборите. За съжаление това е поредната кампания, в която институции заемат страната на управляващите в предизборния процес. Прави силно впечатление, че органите на реда са насочили усилията си изцяло към кандидатите на левицата, като всяка акция е шумно отразявана в медиите - било то и само проверка по анонимен сигнал. В същото време институциите мълчат оглушително по над 10 наши сигнала, свързани с нарушаване на българското законодателство. Няма нито едно \"профилактиране\" на ръководители или кандидати на ГЕРБ, което на фона на кампаниите в Русе, Созопол, Горна Оряховица не прилича на случайност, а на протекция. Институциите си затварят очите за силовите действията на управляващите в общини като Септември, Бяла Слатина, Смолян. Хора с влязла в сила присъда, доказани сводници и лихвари се вихрят необезпокоявано като кандидати на управляващите. Управляващите са тези, които владеят властовия и финансов ресурс, но активно се проверяват представителите на опозицията, които бяха оставени без субсидия. Едните са поставени в комфорт да водят своята кампания по същество, а другите - в обяснителен режим. Остават броени дни до изборния ден и призоваваме институциите да бъдат на висотата на отговорността си пред обществото, а не на ангажиментите си към тези, които ги назначават.", "date": "2019.10.22", "title": "БСП: За пореден път институции заемат страната на управляващите в предизборното състезание"}
{"url": "https://www.24chasa.bg/novini/article/7722976", "text": "Петнадесет са вече жертвите на протестите, прераснали в насилие в Чили, предаде Франс прес, като се позова на съобщение на чилийското правителство. Тези хора са загинали основно при пожари и разграбване на търговски центрове в Сантяго и в други населени места, заяви заместник-министърът на вътрешните работи Родриго Убия. Той допълни, че три от жертвите в столицата са били простреляни, предава БТА. В протестите, прераснали в сблъсъци със силите на реда, бяха ранени 239 души. Ранени бяха и около 50 военни и полицаи. Арестувани досега са 2200 души. Заради протестите, избухнали в края на миналата седмица, днес президентът Себастиан Пинера свика консултации с лидерите на политическите партии, за да проучи идеята за договаряне на социален пакт, който ще обедини политическите сили в търсене на възможно най-добрите решения за проблемите, засягащи чилийците. От петък вечер в столицата, както и в 9 от 16-те провинции на страната, в сила е извънредно положение. За трета поредна нощ в Сантяго имаше комендантски час, продължил от 20 ч. до 6 ч. тази сутрин. Близо 10 000 полицаи и военни са разположени по чилийските улици. Това се случва за първи път от края на диктатурата на генерал Аугусто Пиночет (1973-1990 г.) Днес призив за протести и за стачки отправиха и 18 чилийски синдиката и организации. Призивите са за стачки и протести за утре и за четвъртък. Протестите започнаха заради увеличението на цената на билетите за метрото в Сантяго, което впоследствие беше отменено от президента, но протестите продължиха, подхранвани от народното недоволство срещу икономическите и социалните условия в страната и неравенството. Метрото, с което всеки ден пътуват около три милиона души, продължава да е почти изцяло затворено, след като в петък демонстранти вилняха и нанесоха щети на 78 станции. Щетите се оценяват на над 300 милиона долара. Вчера само една от седемте линии на метрото поднови частично работа. Прекратени са занятията в почти всички училища и университети в столицата. На летището в Сантяго чилийско-бразилската авиокомпания ЛАТАМ, която е най-голямата в Латинска Америка, инсталира десетки походни легла за пътниците, които са блокирани там от началото на протестите заради анулиране или промяна на часа на полетите им.", "date": "2019.10.22", "title": "15 са вече жертвите от протестите в Чили, 239 са ранени"}
{"url": "https://www.24chasa.bg/novini/article/7722989", "text": "Преговорите между президентите на Русия и Турция Владимир Путин и Реджеп Тайип Ердоган, които започнаха преди около два часа в Сочи, все още се водят на четири очи, съобщи пред журналисти ръководителят на Росатом Алексей Лихачов, предаде ТАСС. Още не са ни повикали, /преговорите/ се водят на четири очи, каза Лихачов. Той уточни, че членовете на делегацията близо два часа чакат президентите да ги повикат да се присъединят към преговорите, предава БТА.", "date": "2019.10.22", "title": "Путин и Ердоган преговарят на четири очи"}
{"url": "https://www.24chasa.bg/novini/article/7722980", "text": "НАСА не желае да се стигне до ситуация, при която на борда на Международната космическа станция (МКС) няма американски астронавти, съобщи ТАСС. Това заяви директорът на американското космическо ведомство Джеймс Брайдънстайн на пресконференция в рамките на 70-ия международен конгрес по астронавтика във Вашингтон, предаде БТА. \"Искаме на МКС винаги да има американски астронавт - каза той. - И Русия иска на борда на станцията да има руски космонавт. Ако търговските кораби, разработвани от американските компании \"Спейс Екс\" и \"Боинг\", не са готови през първата половина на следващата година, американските астронавти ще се върнат у дома през октомври 2020 г. Искаме партньорството да продължи, за да може кораби \"Союз\" да бъдат ползвани от американски астронавти, а американски търговски кораби - от руски космонавти. Така ще може да се поддържа и руското, и американското присъствие на МКС дори ако има провали.\" Брайдънстайн поясни, че САЩ се надяват да възобновят пилотираните полети до МКС с кораби собствено производство през първата половина на 2020 г., но засега не поставят конкретни срокове заради необходимостта да бъдат извършени повече изпитания. \"Смятам, че през първата половина на следващата година компаниите \"Спейс Екс\" и \"Боинг\" ще осъществят успешни изстрелвания към МКС\", каза той. Брайдънстайн отбеляза, че за разлика от руските кораби \"Союз\", които отдавна са доказали надеждността си, американската програма в момента се разработва. НАСА иска да изпрати хора на Луната, но не изключва международно участие при осъществяването на тази цел, а това може да позволи за пръв път в историята неамериканци да стъпят на естествения спътник на Земята, предаде Франс прес. \"Нуждаем се от всички международни партньори, за да идем на Луната - увери Брайдънстайн. - Ако се споразумеем за приноса на отделни страни, не виждам защо международните ни партньори да не дойдат с нас на Луната.\" Само 12 американци са стъпили на Луната в рамките на мисиите \"Аполо\" (1969 - 1972). САЩ разработват космически кораб \"Орион\" и окололунна станция \"Гейтуей\", като завръщането на хора на Луната е планирано за 2024 г. в рамките на мисията \"Артемис 3\". Този етап ще е единствено с американско участие. Едва по-късно, след уголемяването на \"Гейтуей\" неамериканци ще може да стигнат до Луната.", "date": "2019.10.22", "title": "НАСА иска винаги да има американски астронавт на МКС"}
{"url": "https://www.24chasa.bg/novini/article/7722998", "text": "Приятели, отново Васко и Тина чупят рейтингите по гледаемост! И не само това. Водещата телевизия за пореден път тези дни прави силно разследване с необорими доказателства за кражби на много милиони! Браво, колеги! След вас върви и прокуратурата. Това написа във фейсбук Кирил Домусчиев. Кoмeнтaрът нa coбcтвeникa нa NОVА e пo пoвoд рaзcлeдвaнe на журналиста Васил Иванов за очен лекар, в източване на Здравната каса и фалшифициране на документи, който след това е повишен в национален консултант. Става дума за доцент Борислав Кючуков, шеф на очната клиника в ИСУЛ, срещу когото и в момента се води разследване от прокуратурата и ГДБОП. Проверка на Здравната каса, разследване на прокуратурата и ГДБОП уличи доцент Кючуков, че е източил 300 000 лева от здравните ни осигуровки за период от 3 години. Експертиза доказва, че лекарят е записвал в медицинската документация, че е извършил сложни операции на всички 860 пациенти, които са отишли в клиниката за рутинната процедура - премахване на перде. За рутинната процедура Здравната каса заплаща 360 лева, а за написаните от Кючуков усложнения – двойно повече-700 лв.", "date": "2019.10.22", "title": "Домусчиев: Журналистите на NOVA отново чупят рейтингите"}
{"url": "https://www.24chasa.bg/novini/article/7723025", "text": "Еспър, който пристигна в Рияд късно снощи, обсъди с монарха \"редица въпроси от областта на отбраната и съвместната сигурност\", се казва в съобщение на официалната саудитска информационна агенция СПА. \"Днес обсъдих с крал Салман разполагането на американски сили и оборудване в Саудитска Арабия. Съгласни сме, че е необходимо да се заеме твърда защитна позиция в региона за възпиране на пагубното поведение на Иран и за насърчаване на стабилността\", написа Еспър в Туитър, предава БТА. Той посети военновъздушната база \"Принц Султан\" в централния саудитски град Ал Хардж. Той беше съобщил, че ще се срещне с американските военни в кралството, за да се увери в дееспособността на разположените в района сили за подпомагане на защитата на Саудитска Арабия, възпиране на Иран и предотвратяване на конфликт. По-рано този месец Пентагонът каза, че разполага още 3000 войници в Саудитска Арабия - един от големите съюзници на САЩ в Близкия изток. От миналата година връзките между САЩ и Иран - регионален съперник на Саудитска Арабия, се влошиха, след като Вашингтон се оттегли от ядреното споразумение между Техеран и големите сили. По-рано тази година иранският президент Хасан Рохани обяви, че неговата страна ще започне частично да се оттегля от споразумението.", "date": "2019.10.22", "title": "Американският министър на отбраната\nразговаря със саудитския крал"}
{"url": "https://www.24chasa.bg/novini/article/7723019", "text": "Развитието на ситуацията с реформата на съдебната система и борбата с корупцията в Румъния през първите девет месеца на 2019 г. бе причина за сериозна загриженост, а Европейската комисия бе принудена да информира румънските власти през май 2019 г., че ако не предприемат необходимите подобрения или предприемат нови негативни стъпки, Комисията ще вземе мерки в съответствие с рамката за правовата държава и параметрите на Механизма за сътрудничество и проверка. Това се посочва в най-новия доклад на Европейската комисия по Механизма за сътрудничество и проверка, който бе одобрен днес от колегиума на комисарите, съобщава агенция Аджерпрес, цитирана от БТА. Докладът анализира ситуацията в Румъния от ноември 2018 г. Документът посочва, че след последния доклад Европейската комисия е била принудена на няколко пъти да изпраща на румънските власти своята загриженост относно правовата държава във връзка с развитията в реформата на съдебната система и борбата с корупцията. Всеки път Комисията потвърждаваше отстъплението от напредъка, постигнат в предишни години, и фактът, че това развитие предизвиква сериозна загриженост. Европейската комисия изразява съжаление, че Румъния не е приложила допълнителните препоръки, направени през ноември 2018 г., които са били в пълно съгласие с позициите и на други институции. Въпросните препоръки трябва да бъдат приложени, за да се възстанови процесът на реформи и страната да се върне в траекторията за приключване на Механизма за сътрудничество и проверка, както предвиждаше докладът от януари 2017 г. Комисията изразява готовност да окаже подкрепа на румънските власти с тази цел. Комисията ще продължи да следи отблизо развитието на ситуацията посредством Механизма за сътрудничество и проверка, се посочва в прессъобщение на Европейската комисия относно доклада. Комисията приветства факта, че през юни румънското правителство е изразило желание да промени подхода си и взема предвид това, че са били положени усилия за участие в нови консултации и диалог със съдебната система. Комисията очаква с нетърпение този ангажимент да бъде отразен в законодателството и в други конкретни действия. Напредъкът предполага конкретни стъпки - както законодателни, така и административни, по отношение на препоръките в този доклад. Ключовите институции в Румъния трябва заедно да дадат доказателство за твърд ангажимент към независимостта на съдебната система и борбата с корупцията и да осигурят ефективност на националните гаранции и на системата за контрол и равновесие, се посочва в доклада. В доклада от ноември 2018 г. Европейската комисия стигна до заключение, че необратимостта на напредъка в Румъния е поставена под въпрос. Затова към 12-те препоръки от доклада от януари 2017 г., бяха добавени още осем допълнителни препоръки, припомня Аджерпрес. Европейският парламент и Европейският съвет подкрепиха тази позиция. Европейският парламент прие резолюция, с която поиска сътрудничество и изтъкна опасностите пред правовата държава в Румъния. В заключенията на Европейския съвет от декември 2018 г. изрично бе поискано от Румъния да приложи на практика допълнителните препоръки, припомня Аджерпрес.", "date": "2019.10.22", "title": "Европейската комисия: Загрижени сме за развитието на съдебната реформа в Румъния"}
{"url": "https://www.24chasa.bg/novini/article/7722853", "text": "Несъобразени изкопни работи на строителна фирма са причината за прекъсването на тока в столичния квартал „Люлин“ днес следобед. Скъсан е кабел 20 kV, собственост на ЧЕЗ Разпределение България, като в резултат без електрозахранване за близо час остават 2900 клиенти в 8, 9 и 10-та част на квартала. Само преди 2 седмици при изкопни работи на строителни фирми беше скъсан друг кабел на дружеството в „Люлин“. Тогава без електрозахранване останаха близо 5000 клиенти. ЧЕЗ Разпределение България призовава фирмите да координират с компанията поне две седмици предварително къде и кога ще извършват изкопни дейности. Това може да става на телефон 0700 10 010 или на имейл  .", "date": "2019.10.22", "title": "Изкопни дейности на строителна фирма са причината за спирането на тока в столичния кв. „Люлин“"}
{"url": "https://www.24chasa.bg/novini/article/7723021", "text": "Сенатът на САЩ ратифицира днес протокола за членство на Северна Македония в НАТО с 84 гласа \"за\" и 2 \"против\", предаде агенция МИА. САЩ са 25-та членка на НАТО, ратифицирала протокола, който бе подписан от постоянните представители на страните членки на 6 февруари 2019 г., предава БТА. Очаква се и останалите страни членки да ратифицират протокола и Северна Македония да стане пълноправна членка на алианса преди срещата на върха на НАТО на 3 и 4 декември в Лондон.", "date": "2019.10.22", "title": "Американският Сенат одобри протокола за членство на Северна Македония в НАТО"}
{"url": "https://www.24chasa.bg/novini/article/7722799", "text": "„София е образователната столица на България, а образованието е истинският двигател за развитие на икономиката. Промяната на града трябва да продължи във всички сектори, да увеличим скоростта и да надграждаме. За мен да си кмет означава да работиш с ясни приоритети, а за мен образованието е кауза“. Това каза кандидатът за кмет на София Йорданка Фандъкова, издигната от местна коалиция ГЕРБ/СДС, на среща с представители от образователния сектор. Фандъкова получи категорична подкрепа за политиките в сферата на образованието и новите проекти, заложени в програмата й. Това съобщиха от пресцентъра на ПП ГЕРБ. На срещата присъстваха учители и директори на столични детски градини и училища, представители на синдикалните организации Янка Такева - председател на Синдиката на българските учители, доц. Лиляна Вълчева - председател „Синдикат висше образование“ в КНСБ, Юлиян Петров - председател на „Синдикат Образование“ към КТ „Подкрепа“, ректори на университети, представители на неправителствения сектор и частните училища, както и кандидатите за общински съветници Малина Едрева, Нина Чанева и Деан Стаматов. „Когато започнах работа като зам.-кмет заварих заменени, продадени и затворени 44 детски градини“, припомни Фандъкова. Оттогава досега са построени 100 нови детски градини и са осигурени над 17 000 нови места. „Само тази година изграждаме 10 детски градини и се подготвя строителството на още 6. За мен това е начинът да помагаме на родителите да се върнат на работа, да бъдат спокойни и да създават семейство“, каза Фандъкова. Наред със строителство трябва да продължи и модернизацията на училищата и детските градини, каза кандидатът за кмет. „Предвиждаме строителство на 6 нови училища и имаме конкретни проекти. Те са в кв. „Манастирски ливади – изток“, кв. „Манастирски ливади – запад“, кв. „Витоша“, кв. „Малинова долина“, нова сграда на 28 СУ в „Красна поляна“ и нов учебен блок на 9-та Френска езикова гимназия“, каза Фандъкова и припомни, че вече са изградени 12 нови училищни сгради и още 8 са в строителство. Фандъкова благодари за съвместната работа с представителите на образователния сектор и подчерта. „Много важно е, че заедно с неправителствения сектор успяхме да създаваме политики, за приобщаване, за интеграция и грижа за всички деца“, каза кандидатът за кмет на София. Своята ясна подкрепа изрази Янка Такева, която каза, че е убедена в успеха на Фандъкова и затова вече поставя задачи за работа. В своето изказване ректорът на Софийския университет проф. Анастас Герджиков посочи, че за тези 10 години г-жа Фандъкова не се е превърна в онези навъсени и надменни политици, с които човек не желае да говори. Той заяви, че промяната, която е направена преди четири години за средното образование, трябва да бъде продължена и в сектора на висшето образование. По думите му това е важно дори и заради сградния фонд, който трябва да изглежда добре в столицата ни.", "date": "2019.10.22", "title": "София ще строи 6 нови училища"}
{"url": "https://www.24chasa.bg/novini/article/7723235", "text": "Над 23,5 млн. лева беше през 2011-та общинският дълг, сега е 11,8 млн. лева. Общо задълженията на общината са по-малко от 13,5 млн. лв. 3,9 млн. лв. спрямо 300 000 лева. През 2011-та година, при постъпването на сегашния ръководен екип в община Смолян заварихме навсякъде затворени врати. Заради натрупаните към контрагентите задължения, за да купим каквото и да било - химикалка или строителни материали, изискваха от нас да ги плащаме в брой. Отношението към общината беше крайно негативно. Доверието беше напълно загубено. А сега с чиста съвест мога да кажа, че на която и врата да потропаме, винаги ще ни се отзоват. Даже има фирми, които ни правят отстъпки - в цени на стоки, в машиносмени и услуги. Например при бедствия и аварии реагират веднага с прозвъняването. Просто те връщат същата коректност, която я има от страна на общината. С финансова дисциплина, с пълна оптимизация на възможностите. За мен е най-интересно, че дори след като намалихме данъчните ставки през 2012 г. без много продажби и заведени срещу общината дела, успяхме да не допуснем нови задължения. Мобилизирахме усилия в следене, оптимизиране и контрол на разходите, за да ги оползотворим в разплащане на стари задължения и покриване на новопоетите ангажименти. В момента нямаме неразплатени фактури за период 2-3 месеца назад. В септември месец погасихме задължението по главници от 430 000 лв. по облигационния заем и към ПУДООС - 160 000 лв. Не успяхме да изпълним част от програмата на кмета г-н Мелемов. Не можахме да довършим някои инфраструктурни обекти, не успяхме да направим в определени села ремонти на читалищни и общински сгради, пътища, подпорни стени. Не можахме да подобрим инфраструктурата и базите на културните институции. В сградата на РДТ например парната инсталация не е в добро състояние. Въпреки всичко с наличните средства постигнахме много. Подобрихме абсолютно всички спортни бази и съоръжения, отворихме плувен басейн, възобновихме една спортна зала, изградихме друга нова. Откак поехме уличното осветление, то е в много по-добро състояние, с около 10 пъти по-ниски разходи. Да припомним, че консорциум \"Светлина\" получаваше 12 700 лв. без ДДС на месец като абонаментна такса само за обход. Отделно за ремонти фактурите варираха по 70-80 000 лв. Опонентите ни не могат да приемат факта, че ние, макар с намалените данъци, макар с неразрешени от тях продажби, с които да наваксаме средства в местни дейности, успяхме да излезем от финансовата криза. Привличахме средства от европейски проекти, от държавата чрез различни постановления, програми и проекти. Те не могат да приемат факта, че всичко това е постигнато с пълна оптимизация и неувеличен с един човек персонал. Имаше едно звено, на което общината всеки месец плащаше да обработва документация на хората от временната заетост в регионалното дружество, в което и общината има участие. В момента това се изпълнява от общинската администрация и тези 50-60 хиляди лева ги ползваме за допълващо плащане на хората в различните социални проекти. Това е само пример, има много още. През 2011-та година общината беше в критично състояние. В 2015-та година с въвеждането на Закона за публичните финанси имахме четири проблемни показателя. В момента единственият показател, на който не отговаряме, са поетите ангажименти, огромната част от които пак са наследени. Няма как поети ангажименти от 86 млн. лв. да ги стопим толкова много, че да влезем в ритъм. В момента поетите задължения са 50 млн. лв. А всички ангажименти, които са поети през мандата на г-н Мелемов, са обезпечени и разплатени. Сега общината е стабилна. Станах по-богата на контакти, на знания и опит в сферата на бюджета и финансите. В нашата професия, ако не поддържаш високо ниво чрез непрекъснато учене на промените в законодателството, си загинал. Контактите с хората, с колегите професионалисти, с дипломирани одитори от Министерството на финансите, от Националното сдружение на общините, страшно много ме обогатяват. За мен е удоволствие, че получихме и признанията. Една птичка пролет не прави. Финансовата дирекция в екипа на г-н Мелемов получи най-високата награда в страната във връзка с финансово управление и контрол. Имаме награда от НСОРБ за финансист на годината. С чиста съвест мога да кажа, че нямаме нещо скрито. Знае се, че който не работи, той не греши. Възможно е опонентите да намерят и някакви грешки, допуснати от нас, но те няма да са свързани с нарушение на закон, с цел да опорочим финансовата дисциплина или добрите практики. Не сме оставили бомба със закъснител. Ръководството преди нас и шефове на дирекции си тръгнаха с огромни обезщетения за неползвани платени отпуски и раздадени на безценица имоти и общински апартаменти на свои приближени. Това е изключително осъдителен морален акт. Ние такова нещо след себе си не сме оставили и нямаме намерение да оставим. Нашите отчети са публични, достояние са на всички граждани. Годишните отчети пред Сметна палата са приети без резерви и без забележки. Препоръките на Сметна палата от предишни години са изпълнени. Резултатът от проверката на Агенцията за държавен финансов контрол за дейностите по сметосъбиране в община Смолян за 5-годишен период показа, че контролираме тази дейност на 99,6%. Проверката доказа, че в общината не се отклоняват и не се злоупотребява със средства от тази дейност. Уличното осветление и консорциум \"Светлина\" е ярък пример. Обезпечаване от общината чрез звено, което обслужва детски градини, здравни кабинети, детска млечна кухня и което донесе икономия от порядъка на 180-200 000 лева годишно. Около 600 000 лв. имаме от спечелени дела срещу фирми за допълнително свършени работи, за индексация на горива и енергия над количествено-стойностните сметки. Това е само една малка част от икономиите. Отборът на ГЕРБ е от млади, амбициозни, професионално компетентни хора. Те са с открити лица и открити сърца, с поглед в бъдещето. Това са хора, които желаят да живеят, да работят, да покажат своя професионализъм в община Смолян. За мен това е много добра политика, защото се дава път на младите хора. В същото време могат да се опрат на рамото на професионалистите с по-дългогодишен опит, на мъдростта. Нека те използват нашите знания и опит и да надграждат за по-доброто бъдеще на община Смолян, което те искат да създадат на своите семейства. Макар, че пое общината с доста притеснения заради „плаващите пясъци“, на които стъпваше, той преодоля кризите в общината, постави стабилни основи и започна да гради нещо ново, да надгражда. Смятам, че той е човекът, тръгнал в правилната посока. Работи добре с останалите кметове на населени места. Той е човекът, който отвори вратите на кметския кабинет за всеки гражданин, независимо от възраст, пол, личностни качества, политически и религиозни убеждения. Той е човекът, който се стреми да стигне до истината, да каже как може да се разреши даден проблем. На всеки не може да се угоди, но капка по капка става вир. Имам една моя приказка: Ако аз не горя, ако ти не гориш, няма кой да запали света. Има я искрата у него и с искрата на екипа си той може да направи за града ни много.", "date": "2019.10.22", "title": "Венера Аръчкова, ГЕРБ: Николай Мелемов преодоля кризите в общината, постави стабилни основи и гради нещо ново"}
{"url": "https://www.24chasa.bg/novini/article/7723248", "text": "Делът на руските семейства, чиито доходи стигат само за храна и дрехи, се е увеличил през 2019 г. до 49,4%, предаде РБК, позовавайки се на данни на Росстат, съобщава  Данните на руската статистическа служба са за второто тримесечие от годината. Увеличението в сравнение с аналогичния период от миналата година е 0,6 на сто. Ръстът е за сметка на намаляване на дела на най-бедните руснаци, на които парите им стигат само за храна, до 14,1%. В същото делът на руснаците, които могат да си позволят храна, дрехи, стоки за продължителна употреба, също се е увеличил до 32,6%. Данните са второто тримесечие от годината. В регионален аспект руснаците, на които най-много не им достигат средства за живот, са в Ингушетия и Чувашия. Едва 2,7% заявяват, че имат достатъчно пари, за да си купят всичко, което смятат за необходимо.", "date": "2019.10.22", "title": "Почти половината руснаци имат пари само за храна и дрехи"}
{"url": "https://www.24chasa.bg/novini/article/7723260", "text": "Специализиран екип от състава на Сухопътните войски в 16.00 ч. днес, 22 октомври 2019 г., беше задействан с цел разузнаване на невзривен боеприпас, открит в коритото на р. Мараш, в района на Стралджа, област Ямбол, съобщиха от пресцентъра на министерството на отбраната. При направения оглед военнослужещите от 42-ри механизиран батальон - Ямбол от състава на 2-ра механизирана бригада са установили, че това е изстрел за противотанков гранатомет (ПГ 9). Те ще извършат изземване, транспортиране и унищожаване на открития боеприпас в безопасен район, при спазване на мерките за безопасност. Ръководител на специализирания екип е сержант Енчо Георгиев. Военнослужещите действат на основание отправено искане на главния секретар на МВР и по разпореждане на командира на Сухопътните войски генерал-майор Михаил Попов.", "date": "2019.10.22", "title": "Обезвеждат невзривен боеприпас в коритото на река Мараш край Стралджа"}
{"url": "https://www.24chasa.bg/novini/article/7723267", "text": "Президентът на САЩ Доналд Тръмп придаде расистки оттенък на разследването на Конгреса за импийчмънт, като сравни започнатата от демократите процедура, фокусирана върху политиката му към Украйна, с \"линчуване\", предаде Асошиейтед прес. Линчуването (тоест обесването) исторически е използвано предимно от бели американци срещу чернокожи, главно в южните щати, започвайки от края на 19 в., на фона на нарастващо расистко напрежение в САЩ, отбелязва агенцията, цитирана от БТА. Сравнявайки процеса по импийчмънт с линч, Тръмп оприличава демократите с тълпа, която го извършва, посочва АП. Подложен на силен натиск заради импийчмънт, заради критиките срещу политиката му за Сирия и по други въпроси, президентът републиканец написа днес в Туитър: \"Така че някой ден, ако демократ стане президент, а републиканците имат мнозинство в Камарата на представителите, дори и нищожно, те могат да подложат президента на импийчмънт без надлежния справедлив процес или законни права\". \"Всички републиканци трябва да помнят на какво са свидетели тук - на линчуване. Но ние ще победим!\", заяви Тръмп. Парламентарният секретар на мнозинството в камарата на представителите - чернокожият демократ Джим Клайбърн, разкритикува формулировката, използвана от Тръмп. \"Това е дума, която никой президент не би трябвало да използва за себе си\", каза Клайбърн по телевизия Си Ен Ен. Жалба на разобличител, че Тръмп се е опитвал да използва служебното си положение за лична политическа изгода по време на телефонния си разговор на 25 юли с президента на Украйна Володимир Зеленски, накара председателката на Камарата на представителите Нанси Пелоси да започне разследване за импийчмънт. Тръмп настоява, че не е извършил нищо нередно. Той определи разговора си със Зеленски като \"безукорен\" и настоява, че демократите, изгубили президентските избори през 2016 г., още се опитват да оборят резултатите им, довели го на власт.", "date": "2019.10.22", "title": "Тръмп: Жертва съм на линч, организиран от\nдемократите"}
{"url": "https://www.24chasa.bg/novini/article/7723284", "text": "Руската държавна компания Росатом очаква, че строящата се в Турция АЕЦ \"Аккую\" ще започне да дава електричество през 2023 г., каза пред журналисти ръководителят на Росатом Алексей Лихачов, предаде ТАСС. Той посочи, че молбата на турската страна е централата да бъде пусната в действие преди срока, през 2023 г., когато се навършват сто години от създаването на турската република, предава БТА. \"Тази много сложна задача може да бъде решена само при много координирана работа на поръчителя и изпълнителя. Ние привлякохме максимално турски изпълнители към работата, създадохме съвместно предприятие. Да даде първо електричество през 2023 г. - това е възможно\", каза Лихачов. Той допълни, че работата във връзка с централата се развива много активно. \"Миналата година бе получен лиценз /за строителството/ на първия блок и работата върви с пълна пара. През юли получихме /лиценз/ за втори блок, от март очакваме лиценз за трети\", посочи Лихачов.", "date": "2019.10.22", "title": "Росатом очаква, че АЕЦ \"Аккую\" ще започне да дава електричество през 2023 г."}
{"url": "https://www.24chasa.bg/novini/article/7723287", "text": "Гръцкото правителство обеща днес да втвърди процедурата за предоставяне на убежище, да разшири правомощията за задържане и да ускори депортирането в момент, когато властите се опитват да се справят с нараснал мигрантски поток, предадоха Асошиейтед прес и БТА. Проектозакон от 250 страници, който бе внесен в парламента днес, призовава също за по-строги критерии при оценяването на молби за убежище. Хората трябва да знаят, че те не могат да дойдат в Гърция, да подадат молба за убежище и да останат завинаги в страната, заяви говорителят на правителството Стелиос Пецас. Увеличаването на пристиганията на мигранти и бежанци през лятото натовари гръцките острови близо до турския бряг, където продължават да се намират 25 000 бежанци и мигранти, повечето в претъпкани лагери, отбелязва АП. Ограничения за преминаването на островите бяха въведени със споразумението от 2016 г. между ЕС и Турция, според което Турция ще спира мигрантите да стигнат до Европа срещу финансова помощ на стойност 6 милиарда евро и ще приеме мигранти, депортирани от Гърция. Депортирането на мигранти обаче на практика спря, а броят на пристиганията всеки ден на гръцките острови достигна най-високо ниво от постигането на споразумението преди три години. Тримесечното гръцко консервативно правителство обеща да разшири мрежата лагери в континенталната част на Гърция, но посочи, че са необходими по-твърди мерки, за да заработи новата система. Правозащитни организации заявиха, че предложените нови правила са твърде рестриктивни. Този проектозакон съдържа серия от жизненоважни промени, които ще доведат до потенциално сериозни нарушения на човешките права на бежанците и мигрантите. Това ще доведе множество хора в сива зона без съответни документи, заявиха в обща декларация шест правозащитни организации, сред които гръцкият клон на Амнести интернешънъл и Лекари без граници. Днес около 700 бежанци и мигранти пристигнаха от остров Самос в пристанището Елефсина, западно от Атина и бяха откарани в лагери в континенталната част на Гърция. Властите в Самос заявиха, че това не е намалило напрежението. Те заявиха, че други 200 пристигания са били регистрирани в понеделник и организираха протест, настоявайки за по-решителни действия от страна на", "date": "2019.10.22", "title": "Гърция обещава да втвърди процедурата за предоставяне на убежище"}
{"url": "https://www.24chasa.bg/novini/article/7723309", "text": "След 6-годишно преследване индийските власти успяха да заловят бракониер на тигри, известен с това, че похапвал и пениси от бърнеста мечка, съобщиха Франс прес и БТА. Отделът за защита на фауната беше сформирал специален отряд през 20133 година, след като бяха открити в щата Мадхя Прадеш труповете на няколко от споменатите мечки, на които липсваха половите органи. Задържаният индиец, който се казва Ярлен, е член на общност, която вярва, че консумацията на пениси от бърнеста мечка има лечебно действие, най-вече срещу импотентността. Арестуваният бракониер признал пред полицията, че е убил няколко тигъра, няколко мечки и стотици глигани и пауни. Ярлен продавал и злъчки от мечки, които поверията също считат за лечебни, на индийски бизнесмени. Той избягал навремето, след като бил пуснат от съда под гаранция и подправил някои документи. През последните години той се е представял под различни имена, последното от които е било Ясрат.", "date": "2019.10.22", "title": "Индия залови бракониер, похапващ мечешки пениси"}
{"url": "https://www.24chasa.bg/novini/article/7723330", "text": "В Ню Йорк са изложени на търг четири писма на гениалния учен Алберт Айнщайн срещу използването на атомната бомба, съобщава в. \"Дейли експрес\", цитиран от БТА. Лотовете се предлагат от аукционната къща \"Бонамс\" с първоначална цена 15,5 хиляди долара. През 1933 година Айнщайн се подписва под писмо на група учени, адресирано до президента на САЩ Франклин Делано Рузвелт, в което те изтъкват опасността от създаването на атомна бомба в нацистка Германия и необходимостта от провеждане на широкомащабни изследвания в тази област в Америка. След седем години Айнщайн е потресен от последствията при използването на ядрено оръжие в Хирошима и Нагасаки. Той я нарича страшна опасност за човечеството в писмата си до бизнесмена Кливланд Додж. Този предприемач става един от инициаторите на движението срещу оръжията за масово унищожение след създаването през през 1946 година от Айнщайн на Извънредния комитет на атомните физици с цел предотвратяването на подобни трагедии в бъдеще. \"На карта е поставено съществуването на нашата цивилизация\", пише в едно от писмата си до Додж великият учен през месец октомври 1946 година.", "date": "2019.10.22", "title": "Предлагат на търг 4 писма на Айнщайн срещу използването на атомната бомба"}
