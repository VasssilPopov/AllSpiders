{"url": "https://www.24chasa.bg/novini/article/7528386", "text": "Нова, червена, зона за паркиране в идеалния център на София и двойно поскъпване на сегашната синя зона. Това са част от мерките, заложени в плана за устойчива градска мобилност, който днес Столичният общински съвет трябва да гласува. Стратегическият документ е с хоризонт до 2035 г. Целта е да се намалят пътуванията с лични коли, да се ползва градски транспорт, велосипед или да се ходи пеша. Според плана до 2025 г. трябва да се обособи нова, червена, зона за паркиране от бул. “В. Левски” през бул. “Ал. Дондуков” до бул. “Витоша”, оттам през ул. “Алабин” и по ул. “Граф Игнатиев” - обратно до “В. Левски”. Там ще може да се спира само до 1 час, паркирането ще е най-скъпо, но не е ясно колко. Сред мерките е и поскъпване на цената за паркиране в синята зона с 50%, тоест по 3 лв. на час. Планира се тя да се разшири за сметка на сегашната зелена зона, а тя от своя страна също да обхване нови територии. Разширяването на синята зона ще е към Докторската градина и по улиците северно от “Дондуков”. около Бизнес парка и в част от район “Люлин 1” например. Освен червената зона в плана е заложено и въвеждане на жълта - става дума за спирането около обществени сгради и болници. Там също ще се паркира до 1 час, когато жълтите места са в червена и синя зона, и до 2 ч - в зелената. За да не стоят дълго колите в зоните, се предлага след първия или втория час цената да се вдига. Средната заетост над 85% на паркоместата е условие за повишаване цените. А в момента на синята е 94%, на зелената - 82%. Между 11 и 17 ч местата и в двете почти свършват. Местата за служебен абонамент ще се ограничат и ще поскъпнат. По-скъп ще е и винетният стикер за паркиране за живеещите в зоните. Ще има ограничение Друга идея е паяците да контролират паркирането и в неделя, когато зоните не работят. Паралелно с рестрикциите се предвижда изграждане на платени паркинги около центъра. Експертите дават пример с престоя в буферните паркинги в други европейски градове - при заплащане на паркирането всички пътници от колата ползват безплатен обществен транспорт. Така се стимулира груповото пътуване с една кола. Планът вади транзитния трафик от центъра. Предлагат се 2 варианта - директно прекъсване на трафика в зоната на Ларгото, като достъпът с коли до центъра остава възможен, но се спира преминаването през него. Впоследствие, след като трафикът и гражданите се адаптират, се предлага затваряне на част от улиците в центъра или споделено движение. Вторият вариант е за прекъсване на движението по бул. “Цар Освободител”, после затваряне на част от улиците и накрая спиране на преминаването при Ларгото. И при двата подхода сърцето на София става предимно пешеходно. Увеличаване на данъка за дизеловите автомобили след 2025 г. е друга мярка в плана. Сега данъците не отчитат степента на замърсяване и се изчисляват на база мощност и големина на двигателя. Планът предвижда създаване на градска толсистема за влизане на товарни автомобили. Сега автомобилното движение заема над 30% от всички пътувания, а автопаркът расте средно с 2% годишно. Степента на моторизация на София е по-висока от тази във Виена и Берлин - тук всеки втори има кола. Сред стимулите софиянци да ползват градския транспорт са пускане на нови автобусни линии в “Овча купел” и “Люлин”, които ще се свързват с 3-ата метролиния, жп транспорт за крайградски и вътрешноградски пътувания, нов и др. А за да се стимулира придвижването с велосипед, до 2035 г. трябва да се изградят 300 км велоалеи. Развитие на метрото и скоростни трамваи трябва да направят по-бърз и привлекателен за хората градския транспорт. Индикатор за постигането на заложените цели е 80% от всички пътувания през 2035 г. в София да са пешеходни, с колело или обществен транспорт, а само 20% - с лични коли. За целта ще са нужни 3,8 млрд. лв. - от еврофондове, общинския бюджет и др. “В момента не се предвижда нито поскъпване на синята зона за паркиране, нито създаване на нови зони. Това е стратегически документ, който дава рамката за развитие на града с приоритет върху обществения и велотранспорта и придвижването пеша. Тепърва ще започне работата по изработване на нов генерален план за организацията на движението в София. Това ще отнеме поне 1 г. Чак тогава ще се реши кои предложения от плана за устойчива градска мобилност да залегнат в него”, обясни зам.-шефът на транспортната комисия в СОС Зафир Зарков.", "date": "2019.06.26", "title": "2035 г.: двойно по-скъпа синя зона за паркиране в София, ще има и червена"}
{"url": "https://www.24chasa.bg/novini/article/7528329", "text": "Председателят на апелативния спецсъд Георги Ушев оглави тричленния състав, който на втора инстанция ще решава делото Иванчева. Това е показал жребий сред 5 съдебни състава. Другите 2-ма съдии са Мариета Неделчева, която е докладчик по делото, и Стоян Тонев. Рулетката е била завъртяна в понеделник в 17 ч. За целта осъдените за подкуп на първа инстанция Десислава Иванчева и заместничката ѝ Биляна Петрова са присъствали лично в кабинета на Ушев. Там се тегли жребият. Те искали да убедят, че няма да има манипулации при разпределението на делото. Медии не са канени. Преди Иванчева и Петрова да се озоват на ул. “Черковна” 90, възникнал проблем. Трябвало да се реши кой съд да им позволи да напуснат апартаментите си, тъй като двете са под домашен арест. След известна суматоха Ушев разписал документа. Иванчева и Петрова атакуват присъдите си от по 20 и 15 г. затвор, дадени им за поискан подкуп за 187 500 евро от предприемача Александър Ваклин. Заедно с тях осъден като посредник е и Петко Дюлгеров. Неговата присъда е 12 г. затвор.", "date": "2019.06.26", "title": "Иванчева на крака в кабинета на Ушев за жребий кой ще я съди"}
{"url": "https://www.24chasa.bg/novini/article/7528348", "text": "И бизнесменът Николай Банев като други известни арестанти от ранга на отстранената кметица на “Младост” Десислава Иванчева се обяви срещу условията в следствия арест на столичния бул. “Г.М. Димитров”. “Тоалетната е в стая, в която живеем 3-4 души. 24 часа в денонощието има някой там. Карето за разходки е по-малко 20 кв. м. Представете си каква ще е тази разходка, когато в карето се съберат 15 души и всеки от тях пуши цигара. Фините прахови частици са смесени с едри прахови частици - мухъл, влага... Има хлебарки, има и дървеници. Цялата флора и фауна е в килията”, разказа за живота зад решетките бизнесменът. Той е обвинен като лидер на престъпна група за пране на над 1 млрд. лв., присвояване на 85 млн. лева и укриване на данъци. В понеделник адвокатът на Банев Христо Ботев поиска спецсъдът да освободи клиента му, защото максималният срок от 8 месеца, през който обвиняем може да е в килия, е изтекъл. Николай Банев и жена му Евгения бяха закопчани на 26 октомври м.г. на летището във френския град Ница. Върнаха ги у нас през декември. За да защити тезата си, че Баневи са задържани от 8, а не от 7 месеца Ботев цитира директива, рамково решение и решение на съда в Страсбург. Поиска и преюдициално запитване до Съда на ЕС. Друго е мнението на прокуратурата. Според обвинителите Мария Дойчева и Калин Стоилов срокът започва да тече след връщането му в България. Позоваваха се на решение на апелативния спецсъд. По изчисления на обвинението Банев може да стои под ключ до 6 август т.г., без срещу него да е внесен обвинителен акт. Адвокат Ботев представи и документи пред съда като доказателство, че Баневи са изплатили 1,5 млн. лв. задължения на “Партнърс комерс” на НАП. Това е едно от обвиненията срещу съпрузите. “Те са покрили задължение, продавайки имущество, придобито по криминален начин”, отвърна прокурор Мария Дойчева, без да навлиза в подробности. Тя обаче посочи, че другите две обвинени по делото Евгения и майката на Банева Мария се разпореждали с пари от касата на завод “Елма”, заради което работещите там не получавали заплати. След съвещание съдия Андон Миталов не освободи бизнесмена, като прие тезата на прокуратурата за срока на задържане.", "date": "2019.06.26", "title": "Николай Банев: Цялата флора и фауна е в килията ми"}
{"url": "https://www.24chasa.bg/novini/article/7528388", "text": "Ранен жител на Република Тува живял цял месец в бърлогата на ранилата го мечка, като тя смятала да го използва за хранителен запас, съобщава сайтът Лайф. Тува е самостоятелен субект в Руската Федерация и е разположена в Южната част на Сибир. Пострадалият, който е представен само с името Александър, по чудо оживял, тъй като хищникът решил да остави жертвата си като хрантителен запас. Преди това той попаднал в лапите на звяра и се оказал с множество рани и увреден гръбначен стълб. Мечката го довлачила до бърлогата си, но не искала да го изяде веднага. Държала го за запас за лоши дни. Изстрадалият Александър бил открит цял месец по-късно от ловци. По дирите му случайно се пуснали ловджийски кучета, които стигнали до бърлогата. Александър бил в съзнание и можел да движи ръцете си, въпреки силното изтощение. Бил отведен в болница, но подробности за неговото състояние все още не са известни.", "date": "2019.06.26", "title": "Мъж живял в бърлогата на ранилата го мечка"}
{"url": "https://www.24chasa.bg/novini/article/7528277", "text": "“Адът идва!” С тези думи испанската синоптичка Силвия Лаплана започна прогнозата за времето в Испания, където се очакват температури от 42° в четвъртък в долините Ебро, Тежу, Гуадиана и Гуадалкивир, и предупреди за “изключителен риск” от горски пожари. Екстремните жеги засягат Австрия, Белгия, Великобритания, Чехия, Франция, Испания, Италия, Германия, Дания, Люксембург, Холандия и Швейцария. Рекордните температури от над 40° ще бъдат придружени с горещ вятър, идващ директно от Сахара, неподвижен циклон над Атлантическия океан в комбинация с високо налягане над Централна Европа. Европейски учени прогнозират, че заради настъпването на екстремни жеги в края на юни могат да загинат хиляди хора както през 2003 г. Тогава горещините убиха 70 000 европейци, а миналото лято в Германия загинаха най-малко хиляда души. Стефан Рахсторф от Потсдамския институт за изследване на влиянието на климата казва, че “месечните топлинни рекорди се срещат пет пъти по-често днес, а високата температура на въздуха е тих убиец”. “Тези жеги са от части предсказани от климатичната наука, но са и подпомогнати от промените в климата, предизвикани от горенето на въглища, горива и газове”, казва Рахсторф. Във Франция бе обявен оранжев код за опасни жеги, след като трима души са починали от “студен шок” след влизане в морето. 70-годишен мъж получи сърдечен удар на плажовете в Марсилия в понеделник. Същия ден властите предупредиха за предстояща гореща вълна. Други двама - 62-годишна жена и 75-годишен мъж - починаха в същия регион при подобни обстоятелства. В Италия “най-интензивната топлинна вълна за едно десетилетие” е в ход, а болниците се подготвят да се справят с вълна от случаи, свързани с топлината. Здравното министерство включи на терен и военни лекари. Германският в. “Билд” призова читателите да си направят сиеста по време на ранните следобеди и да поставят пижамите си във фризера, за да им помогне да се охладят през нощта. Дори Скандинавия няма да бъде пощадена. Части от Южна Дания и Швеция очакват температури до 30°, а към края на седмицата те ще достигнат до напълно нетипичните за Скандинавския полуостров 35°. Според Си Ен Ен-Тюрк пък в град Сиверек в Югоизточна Турция са били измерени 58 градуса. ", "date": "2019.06.26", "title": "Синоптичка в Испания: Адът идва!"}
{"url": "https://www.24chasa.bg/novini/article/7528324", "text": "Чака ни “климатичен апартейд”, при който богатите ще плащат, за да се спасят от глада, докато останалата част на човечеството ще е обречена на страдание. Това заяви експертът в ООН Филип Алстън, специален докладчик на световната организация по въпросите на крайната бедност. Според него бедните хора по света ще бъдат засегнати много по-тежко от покачващите се температури, както и от липсата на храна и от конфликтите, свързани с тази промяна, съобщава Би Би Си. В същото време най-бедното население на Земята генерира едва 10% от вредните емисии, които предизвикват глобалното затопляне, се посочва в доклад, изготвен от експертите на ООН. Според Алстън последиците може да заличат 50-годишни усилия за намаляване на бедността на планетата. Австралиецът, който е част от екип независими специалисти по климата, дава конкретни примери за това как богатите на Запад успяват да избегнат щетите от бедствията. Той припомня как по времето на урагана Санди през 2012 г. в Ню Йорк повечето хора са останали без ток, докато седалището на “Голдман Сакс” е било защитено от собствените му генератори. Или как цели частни армии от “пожарникари с бели ръкавици” са били наети, за да опазят именията на богаташите. Именно това задълбочаване на неравенството пред лицето на природните катастрофи Алстън нарича “климатичен апартейд”. Той критикува остро международните организации, включително ООН, заради липсата на ефективни действия. “Речите на официалните лица по конференциите не са последвани от нищо конкретно. 30 години на конвенции са довели до незначителен резултат”, казва австралиецът.", "date": "2019.06.26", "title": "Експерт от ООН: Чака ни климатичен апартейд"}
{"url": "https://www.24chasa.bg/novini/article/7528289", "text": "10-годишна прогнозна стратегия за БНР ще инициира Валери Тодоров, ако бъде избран за генерален директор на общественото радио. Въпреки че кратките управленски мандати от 3 години са проблем по думите му, такава дългосрочна визия е важна както за развитието на обществената медия, така и за определянето на бюджета й всяка година. \"Цялата памет - културна и обществена, се записва и пази от радиото. Затова политиците трябва да се освободят от усещането, че парите за БНР са излишни\", обясни Тодоров пред СЕМ, където представи концепцията си за управление на радиото. Той вече има два мандата като шеф на БНР. \"Радиоапаратите изчезват, вече има нови устройства, но къде е новата публика\", риторично попита Тодоров. Според концепцията му една от важните задачи на радиото е да приобщава нова аудитория и може да го прави чрез нови предавания. \"В новата медийна среда някои от брандовете бързо остаряват\", смята той. За да може радиото да изпълнява обществената си функция, е важно да има доверие в самата медия и в имената и гласовете й. \"Гласът на познатия водещ е детектор за истината\", каза той. Така обясни нуждата от създаването на нови гласове, както и от непрекъснато обучение в техника на говора, защото \"диалектът не е екзотика\". И още нещо много важно - БНР трябва да развива едновременно линейните и нелинейните технологии, за да е в крак с новото време. Това ще е залог за съществуването му по-нататък. Целта на Тодоров е да превърне БНР в технологичен лидер, който не догонва, а изпреварва всички останали. Ако получи нов мандат, Тодоров ще се опита да създаде баланс между говор и музика в програма \"Хоризонт\". Според него е грешка преместването на новинарския час от 18 в 19 ч. Изследвания показват, че активното слушане на радио е до 18 ч и именно в този час обзорните новини на БНР изпреварват всички останали медии с обобщаваща и жива картина от деня. След това аудиторията се мести към телевизията. Още публицистика, познавателни предавания и игрови варианти за младежи и приоритет върху класическите жанрове са в концепцията му за развитие на програма \"Христо Ботев\". За промотирането й, както и на всички програми на БНР, може да работят и инфлуенсъри в социалните мрежи. Радио \"България\" трябва да се развива като интернет медия, да работи с чужди медии и да предлага платено съдържание, смята Тодоров. Същевременно трябва да се променят и програмите на турски език и да са различни за регионите от двете страни на границата ни с Турция, за да отговарят на изискванията на слушателите. Най-добрият вариант за финансиране на обществените медии е смесен - и чрез бюджета, и чрез годишна такса за фонд \"Радио и телевизия\", твърди Тодоров. По думите му 10 лв. годишна такса няма да натежат на данъкоплатеца, но така ще се облекчи дофинансирането на обществените медии. С парите от фонда може да се финансират и обществени проекти в другите медии. Изслушванията в СЕМ продължават утре, 27 юни, с Даниела Манолова и Александър Велев. Новият генерален директор на БНР ще бъде обявен в петък.", "date": "2019.06.26", "title": "Валери Тодоров: Инфлуенсъри на БНР в социалните мрежи"}
{"url": "https://www.24chasa.bg/novini/article/7528097", "text": "Над 300 предложения и възражения са постъпили по проекта за устройствен план на Борисовата градина в София. Това съобщи главният архитект на столицата Здравко Здравков по време на заключителното обществено обсъждане на проекта в УАСГ, което все още продължава. \"Експертен съвет ще разгледа всички постъпили бележки и препоръки. Ще има ново преработване на проекта за устройствен план. Борисовата градина ще се коментира, докато този план не стане общественоприемлив. Не слагаме точка на дебата\", увери арх. Здравков. Той не се ангажира с конкретен срок кога ще е готов новият вариант на плана, защото това зависи от районните администрации, които трябва да обобщят постъпилите предложения, след това да се разгледат от експертен съвет и проектантът да направи промените. Здравков обаче увери, че преработеният проект също ще бъде поставен на обществено обсъждане, когато е готов. Сред постъпилите предложения има такива, които касаят регулацията на имотите в парка, премахване на всякакво ново застрояване, да не се мести конната база, да се запазят игрищата на \"Спортна София\", къпалнята \"Мария Луиза\" да е с режим на обществен достъп, да не се правят нови алеи, заради които се налага премахване на дървета, да няма нови паркинги, \"Софияленд\" да влезе в обхвата на парка и др. От ЦСКА и спортното министерство са поискали да се разреши реконструкция на стадион \"Българска армия\". В 95% от исканията се настоява проектът за план да се върне в по-ранна фаза. От Съюза на архитектите настояха планът да се разглежда контактно с прилежащите жилищни зони и теренът на ресторант \"Тенекиите\" да се приобщи обратно към парка.  От Камарата на архитектите пък искат да се възстанови общинската собственост в парка, включително и тези, които са били приватизирани.  От ЦСКА отново настояха да се изгради чисто нов стадион, като гарантират, че нито едно дърво няма да бъде премахнато, а новата арена ще е в рамките на чашата на сегашния. Здравков напомни исканията на столичния кмет Йорданка Фандъкова. Тя настоява да не се възстановява сградата на Климатичното училище по архивни данни. Конната база и базата на „Спортна София“ да се запазят на местата, на които са. Да не се допуска никакво ново строителство на сгради за създаване на „Музей за зелена памет“ на мястото на автокъща „Капитолия“. Да се разгледа възможността за възстановяване на атракциона „Кривите огледала“ в съществуващата малка сграда на терена на автокъща „Капитолия“. Автокъща „Капитолия“ да бъде премахната от Борисовата градина. Да не се допуска застрояване в имота на съществуващия преди години ресторант „Тенекиите“. В специфичните правила и норми да се опишат ясно допустимите дейности за реконструкция и ремонт на съществуващите спортни съоръжения. Те трябва да бъдат запазени като обществена база за спорт, като не се допуска увеличаване на съществуващата застроена площ. Да се преосмисли подлезът при Строителния техникум и да се предложи вариант за широко и безопасно пешеходно преминаване на ниво терен между Борисовата градина и градската територия. Да отпадне идеята за изграждане на атракционна железница на част на участък от съществуващата жп линия. Да се прецени възможността за разширяване на обхвата на плана, като се присъедини и територията около река Аджибарица, граничеща с парка. Здравков напомни и, че Фандъкова е внесла доклад в СОС за четири имота, на които са \"Маймунарника\", \"Веселото село\" и \"Капитолия\". Те ще бъдат отнети от \"Софийски имоти\" и ще се управляват пряко от общината.", "date": "2019.06.26", "title": "Над 300 предложения за плана на Борисовата градина, преработват го"}
{"url": "https://www.24chasa.bg/novini/article/7528321", "text": "Британската премиерка Тереза Мей ще се срещне в петък с руския президент Владимир Путин, за да му предаде послание, че Великобритания е открита за промяна в отношенията с Русия, но ако тя прекрати действията си, подкопаващи международната сигурност. Това заяви днес говорител на канцеларията на Мей, цитиран от Ройтерс. Той уточни, че срещата в кулоарите на форума на Г-20 в Осака не означава нормализиране на отношенията, предаде БТА. \"Позицията на министър-председателката за Солсбъри и за целия модел на зловредно поведение на Русия е добре известна. Както тя е казвала, ние оставаме отворени за по-различни отношения, но това може да се случи само ако Русия прекрати своите действия, които подкопават международни договори и нашата колективна сигурност\", каза говорителят на Мей. По думите му тази среща е добра възможност \"посланието от лидер до лидер да гарантира, че позицията на Обединеното кралство е напълно разбрана\". \"Тази среща не представлява нормализиране на отношенията\", подчерта говорителят на Мей. Отношенията между Лондон и Москва силно се влошиха след отравянето с нервнопаралитично вещество на бивш двоен агент и неговата дъщеря в английския град Солсбъри миналата година. Великобритания обвини Русия, която отрече участие в атаката, припомня Ройтерс.", "date": "2019.06.26", "title": "Мей се среща с Путин в петък. Лондон: Това не е знак за подобряване на отношенията"}
{"url": "https://www.24chasa.bg/novini/article/7528333", "text": "Изборът на място за новия завод на германския гигант Volkswagen в Източна Европа е в своята последна фаза, като на финалната права останаха България и Турция, предаде  Очакваше се решението да а бъде взето през месец май, но беше отложено за есента, което даде още време за гадаене. Днec oбaчe дpyгo гepмaнc?o издaниe - нe тoл?oвa пoпyляpнo, нo cъщeвpeмeннo cпeциaлизиpaнo в aвтoмoбилнaтa тeмaти?a, cъoбщaвa дpyгo. Става дума за публикация в Automobilwoche (\"Автомобилна седмица\"), според която България е \"най-отгоре\" в листата с фаворитите, следвана от Турция. Изданието посочва още, че още през юли би трябвало да бъде взето предварително решение за мястото. Според германската медия предпочитано място е теренът на \"Кремиковци\" до София, който по-рано през годината беше наполовина придобит от австрийска компания. В публикацията се съобщава още, че по информация на Automobilwoche дъщерната компания Skoda, каквито коли ще се произвеждат в новия завод, е загубила мандата за избор на място и това решение ще бъде взето от ръководството на майката в лицето на Volkswagen AG. Трудно да се каже защо се е стигнало до този ход, но едно е ясно: Skoda се нуждае спешно от нови производствени мощности, за да покрие търсенето на автомобили. Преди време стана ясно още, че компанията може да продава по още 100 000 коли на година, ако има капацитета да ги произведе.", "date": "2019.06.26", "title": "Германско издание: Не Турция, а България е фаворит за новия завод на Volkswagen"}
{"url": "https://www.24chasa.bg/novini/article/7528038", "text": "Временно се ограничава движението по път II-19 Добринище - Места при км 51 поради ПТП, съобщават от пресцентъра на Агенция \"Пътна инфраструктура\". Водачите изчакват на място.                                                                                                                                                                                                                                                                                                                       ", "date": "2019.06.26", "title": "Катастрофа спря движението по пътя Добринище - Места"}
{"url": "https://www.24chasa.bg/novini/article/7528104", "text": "Зетят на президента на САЩ Доналд Тръмп Джаред Къшнър, високопоставен съветник в Белия дом, каза днес, че икономическите проблеми в израелско-палестинския конфликт са разрешими и че ще огласи политическата част от американския мирен план в подходящ момент, предаде Ройтерс. \"Със събирането на финансовите министри и бизнес общността, успях да събера хора, които виждат същия път, който виждам аз. Който наистина е икономически решим проблем [. . .]. Смятахме, че е важно да изложим икономическата визия преди политическата визия [. . .], защото се нуждаем от хора, които да видят как ще изглежда бъдещето\", каза пред репортери Къшнър след конференцията в Манама, столицата на Бахрейн, за икономическия план на Вашингтон за 50 милиарда долара с цел постигането на мир между Израел и палестинците, предаде БТА. Той уточни, че ще огласи политическата част от мирния план, която все още е тайна, \"когато сме готови\". \"Ще видим какво ще стане\", добави зетят на Тръмп. Вратата остава отворена за палестинците, ако искат да участват в икономическата част от плана, заяви Къшнър, цитиран от Франс прес. Зетят на Тръмп разкритикува палестинската автономна власт, че като е бойкотирала конференцията в Бахрейн, \"не е помогнала на палестинския народ\". \"Ако те искат да подобрят условията за живот (на палестинците), ние представихме чудесен план, в който могат да се включат\", каза в същото време той. На конференцията в Бахрейн няма представители нито на израелското правителство, нито на палестинската автономна власт, отбелязва Ройтерс. Палестински и други арабски лидери обявиха плана на Къшнър за безсмислен, без да има политическо решение за създаването на независима палестинска държава. Високопоставен член на Организацията за освобождение на Палестина (ООП) каза, че конференцията в Манама е \"съвсем неискрена\". \"Тя е напълно отдалечена от действителността. Слонът в стаята е израелската окупация\", каза Ханан Ашрауи на пресконференция в Рамала, на Западния бряг. В контролираната от движението Хамас ивица Газа хиляди палестински демонстранти изгориха портрети на президента на САЩ Доналд Тръмп и на израелския премиер Бенямин Нетаняху. \"Не на конференцията на предателството, не на конференцията на срама\", се четеше на един от транспарантите. Лидерът на Хамас Исмаил Хания разкритикува американския план като лукавство спрямо палестинския народ. \"Тези пари не трябва да дойдат за сметка на нашите неотменими права, за сметка на Ерусалим [. . .] или за сметка на суверенитета и съпротивата\", каза Хания. Външният министър на Бахрейн шейх Халид бин Ахмед ал Халифа каза по израелско радио, че планът на Вашингтон е \"възможност, която не бива да се изпуска\". Същевременно той призна необходимостта от създаване на независима палестинска държава. Заместник-министърът на финансите на ОАЕ Обайд Хумайд ат Тайер също призова \"да дадем шанс на тази инициатива\". Позицията на Саудитска Арабия е, че всеки мирен договор трябва да се базира на нейната инициатива, според който палестинската държава трябва да е в границите отпреди войната през 1967 г., когато Израел окупира палестински територии. Саудитският план предвижда бъдещата палестинска държава да бъде със столица Източен Ерусалим - нещо, което Израел отхвърля. Вашингтон се надява, че богатите държави от Персийския залив ще финансират икономическия му план за 50 милиарда долара, който да стимулира икономиката на палестинските територии и съседните арабски държави. Саудитският министър на финансите Мохамед бин Абдула ал Джадаан каза, че кралството ще подкрепи всяка инициатива, което би довела до благоденствие в региона, но подчерта, че процесът трябва да бъде движен от частния сектор, предаде Ройтерс.", "date": "2019.06.26", "title": "Къшнър: Икономическите проблеми в израелско-палестинския конфликт могат да се разрешат"}
{"url": "https://www.24chasa.bg/novini/article/7528244", "text": "Най-малко десет човека бяха ранени, четирима от които тежко, при частично срутване на две съседни жилищни сгради във Виена, вероятно причинено от изтичане и експлозия на битов газ, предадоха Ройтерс, АП и ТАСС, като се позоваха на медицинските и противопожарните служби в австрийската столица. На фасадата на една от сградите има огромен кратер. На място работят спасителни екипи, предаде БТА. Видеоклипове в социалните мрежи показват дупка на фасадата с размери 3-4 етажа и улицата покрита с прах и дребни отломки. \"Сякаш е долетяла бомба и е пробила огромна дупка във фасадата\", каза говорител на противопожарните служби. Говорител на бърза помощ съобщи, че четирима човека са получили тежки наранявания и неколцина - по-леки, но няма загинали. Пожарникарите дадоха подобни бройки, но не изключиха да има смъртни случаи. Инцидентът е станал около 16,30 ч. (17.30 ч. българско време) на улица \"Пресгасе\" в четвърти район на австрийската столица. Прозорците на околните сгради са изпочупени, а съседните улици са блокирани от полицията.", "date": "2019.06.26", "title": "Четирима сериозно ранени при експлозия в сграда във Виена (Снимки, видео)"}
{"url": "https://www.24chasa.bg/novini/article/7528206", "text": "След големия провал на старта на електронната винетка в началото на годината, група млади българи виждат възможност да решат проблема с повторно плащане на винетки при грешен номер. Този гаф беше и eдна от причините за оставки в ръководството на АПИ, както и националното тол управление. След като видели неспособността на държавата да се справи с нещо толкова просто, софтуерните специалисти решили да направят мобилно приложение. За по-малко от два месеца екипът на \"Телетол\" създава мобилно приложение и подава документи за регистрация за право за извършване на продажба на електронни винетки. В началото на 2019 г. Европа налага на България режимът за разпространение на електронни винетки и тол такси да е регистрационен. Тази регулация освобождава пазара от провеждане на обществени поръчки и вече всяка софтуерна фирма би трябвало да може да се регистрира като доставчик на услуги по продажба на винетки и тол такси. 6 месеца по-късно се оказва, обаче че държавата в лицето на Агенция \"Пътна инфраструктура\" е оказала скандален, според компанията \"Телетол\", отпор. Агенция „Пътна инфраструктура“ (АПИ) отказа достъп до националната тол система на втория регистриран оператор на тол услуги в България – \"Телетол\" АД, съобщиха от дружеството на пресконференция в БТА днес (26 юни). Това на практика лиши от възможност компанията да извърши необходимите проби и демонстрация на техническа съвместимост. По силата на договор от 14 май 2019 г., между АПИ и „Телетол“, администрацията се задължава веднага да предостави парола за връзка със системата за тестове. След безполезна кореспонденция и разговори става ясно, че АПИ изчаква одобрение от австрийската фирма КАПШ, избрана да изгражда тол системата в България. Вместо да проведе тест за съвместимост обаче, с решение от 19 юни 2019 г. АПИ прекратява договора на „Телетол“ заради „липса на техническа съвместимост“, която на практика не е имала възможност да докаже. Скандалната ситуация на практика блокира възможността вторият доставчик да влезе на пазара и да конкурира сегашния монополист – частната компания „Интелигентни трафик системи“, която е получила автоматичен достъп по договор, сключен ден преди да се обявят общите условия към всички кандидати. Фактите са от официални документи и са безспорно доказателство, че АПИ не спазва подзаконови нормативни актове и нарушава обществения интерес, като създава изкуствен монопол и саботира свободния пазар. На пресконференцията бяха показани извадки от документи, кореспонденция и други доказателства, от които стана ясно, че Пътната агенция действително е удължила и забавила процеса по интегриране на \"Телетол\" с месеци. От документите стана ясно, че Пътната агенция е нарушила закона, като не е спазила задължението си да предостави достъп до електронната система и един месец по-късно публично обявява, че компанията на софтуерните експерти не могла да се свърже. От \"Телетол\" обясниха, че представянето на парола и данни за достъп на практика е лишило компанията да направи дори опит за връзка с електронната система за пътни такси на АПИ. Мартин Димитров, изпълнителен член на Съвета на директорите на \"Телетол\" АД, един от основателите на компанията, направи аналогия пред журналисти: “Представете си за момент, че тол системата е скрита и заключена в Пътната агенция. Когато някой сключи договор, Агенцията е длъжна по закон да му предостави ключ и да посочи врата през която той да влезе, за да се интегрира със системата. В случая на \"Телетол\"  директорът на тол управлението, така и не предостави този ключ и врата” . „Преживяхме административен ужас. От 2019 г. Европа задължава държавата ни да премахне обществените поръчки при разпространението на винетки и да отвори пазара за малки и големи софтуерни фирми. В България обаче Агенция \"Пътна инфраструктура\" изкуствено поддържа монопол с един доставчик, който се е регистрирал 1 ден преди да излязат условията за останалите кандидати”, каза още той. От \"Телетол\" заявиха, че АПИ е загубила суверенитета си и се управлява от външни интереси. “Няма логика държавата, в чистия смисъл на думата да иска да поддържа монопол, няма и логика потребителите да искат това. За нас умишленото поддържане на монопол на една частна фирма вече 6 месеца на отворен пазар е продиктувано от външни интереси”, казват от фирмата.", "date": "2019.06.26", "title": "Българи с награда “Джон Атанасов” поискаха помощ от Борисов за корупция в АПИ"}
{"url": "https://www.24chasa.bg/novini/article/7528311", "text": "Общият брой на хората, употребяващи опиати, се оказва с 56 процента по-висок, отколкото се считаше досега, констатира доклад на ООН, цитиран от ДПА. Според службата на ООН по наркотиците и престъпността броят на смъртните случаи, причинени от опиати, е достигнал 585 хиляди през 2017 година, като в същата година производството на кокаин е достигнало до рекордно ниво. Реално употребяващите наркотици по света се оказали 53 милиона, като тази цифра скочи заради по-обширните изследвания, осъществени в Индия и Нигерия, държави с много голямо население, предаде БТА. Службата по наркотиците и престъпността покачи с 15 процента и данните за хората, които се нуждаят от лечение на зависимости, като числото скочи до 35 милиона души. Групата на опиатите включва естествените деривати, които идват от мака, като хероина, така и изкуствените, които се оказват голям проблем за Северна Америка. \"Свръхдозите с дрога достигнаха до епидемични размери\", установи докладът. Над 47 хиляди души са умрели от летални дози в САЩ през 2017 година и около 4000 души в Канада. Силният аналгетик Фентанил и подобни на него субстанции са сред основните убийци в този регион на света. През 2017 година 585 хиляди души по света са починали от свръхдози и от болести, свързани с употребата на наркотици. В над една пета от случаите става дума за зависими от опиати. Повечето от жертвите са млади мъже и жени. В страните от Африка и Близкия Изток, като Египет, Нигерия и Гана се явява голям проблем злоупотребата с болкоуспокояващото лекарство Трамадол.", "date": "2019.06.26", "title": "ООН: Употребата на опиати е много\nпо-разпространена, отколкото се считаше\nдосега"}
{"url": "https://www.24chasa.bg/novini/article/7527883", "text": "Петролните фючърси задълбочиха рязко днешното си възходящо движение и вече поскъпват с над 3%, след като енергийната информационна администрация (EIA) отчете изненадващо драматичен спад на складовите запаси на суров петрол в САЩ с цели 12,8 млн. барела за седмицата до 21-ви юни, предаде БТА.  Това представлява най-големият седмичен спад на петролните запаси от септември 2016-а година насам и петият по сила спад, откакто EIA стартира това свое проучване през далечната 1982-а година. Късно снощи и Американският петролен институт (API) отчете много силно намаляване на наличните складови запаси на суров петрол в САЩ със 7,5 млн. барела. Фючърсите на американския лек суров петрол с доставка през август вече поскъпват в рамките на деня с 3,4% към 59,90 долара за барел - най-високо ниво от 23-ти май насам, докато аналогичните фючърси на петрола брент нарастват с 2,5% към 66,85 долара за барел - най-високо ниво от 30-ти май насам.", "date": "2019.06.26", "title": "Петролът поскъпва с над 3%"}
{"url": "https://www.24chasa.bg/novini/article/7527307", "text": "В Мюнхен температурите скачат нагоре и дебатът за голите женски гърди на обществени места отново излиза на дневен ред, съобщава Франс прес. За съживените спорове пише в сряда вестник \"Зюддойче цайтунг\". Изданието описа инцидент на брега на река Изар, когато охранители от мюнхенската община наредили на плажуващи жени с гола гръд, да се покрият. Дамите категорично отказали, като били подкрепени и от други представителки на нежния пол, които нарочно се разголили. В знак на солидарност. Охранителите повикали полицията, която без голям успех, се позовала на действащата забрана на голата дамска гръд на публични места. А за практикуване на нудизъм имало специално определени места, предаде БТА. В Мюнхен в седем градски зони е разрешен нудизмът, като някои от тях са разположени и по течението на р. Изар. Дебатът бързо придоби политически характер в силно католическата баварска столица, в която температурата в сряда достигна 35 градуса. Зелените подеха дискусиите в градския съвет, за да бъдат окончателно изяснени правилата, така че от тях да не страдат жените. \"Не е допустимо мъжете да се пекат с голи торсове, а това да е забранено на жените!\", възропта Доминик Краузе, ръководител на групата на екозащитниците в градски съвет. Но управляващата партия в Бавария, Християнсоциалния съюз, излезе с твърда позиция, според която всички плажуващи задължително трябва да носят бански, \"прикриващи изцяло основните полови органи\".", "date": "2019.06.26", "title": "Заради горещините: Могат ли или не германките да се разхождат голи в града?"}
{"url": "https://www.24chasa.bg/novini/article/7527409", "text": "И.д. министър на отбраната на САЩ Марк Еспър е предупредил турския си колега Хулуси Акар днес, че покупката от Анкара на руски системи С-400, не само ще доведе до прекратяване на участието на Турция в програмата за изтребители Ф-35, а ще засегне и турската икономика заради налагане на санкции от САЩ, предаде Ройтерс, като се позовава на високопоставен американски представител. Министърът бе много категоричен отново, че Турция няма да има едновременно С-400 и Ф-35. И ако те приемат С-400, те ще трябва да приемат последици не само във връзка с програмата за Ф-35, но и за тяхната икономическа ситуация, заяви високопоставен американски представител от областта на отбраната, пожелал анонимност, след среща между министрите на отбраната на САЩ и Турция в рамките на среща на министрите на отбраната от НАТО в Брюксел, предаде БТА.  Турция ще получи системите С-400 през юли, заяви днес пред журналисти помощникът на руския президент Юрий Ушаков, цитиран от ТАСС. Той не изключи възможността президентът Владимир Путин да обсъди договора за доставката с турския си колега Реджеп Тайип Ердоган на среща, която ще се състои покрай форума на Г-20 в Осака на 29 юни. Доставките на зенитно-ракетни комплекси С-400 за Турция ще започнат през юли, степента на готовност за тях е 99 процента, посочи днес пред журналисти генералният директор на руската държавна компания \"Рособоронекспорт\" Александър Михеев, цитиран от ТАСС.", "date": "2019.06.26", "title": "САЩ предупреждават Турция, че заради руските системи С-400 ще има санкции"}
{"url": "https://www.24chasa.bg/novini/article/7527511", "text": "При съвместни оперативно-издирвателни действия на територията на Варна и в Шуменско, в морската столица е установен и задържан 42-годишен мъж от Каспичан, укривал се от правосъдието от 18 септември 2015 г. Това съобщиха от пресцентъра на ОД на МВР- Шумен. Мъжът, който е криминално проявен, е обявен за общодържавно издирване за изпълнение на влязла в сила присъда \"лишаване от свобода\" за извършено тежко криминално престъпление - причиняване на тежка телесна повреда по хулигански подбуди. Той е предаден на ГД \"Охрана\" за изпълнение на наложената присъда. За случая е уведомен прокурор от ОП-Шумен.", "date": "2019.06.26", "title": "Заловиха 42-годишен мъж от Каспичан, укривал се от 2015 г."}
{"url": "https://www.24chasa.bg/novini/article/7527434", "text": "Петър Илиев остава изпълнителен директор на Националната електрическа компания. На заседание на борда на директорите на Българския енергиен холдинг днес е било отхвърлено подаденото от Петър Илиев заявление от 19 юни за освобождаването му от длъжност като изпълнителен директор на „Национална Електрическа Компания“ ЕАД, съобщиха от холдинга. Петър Илиев подаде оставка след напрежение с бизнеса по повод обявен на енергийната борса търг на 98 мегавата от ВЕИ с мощност от 1 до 4 мегавата. С промените в Закона за енергетиката веитата от 1 и над 1 мегават ще продават тока си на борсата, но с тримесечен гратисен период. През това време бе възложено на НЕК да извършва продажбите на борсата от 1 юли. Работодателите заподозряха, че за това голямо количество ще има един купувач, който след това ще може да влияе на цените. НЕК анулира търга и обяви два нови в 8 лота и раздели количествата. След това анулира и тях. Пред \"24 часа\" пък Илиев заяви, че си е подал оставката, защото нямало да продава ток на цени, които да докарат загуба на НЕК.  Пак в сряда на сайта на НЕК той публикува обявление:  \"Предвид получената от БНЕБ ЕАД информация, че всички часове за публикуване на търг на сегмент „Търгове” на платформата за двустранни договори са заети за следващите няколко дни, НЕК ЕАД ще инициира търг с начална дата на доставка 3 юли 2019 г. с цел изпълнение на преходни нормативни задължения наложени към компанията. Количествата електрическа енергия за дните на доставка, които не са включени в инициирания търг от НЕК ЕАД, ще бъдат предлагани на пазарен сегмент „Ден-напред”, се казва в съобщението, подписано от Петър Илиев.", "date": "2019.06.26", "title": "БЕХ не прие оставката на шефа на НЕК"}
{"url": "https://www.24chasa.bg/novini/article/7527370", "text": "Руският актьор и режисьор Валерий Харченко почина на 82-годишна възраст, пише lenta.ru. Той се почувствал зле вчера. Съпругата му извикала линейка, но не успели да спасят живота му. Причината за смъртта все още е неясна, но се съобщава, че режисьорът дълго време се е борел със сериозно заболяване. Харченко е роден на 3 февруари 1938 година. Той работи по десетки филми, включително \"Огледало\", където си партнира с режисьора Андрей Тарковски. Последните години от живота си той прекарва в Дома за ветераните в киното. ", "date": "2019.06.26", "title": "Почина емблематичният руски режисьор Валерий Харченко"}
{"url": "https://www.24chasa.bg/novini/article/7527484", "text": "Товарен влак дерайлира в Словения, близо до границата с Хърватия, и от една от цистерните изтекоха 10 тона керосин, предаде Танюг. Инцидентът е станал във вторник следобед и има опасения, че керосинът може да проникне в подпочвените води, предаде БТА. Работници от словенските железници и пожарникари цяла нощ са били на мястото на катастрофата, за да се опитат да спрат по-нататъшното изтичане на гориво. Двама пожарникари са били откарани в болница, след като на единия му прилошало, а втория се наранил. Товарният влак с шест вагона се движел по линията Любляна-Копер, а керосинът трябвало да бъде транспортиран до Мюнхен. Според словенските медии инцидентът е станал в близост до най-големия източник на питейна вода в словенската част на полуостров Истрия.", "date": "2019.06.26", "title": "Товарен влак дерайлира в Словения, изтекоха 10 тона керосин"}
{"url": "https://www.24chasa.bg/novini/article/7527737", "text": "Няма основания да се смята, че пожарът, опустошил през април катедралата \"Нотр Дам\" в Париж, е бил резултат от престъпно действие, каза днес прокуратурата във френската столица, предаде Ройтерс, цитирана от БТА.  Разследват се други версии като повреда в електрическата система или недоизгасена цигара. Прокуратурата добави, че възлага следващия етап от следствието на трима разследващи магистрати. Те разполагат с по-големи следствени правомощия, като включително могат да повдигат обвинения на хора, които евентуално са проявили небрежност, съобщи Франс прес. Голям пожар избухна в катедралата \"Нотр Дам\" вечерта на 15 април. Изгоря покривът, но пожарникарите спасиха от рухване основните камбанарии и външните стени на емблематичната за Париж църква.", "date": "2019.06.26", "title": "Прокуратурата: Пожарът в \"Нотр Дам\" не е умишлен"}
{"url": "https://www.24chasa.bg/novini/article/7527766", "text": "Тялото на 16-годишния Боян Маринов, което потъна във водите на Дунав при Силистра на 18 юни, е било открито на около 30 километра по течението на реката на територията на румънския остров Сетещи, предаде  Това съобщиха от Гранична полиция и поясниха, че семейството на момчето е уведомено. Боян Маринов се е удавил край лодкостоянката „Чаир махала“ в Силистра. Момчето е ученик в Професионалната гимназия по лека промишленост „Пенчо Славейков“ в Силистра. На реката отива със свой приятел и две момичета. Искал да им покаже плувните си умения. Ден по-рано дори заснел клип как скача в реката и го показал на майка си Маринка Илиева. Преди да го повлекат подводните течения, успял да направи няколко скока в Дунав. Последният бил фатален. На помощ на приятеля си се притекъл 23-годишен младеж от компанията на ученика. Той скочил да помогне на Боян, но като не успял, се върнал на брега. Пред очите на приятелите си 16-годишният ученик изчезнал. Веднага бил подаден сигнал на телефон 112. Сигнализирали приятелите на момчето и свидетели от близкото заведение, които чули виковете им. На мястото на инцидента веднага пристигат линейка, автомобили на полицията и на пожарната, но следи от детето липсвали. Преди повече от месец на същото място майка скочи в самоубийствено решение с двете си деца, едно от които успя да се спаси.                                                                                                                                                                                                                                                                                                                       ", "date": "2019.06.26", "title": "Откриха тялото на момчето, изчезнало в Дунав край Силистра, в Румъния"}
{"url": "https://www.24chasa.bg/novini/article/7527936", "text": "Състоянието на 9- годишното момиче , пострадало при жестоката катастрофа, в неделя вечерта на главния път Е -79 край монтанското село Долна Вереница, е критично. Това съобщи за „24 часа“ изпълнителният директор на МБАЛ „Д-р Стамен Илиев“- Монтана д-р Тони Тодоров. Детето е в реанимация и медиците се борят за живота й. При силния удар е пострадала и 18-годишната Мелани. Тя вече е транспортирана за лечение в „Пирогов” след спешна интервенция в Монтана. Леко е пострадала и баба им – 67-годишната Росица А. Другото дете 15- годишно се отървало като по чудо без тежки наранявания и е изписано. Бабата, дядото, внучетата -две сестри и тяхна братовчедка пътували с \"Опел Астра\". Прибирали се към София след екскурзия до Белоградчишките скали. Лекият автомобил навлязъл в насрещното платно и се блъснал челно в турски микробус. Водачът 62- годишният Крум К. загинал на място. Зад волана на турския лекотоварен микробус \"Мерцедес Спринтер 316 ЦДИ\" бил с 39-годишен водач от Измир. Той разказал пред полицията, че леката кола внезапно навлязла в неговото платно, но не успял да предотврати сблъсъка.", "date": "2019.06.26", "title": "Критично е състоянието на 9- годишната, пострадала при катастрофа край Монтана"}
{"url": "https://www.24chasa.bg/novini/article/7527998", "text": "„Най-лошите ми подозрения се сбъдват, а именно, че е започнала кампания за премахване на машинното гласуване, в която се включват организатори на изборите, различни експерти, свързани с Централната избирателна комисия /ЦИК/.“ Това обяви днес на брифинг в Благоевград омбудсманът Мая Манолова. Тя посочи, че включително и духът на заседанието на правната комисия в Народното събрание днес е бил в посока „колко нерентабилно е машинното гласуване и проблемите, които то създава“. По-рано през деня председателката на ЦИК Стефка Стоева представи анализ за резултатите от последните избори и отчете, че „около 59 лв. струва един глас, подаден с машинно гласуване, докато вотът с хартиена бюлетина за глас на избирател е струвал 0,77 лв. Стоева допълни, че цялостната оценка на ЦИК е, че евроизборите „са минали честно, спокойно и успешно“, като проблемите, които е имало, са били свързани основно с машинното гласуване. „С моя екип, макар да нямаме непосредствени ангажименти, свързани с изборния процес, имаме своите ангажименти да защитаваме, включително политическите права на българските граждани. Избирателните права са сърцевината на политическите права, така че съблюдаването за честен изборен процес и за честно отчитане на резултатите и на гласа на българските граждани е тема, към която ние не можем да бъдем безразлични. Такива са нашите законови и конституционни задължения“, категорична бе Манолова. Тя призна, че анализът на машинното гласуване показва проблеми, но подчерта, че те са свързани не с машините, а с лошата организация от страна на ЦИК с машинното гласуване, която предварително обуслови възникването на проблеми. Същият извод направиха ден по-рано и от Обществения съвет към ЦИК и призоваха подготовката за машинното гласуване наесен за местните избори да започне още сега. „Ние предупредихме още преди изборите в открито писмо до ЦИК, че е изключително опасно, например, обстоятелството, че методическите указания за машинното гласуване бяха обнародвани 4 дни преди изборите. Реално секционните избирателните комисии не бяха подготвени, не бяха обучени за работата в такива мащаби с машини“, каза Мая Манолова. Тя припомни, че освен това ЦИК промени протоколите от изборите в сравнение с протоколите по време на президентските избори, преди 2 години, като паралелното изписване на резултатите от машинния вот в окончателния протокол беше премахнато. „Т.е. окончателните протоколи съдържат обобщените резултати от гласуването с хартиени бюлетини и с машини. В резултат на това, анализът на изборните резултати, който може да се види на сайта на ЦИК по секции, показва, че има секции, в които машинното гласуване за една партия е завършило с повече гласове, отколкото крайният протокол“, заяви омбудсманът. И допълни, „че в този случай не хората хванаха машините, че броят неправилно и допускат грешки, а машините хванаха хората в избирателните комисии, че броят неправилно и допускат грешки“. „Изводът е, че ако се допускат грешки – няма да коментирам умишлено, или поради небрежност, то тези грешки се допускат от секционните избирателни комисии, не се допускат от машините. Неудобството с машините е, че те свидетелстват за допускането на грешки“, подчерта Мая Манолова. Тя бе категорична, че ще се противопостави срещу опита да бъдат премахнати машините от изборите - без анализ, без убедителни аргументи, прибързано и с други основания. „Аз така и не получих отговор защо вместо да бъдат закупени машини, които биха стрували 9 млн. лв., бяха наети машини за 9 млн. лв. Така и не получих отговор защо в случаите, в които има съмнения още при самото гласуване, не се броят контролните разписки, получени от машинния вот. Не получих отговор и защо от протоколите е премахната графата за паралелно нанасяне на резултатите от машинното гласуване. Защото по този начин тези несъответствия се установяват на една следваща фаза при повторно въвеждане на резултатите от информационно обслужване и това, което може да се направи, просто да констатираме“, обобщи Манолова. Тя се съгласи, че разликите, които са установени при евровота не влияят на резултатите, но при местни избори, когато и 100 гласа са определящи за избора на кмет и за състава на общинския съвет, това би било много сериозно посегателство върху честността на изборите. Общественият защитник информира още, че в петък, 28 юни 2019 г., от 12.00 часа в институцията на омбудсмана в София инициира форум за машинния вот, на който е поканила всички заинтересовани страни – ЦИК, Общественият съвет към ЦИК, институции – ГРАО, Информационно обслужване, експертите, които са сертифицирали машините, наблюдатели и граждани, анализирали резултатите от изборите. Оплакване от банки, фирми за бързи кредити, колектори, ЧСИ, неплащане на заплати, измами с имоти, проблеми с настаняване в общински жилища, ТЕЛК-ове – това бяха основните проблеми, които граждани от област Благоевград поставиха пред омбудсмана Мая Манолова, заместник-омбудсмана Диана Ковачева и експерти от институцията. Над 100 жалби постъпиха в мобилните приемни в 9 общини, които омбудсманът организира в областта. Експертите изслушваха и даваха съвети на граждани от гр. Белица, гр. Благоевград, гр.Кресна, гр. Петрич, гр. Разлог, гр. Сандански, гр. Симитли, гр. Якоруда и с. Струмяни. Манолова се срещна и с медицинските специалисти от многопрофилната болница от Благоевград, които се оплакаха, че въпреки обещанията на здравния министър за основна заплата в размер на 950 лева от 1 юни, техните възнаграждения са „скочили“ от 580 на 640 лв.", "date": "2019.06.26", "title": "Манолова: Започва кампания срещу машинния вот, няма да го позволя!"}
{"url": "https://www.24chasa.bg/novini/article/7528009", "text": "Заместник-генералният директор на турската Халкбанк, отговарящ за управлението на активи и пасиви на банката и за международни банкови операции, е отстранен от длъжност, считано от днес, са посочили пред Ройтерс два източника, запознати с въпроса, предаде БТА. Не е ясно защо е отстранен от длъжност Еркан Кълъмджъ, който пое поста в Халкбанк през февруари. Халкбанк, третата по големина банка в страната по размер на активи, не пожела да коментира темата пред Ройтерс. Кълъмджъ подаде оставка през август от позиция в централната банка за определяне на политиката на банката, след което стана член на борда на Турската банка за развитие /Тюркийе Калкънма Банкасъ/. Агенция Ройтерс се е свързала с Кълъмджъ за коментар, но все още очаква да получи отговор.", "date": "2019.06.26", "title": "Уволниха заместник-генералния директор \nна Халкбанк"}
{"url": "https://www.24chasa.bg/novini/article/7528031", "text": "Днес в Люксембург се проведе редовното заседание на Съвета на министрите по околна среда на ЕС, в което участие взе и българска делегация, ръководена от министъра на околната среда и водите Нено Димов. Министър Димов призова Европейската комисия да проучи възможността за създаването на Европейски фонд за чиста мобилност като инструмент за реално и повсеместно екологизиране на транспортната инфраструктура на целия Европейски съюз. „Равномерното разгръщане на електромобилността на цялата територия на Европейския съюз като част от прехода към чиста мобилност ще допринесе съществено за подобряване качеството на въздуха, както и за намаляване на емисиите парникови газове”, заяви министър Димов в рамките на представянето на информация относно „Евентуални мерки на Европа в подкрепа на чистата мобилност, по-конкретно на електромобилността“. Инициативата получи подкрепа от делегациите на Полша, Унгария и Словакия, Литва, Чехия и Люксембург. България призова процесът за „позеленяването“ на транспортната инфраструктура на територията на целия Европейски съюз да бъде ускорен, което изисква силен политически и финансов тласък. „Изследванията сочат, че пазарът на електромобили, а с него и зарядната инфраструктура, в Южна, Централна и Източна Европа изостава с 5-10 години спрямо лидерите. Очаква се с поевтиняването на технологията електромобилността да се разпространи към тези части на Европа, но докато чакаме губим ценно време в борбата за чист въздух и здрава среда“, акцентира министър Димов в изказването си. Успешният преход към електромобилност би довел до намаление в пъти на емисиите на въглероден диоксид, азотни оксиди и фини прахови частици, което би подобрило осезаемо околната среда, качеството на въздуха и здравето на европейските граждани. Именно сега е моментът да бъде направена решителната крачка за разгръщане на електромобилността на цялата територия на ЕС. Това е уникална възможност да бъде изградена единна европейска алтернативна транспортна мрежа, която да допринесе за засилване на териториалното, икономическото и социално сближаване. В рамките на заседанието Съветът постигна общ подход по предложението за Регламент на Европейския парламент и на Съвета относно минималните изисквания за повторното използване на водата и бяха приети Заключения по темата „Към стратегия на Съюза за устойчива политика в областта на химикалите“.", "date": "2019.06.26", "title": "Министър Димов предложи ЕК да създаде Европейски фонд за чиста мобилност"}
{"url": "https://www.24chasa.bg/novini/article/7527211", "text": "Кметът на София Йорданка Фандъкова и заместник-министърът на регионалното развитие и благоустройството и ръководител на Управляващия орган на ОПРР Деница Николова подписаха договор за реконструкция на Кризисен център „Вяра, надежда и любов“ в София. На събитието присъства и зам.-кметът на София по социални дейности Албена Атанасова. Това съобщиха от Столична община.  Проектът предвижда реконструкция на сградата и въвеждане на мерки за енергийна ефективност. В нея ще функционират Кризисен център, с приоритет деца, пострадали от насилие и Център за работа с деца на улицата. Обектът се реализира по Проект “Обновяване и изграждане на социални заведения на територията на Столична община” - етап I, финансиран по управляваната от МРРБ Оперативна програма „Региони в растеж“ 2014-2020 г. Общата стойност е 754 хил.лв., от които близо 583 хил.лв. са безвъзмездно европейско финансиране по програмата. Проектът ще се изпълнява за срок от 24 месеца. От грижата на обществото към най-уязвимите групи можем да съдим за неговата отговорност и достигнато ниво на развитие. Чрез Оперативна програма „Региони в растеж“ 2014-2020 г. се дава възможност за подкрепа на набор от социални услуги, насочени към най-уязвимите групи - деца на улицата, пострадали от домашно насилие и бездомни. Това коментира заместник-министърът на регионалното развитие и благоустройството и ръководител на Управляващия орган на ОПРР Деница Николова след подписването на договора. Тя каза още, че кризисният център дава възможност за подкрепа на деца, пострадали от домашно насилие и предлага подкрепящи услуги и превантивни мерки. Николова отбеляза, че проектите за изграждане на социални центрове са важни и ключови. „Те са с най-голям фокус и измеримост от страна на Европейската комисия, защото социалната интеграция е сериозен акцент в политиките за развитие и сближаване“, отбеляза - зам.-министърът. Столичната община има устойчиви приоритети в социалната дейност, като в момента функционират общо 90 социални услуги, насочени към деца и възрастни. Това каза кметът на София Йорданка Фандъкова при подписване на договора. С проектите, който разработихме и защитаваме, подобряваме и развиваме социалните услуги, посочи също Йорданка Фандъкова. По думите й предстои с проекти, които изпълняваме да разкрием нови 7 социални услуги за деца с увреждания и на техните семейства и 9 услуги за възрастни хора, както и нова пилотна услуга за пълнолетни лица с увреждания като заместваща грижа и Дневен център за пълнолетни лица с увреждания.", "date": "2019.06.26", "title": "Фандъкова подписа договор за обновяване на кризисен център в София"}
{"url": "https://www.24chasa.bg/novini/article/7526319", "text": "Джени Суши и адвокатката ѝ Глория Олред дадоха пресконференция, в която обвиниха промоутъра на Кубрат Пулев - Боб Аръм, че е наговорил лъжи за поведението на журналистката около мача на българина с румънеца Богдан Дину, предаде  Както е известно, малко след края на двубоя, Кобрата целуна американската репортерка по устните, а това доведе до спирането на лиценза му от спортната комисия в Калифорния. Пулев бе глобен и принуден да изкара курс, свързан със сексуалния тормоз. Олред съобщи, че е изпратила писмо до изпълнителния директор на комисията Анди Фостър, в което посочва, че Аръм е направил изказване със серия лъжливи твърдения за поведението на клиентката ѝ. Тя иска лицензът на Аръм също да бъде отнет. \"Боб Аръм е водещ промотър в бокса и промотира лъжи. В интервюто си пред IFL TV той говори неверни неща. Никога не съм била в подготвителния лагер на Пулев. Никога не съм се закачала с Пулев. Никога не съм се държала като почти-гадже на Пулев\", посочва репортерката в становището си. Според Джени Суши, Кубрат Пулев не е жертва и не разбира какво е сексуален тормоз. \"Боб Аръм вярва, че Кубрат е жертва. Кубрат Пулев не е жертва. Пулев беше наказан заради сексуален тормоз. Пулев сграбчи лицето ми и ме целуна с устата си, а след това ме хвана и за задните части. Аз не съм се съгласявала да ме целува или да ме хваща за задните части. Никой мъж не трябва да сграбчва жена, да я целува или да я докосва без позволението ѝ. Очевидно е, че Боб Аръм и Кубрат Пулев не разбират какво е сексуален тормоз. Боб Аръм промотира лъжи и не се интересува кого наранява или смачква\", допълва Суши, чието истинско име е Дженифър Равало. На 22 юли Кобрата ще трябва да се яви отново пред комисията в Калиформия и да представи доказателства за приключването на курса. Ако той не изпълни условията, наказанието му ще бъде удължено на 12 месеца.", "date": "2019.06.26", "title": "Джени Суши: Кубрат Пулев явно не разбира какво е сексуален тормоз"}
{"url": "https://www.24chasa.bg/novini/article/7526367", "text": "Официалното саудитско разследване на убийството на журналиста Джамал Хашоги от агенти на Рияд не е потърсило отговор на въпроса кой може да го е поръчал, заяви днес специалният докладчик на ООН за извънсъдебните екзекуции Аниес Каламар, цитирана от Ройтерс и БТА. \"Разследването, предприето от саудитските власти, не успя да разкрие цялата командна верига\", заяви Каламар пред Съвета на ООН за правата на човека. Тя призова принцът престолонаследник Мохамед бин Салман и други високопоставени представители на саудитските власти да бъдат разследвани за убийството, предвид достоверните доказателства срещу тях.", "date": "2019.06.26", "title": "Докладчик на ООН за смъртта на Кашоги: Разследването не разкри командната верига"}
{"url": "https://www.24chasa.bg/novini/article/7526482", "text": "Първият български космонавт Георги Иванов бе специално поздравен от Международната космическа станция \"Мир\" за 40-годишнината от полета му. Това се случи на четвъртия фестивал \"Отечество\" в Несебър, организиран от общината и Звездното градче в Русия. Почетни гости на форума, който през лятото събира на едно място бивши и настоящи космонавти, бяха Георги Иванов и колегата му летец полковник Иван Апостолов от несебърското село Баня. Поздравът към Георги Иванов, Несебър и фестивала \"Отечество\" отправи чрез видеовръзка от станция \"Мир\" космонавтът Алексей Овченко. Кметът на Звездното градче Евгений Баришевски му предаде и поздравителни адреси от отряда на действащите космонавти на Руската федерация. Несебър е единственият български град, поздравяван няколко пъти от Космоса като тази година специалното внимание бе насочено към Георги Иванов, чийто полет превръща България в шестата космическа държава. \"Изпитвам дълбоко чувство на уважение и за мен е чест да посрещна г-н Иванов\", заяви в приветствието си кметът Николай Димитров. И подари на Георги Иванов архивна снимка от посещението му в Несебър през 1982 г., когато е бил посрещнат от тогавашния кмет Васил Киров. На организаторката на фестивала Людмила Котлова пък предаде снимка на Юрий Гагарин от посещение в България през 1966 г., предназначена за съпругата му Валентина.", "date": "2019.06.26", "title": "Георги Иванов поздравен от Космоса в Несебър"}
{"url": "https://www.24chasa.bg/novini/article/7525513", "text": "1 153 проверки на предлаганите маслинови масла и растителни масла смес, с вложено в състава им маслиново масло, извърши дирекция „Контрол на храните“ към Българската агенция по безопасност на храните (БАБХ) на територията на всички области в страната, съобщават от пресцентъра на БАБХ. Контролните органи на БАБХ осъществиха извънредна тематична проверка на посочените хранителни продукти, която включва обекти за производство и/или бутилиране на маслинови масла и смеси от растителни масла с вложено в състава им маслиново масло, супермаркети и хранителни магазини, продаващи маслинови масла, складове за търговия на едро и дребно, и централни складове на търговските вериги в страната. 22 са издадените предписания за възбрана на реализацията на неотговарящи на стандартите за търговия маслинови масла. Съставени са 3 акта за установяване на административно нарушение. Възбранените от продажба количества маслинови масла, в бутилки от 0.5 литра и от 1 литър, са общо 2 542 броя. Извънредната тематична проверка констатира, че на българския пазар се предлагат десетки видове маслинови масла с произход предимно от Гърция, но също така и от Испания, Италия и Португалия, доставени от търговски фирми – разпространители. При анализа на резултатите ясно се очертава тенденцията за голямо разнообразие на българския пазар, като преобладаващи са продажбите на „Маслиново масло от маслиново кюспе“ и „Маслиново масло, съставено от рафинирани и необработени маслинови масла“. Предлагат се и висококачествените „Маслиново масло Екстра virgin“ и „Маслиново масло Virgin“. Обобщените резултати показват, че има значително подобрение по отношение на съответствието на маслиновите масла в търговската мрежа с изискванията на европейското законодателство, и по конкретно със Стандартите за търговия с маслиново масло в Европейската общност, приети с Регламент (ЕС) № 29/2012 г., задължителни за страните членки. Вследствие на упражнявания официален контрол от БАБХ, свързан със спазването на изискванията към маслиновите масла от отговорните стопански субекти, включително и относно етикетирането, издадените предписания във връзка с предлагани неотговарящи продукти са намалели значително (22 броя), в сравнение с констатираните несъответствия и издадени предписания по време на извършената тематична проверка през 2017 година – общо 183 броя. Най-често констатираните несъответствия са свързани с етикетирането – не е налична категорията на маслиновото масло, липсва информация на етикета на български език, не са посочени данни за произход, производител или дистрибутор. Установено бе и предлагане на пазара на така наречените „Салатени миксове“ с неразрешени съставки. При проверките бе констатирано наличие на смеси от зехтини и слънчогледово олио с вложени оцветители, консерванти и ароматизанти. За установените несъответствия хранителните продукти са изтеглени от пазара, върнати са в производствените обекти и са пренасочени за нехранителни цели, включително и унищожаване. Проверките се правят с цел установяване спазването на законодателството за храните. Във връзка с констатациите от тематичната проверка БАБХ, като контролен орган, ще продължи проверките в обектите с установени нарушения с цел проследяване на изпълнението на издадените предписания, изтегляне и връщане на несъответстващите продукти към доставчиците.", "date": "2019.06.26", "title": "Забраниха продажбата на над 2500 маслинови масла в страната"}
{"url": "https://www.24chasa.bg/novini/article/7525550", "text": "Навлизането на български технологични компании на пазара в Северна Македония се смята за изключително позитивно, ние потърсихме българска експертиза в сектора, както и в законодателството, и вече имаме добри примери в това отношение, заяви министърът на информационните технологии на Северна Македония Дамян Манчевски в телевизионно предаване, съобщава в. \"Слободен печат\", цитиран от БТА. Манчевски каза, че през последните две години правителството е увеличило инвестициите в програмите за иновации, стартъп и акселераторски програми и е въвело облекчения за чуждестранните инвеститори. Той обясни, че Северна Македония има добро сътрудничество с всички съседни страни, както и със САЩ, Израел и Европейския съюз. Българските технологични компании са добре дошли в страната, каза също Манчевски.", "date": "2019.06.26", "title": "Македонски министър: Българските технологични компании са добре дошли"}
{"url": "https://www.24chasa.bg/novini/article/7525549", "text": "Двете бури, преминали през Монтанско снощи, са изкоренили дървета на различни места в региона и са повредили трафопост, захранващ с ток много абонати в центъра на Монтана, съобщиха от Областната управа в града. Мълния е паднала към 18,30 часа вчера върху трафопост в парк \"Монтанезиум\" в центъра на Монтана и е повредила голяма част от трансформаторите и техниката в него. Без ток през цялата нощ са били много хора, живеещи в района на трафопоста и в централната част на града. Друга мълния е паднала върху дърво в същия парк, под което се бил скрил мъж на 64 години от Монтана. Като по чудо човекът е оцелял и е откаран в болница с леки наранявания. През днешния ден екипи на пожарната са отстранили изкоренени от бурята дървета в Монтана, Лом и селата Горна Ковачица, Мездрея и Сумер.", "date": "2019.06.26", "title": "Бурите в Монтанско повредиха трафопост и изкорениха дървета"}
{"url": "https://www.24chasa.bg/novini/article/7525607", "text": "Европейските избори бяха честни, спокойни и успешни, е оценката на председателя на Централната избирателна комисия (ЦИК) Стефка Стоева пред депутатите от парламентарната Комисия по правни въпроси, цитирана от  . Специално място в анализа на ЦИК бе отделено на машинното гласуване, каквото се проведе в 3000 секции на страната. Оказва се обаче, че едва 7,59% от всички гласували са пуснали вота си машинно. Данните показват още, че само 27,7% от гласоподавателите в секциите с машинно гласуване са избрали да го използват, а останалите 72,3% са предпочели традиционната хартиена бюлетина. „Тези данни сочат, че цената на един глас с машинно гласуване, с оглед на броя на избирателите и разходите за наемане на машините, сертифицирането им, пазарно проучване, организиране на обществена поръчка, разпределение на секциите на случаен принцип, както и допълнителното възнаграждение на членовете на СИК с машинно гласуване, възлиза на около 59 лева. Цената на един глас с хартиена бюлетина е 0,77 лв.“, уточни Стефка Стоева. Резултатите сочат още, че във 146 секции, определени за машинно гласуване, няма нито един избирател, който да го е предпочел. В 295 от секциите пък машинно са гласували под 10 избиратели. В 77 секции са установени несъответствия между данните от машинното гласуване и попълнените в протокола числа за разпределението на гласовете по кандидатски листи. 1139 са секциите, с установени същите несъответствия, но по отношение на разпределението на преференциите. „Като цяло близо 40% от протоколите на СИК с машинно гласуване съдържат грешки при отчитането на действителните гласове или на преференциите. Важното е обаче, че тези несъответствия, в тези избори, категорично не водят до промяна на резултатите от изборите, както при разпределение на мандатите, така и при пренареждане на кандидатските листи според преференциите“, уточни председателят на изборната комисия. Стефка Стоева бе категорична, че ниският процент на възползвалите се от машинния вот показва, че тази форма на гласуване е неоправдано скъпа. „Много вероятно е тази цена да е още по-висока за предстоящите местни избори, за които законодателят предвижда да се гласува машинно вече в 6 000 секции, или в 67% от секциите в големите населени места“, допълни още тя.", "date": "2019.06.26", "title": "ЦИК: Цената на глас с машинно гласуване е цели 59 лева - неоправдано скъпо е"}
{"url": "https://www.24chasa.bg/novini/article/7525616", "text": "Президентите на Русия и САЩ, Владимир Путин и Доналд Тръмп, ще имат отделна среща в кулоарите на форума на Г-20 на 28 юни в Осака, като разговорът им може да продължи около час. Това съобщи днес Юрий Ушаков, помощник на Путин, цитиран от ТАСС. По думите му срещата в японския град в петък ще започне в 14 ч. (8 ч. българско време) в помещение в зоната за двустранни преговори, подбрано от американската страна. Ушаков посочи, че двамата ръководители сами ще определят дневния ред, но отбеляза, че е логично те да засегнат състоянието на отношенията между Русия и САЩ, стратегическата стабилност и \"множеството регионални конфликти в Сирия, Афганистан, Украйна, Венецуела, естествено, иранският проблем и така нататък\". Ушаков добави, че също в петък около 17 ч. (11 ч. българско време) Путин ще има среща и с британския премиер Тереза Мей. Той подчерта, че е постигната \"взаимна договореност по съответните канали\" за провеждане на тази среща, предаде БТА. Пресслужбата на Мей отказа да коментира съобщението за предстояща нейна отделна среща с Путин в Осака, отбелязва ТАСС. В дните 28-29 юни руският президент ще участва в срещи на върха на организацията БРИКС (Бразилия, Русия, Индия, Китай и Южна Африка), както и във формата РИК (Русия, Индия, Китай). Освен с Тръмп и Мей Путин ще има отделни разговори с президента на Франция Еманюел Макрон, канцлера на Германия Ангела Меркел, както и с президентите на Египет, Южна Корея и Република Южна Африка, каза още Ушаков.", "date": "2019.06.26", "title": "Путин и Тръмп ще се срещнат на 28 юни в Осака (Обновена)"}
{"url": "https://www.24chasa.bg/novini/article/7525615", "text": "Екрем Имамоглу, който бе избран за кмет на Истанбул, според неофициалните резултати от повторните избори на 23 юни, ще встъпи в длъжност на церемония утре в 18.30 часа, предаде турският телевизионен канал НТВ, като се позовава на съобщение на валийството. Церемонията ще се състои в сградата на истанбулското кметство в квартал Сарачхане, предаде БТА. Екрем Имамоглу спечели повторните избори за кмет в Истанбул в неделя с 54,21 процента от гласовете пред съперника си от управляващата партия Бинали Йълдъръм, който получи 44,99 процента подкрепа. Вотът в неделя се състоя близо три месеца след местните избори на 31 март, спечелени в Истанбул от Екрем Имамоглу. Той победи тогава с 13 000 гласа разлика Бинали Йълдъръм, който е бивш премиер и близък сътрудник на президента Реджеп Тайип Ердоган. След седмици на възражения от страна на управляващата партия за резултатите от вота в Истанбул, Висшата избирателна комисия /ВИК/ анулира на 6 май изборите за кмет и насрочи повторение на 23 юни. След решението на ВИК мандатът на Имамоглу като кмет на Истанбул бе отнет и турското министерство на вътрешните работи назначи валията на Истанбул Али Йерликая да изпълнява временно длъжността на кмет на Истанбулската голяма община до произвеждането на повторни избори.", "date": "2019.06.26", "title": "В 18:30 часа утре Екрем Имамоглу встъпва официално като кмет на Истанбул"}
{"url": "https://www.24chasa.bg/novini/article/7525639", "text": "56-годишният пловдивчанин Йордан Иванов, който тази сутрин бе открит мъртъв в дома си на ул. \"Братия\", е прободен с нож в корема. Издъхнал е в адски мъки от кръвозагуба, научи \"24 часа\" от свои източници. Мъжът е разведен, живеел е сам. Според съседи е прекалявал с алкохола, но е бил добър човек. Основната версия е, че е убит при битова свада. Най-вероятно Иванов е имал гости предната вечер. Криминалистите издирват кои са били посетителите.", "date": "2019.06.26", "title": "Убитият в Пловдив бил намушкан с нож в корема"}
{"url": "https://www.24chasa.bg/novini/article/7525801", "text": "Държавният секретар на САЩ Майк Помпейо се срещна днес в Делхи с индийския премиер Нарендра Моди, предаде Асошиейтед прес. Говорителят на индийското външно министерство Равиш Кумар написа в Туитър, че двамата са обсъдили аспекти на индийско-американските отношения и \"работят за задълбочаване на стратегическото партньорство\" между двете страни. Помпейо пристигна късно вчера в Индия, след като посети Саудитска Арабия, Обединените арабски емирства и Афганистан. Една от целите на обиколката му е създаване на глобална коалиция за действия срещу Иран, предава БТА. Визитата на Помпейо в Индия, по време на която освен с премиера той се срещна и с външния министър Субрахманиям Джайшанкар, е първата на високо равнище в двустранните отношения, след като миналия месец партията на Моди спечели парламентарните избори в Индия и той отново стана премиер. САЩ и Индия взаимно се самоопределят като стратегически партньори въпреки наказателните мита, които си наложиха този месец върху някои стоки, отбелязва АП. Делхи наложи на 16 юни мита на 28 американски стоки, включително орехи и бадеми, в отговор на решението на Вашингтон да отмени от 1 юни статута на Индия на преференциален търговски партньор на САЩ. На срещата си Помпейо и Моди омаловажиха засилващите се разногласия във връзка с търговията и митата, като подчертаха, че двете страни могат да решат постепенно проблемните въпроси. \"Големите приятели неминуемо имат разногласия. САЩ бяха ясни, че искаме по-голям достъп до пазара и премахване на търговските бариери\", каза Помпейо след разговорите си с Джайшанкар. Индийският външен министър отбеляза, че \"трябва да се филтрира шумът и да се стигне до основите на отношенията\". Визитата на Помпейо протича преди насрочената за по-късно тази седмица среща между президента Доналд Тръмп и премиера Нарендра Моди, които ще разговарят в кулоарите на форума на Г-20 в японския град Осака. Очаква се висши представители на двете страни да обсъдят индийските планове за купуване на руски ракети за противовъздушна отбрана С-400. САЩ показаха, че имат резерви към сделката. Въпреки това през последните две години САЩ станаха най-големият доставчик за индийската отбрана. Стабилно се е увеличила и индийската търговия със САЩ, достигайки 150 милиарда долара годишно. Индийски служители казват, че нямат особени различия със САЩ по политическите и стратегическите въпроси, включително Иран, но предупреждават, че двете страни трябва да внимават по отношение на търговските въпроси. Индия престана да купува ирански петрол, след като през май изтече срокът, в който можеше да го прави със съгласието на САЩ. Те по принцип обявиха, че ще наказват страните, купуващи ирански петрол. Делхи обаче работи за получаване отново по изключение право да купува петрол от Иран. Министър Джайшанкар каза, че световните енергийни доставки трябва да останат стабилни, предсказуеми и финансово достъпни. \"Мисля, че това е притеснение, което държавният секретар Помпейо напълно разбира. Смятам, че той е наясно, че това днес е петата по големина икономика, която внася 85 процента от енергията си, голяма част от която - от Залива. Мисля, че той със сигурност разбира какви са интересите ни\", допълни той.", "date": "2019.06.26", "title": "Помпейо: Искаме по-голям достъп до пазара и премахване на търговските бариери"}
{"url": "https://www.24chasa.bg/novini/article/7525601", "text": "11-годишно момиче е изнасилено брутално от мъж с маска на вълк в мюнхенския квартал Обергиезинг вчера следобед. Той е на свобода и органите на реда го издирват, стана ясно от специална пресконференция по случая. Става въпрос за \"рядко срещан случай на изнасилване\" на малолетна, каза говорителят на полицията Маркус да Глория Мартинс, цитиран от Stern.de. Момичето се е връщало от училище, когато на път за дома й, минавайки край Фазангартен преди станцията на метрото, съкращава пътя си през една от алеите, когато зад гърба й се оказал мъж. Той скъсал чантата й и я разсъблякъл, за да я изнасили брутално. След изнасилването извършителят е казал на момичето да остане да лежи минимум пет минути, и ще убие семейството й, ако повика помощ по телефона. После е рекъл: \"Зная къде живееш\". По-късно момичето разказва на майка си какво се е случило и да звънне в полицията.  Още няма резултат обаче от търсенето на полицията. Според описанието изнасилвачът е мъж, висок около 1,85 метра, бил е облечен със сива тениска, тъмен панталон и тъмни кецове, носил е ръкавици от латекс, каквито се използват в болниците, говорил е на чист немски език. Няма съмнения, че дадените показания от жертвата са точни, за това свидетелстват и леките наранявания на 11-годишната - всичко съвпада с данните от местопрестъплението. Назначената комисия трябва да се произнесе и по ДНК-пробите, взети от дрехите на момичето. Като свидетели са привлечени двама минувачи. Ученичката е травматизирана от всичко преживяно и е под наблюдение в психиатрично здравно заведение. От полицията не дават засега повече подробности, за да не попречат на разследването.  Засега е ясно, че изнасилването е добре планирано, но не се знае дали жертвата е избрана на случаен принцип. Местопрестъплението е в близост до основно и средно училище, тоест случилото се е на обществено място, поясни да Глория Мартинс.", "date": "2019.06.26", "title": "Мъж с маска на вълк и с латексни ръкавици изнасили брутално ученичка в Мюнхен"}
{"url": "https://www.24chasa.bg/novini/article/7525940", "text": "Учениците и родителите вече могат да проверяват резултатите от националните външни оценявания след VII клас по български език и литература и по математика, съобщиха от пресцентъра на МОН. Проверката става с входящ номер и идентификационен код на адрес:  Обявяването на резултатите по-рано ще осигури на децата и родителите достатъчно време, за да направят избор на училище, профил или на специалност от професия според бала на ученика. Срокът за подаване на заявленията за класиране е от 3 юли до 5 юли 2019 г. Учениците могат да кандидатстват за прием в неограничен брой училища. Кандидатстването Всяка избрана паралелка трябва да бъде вписана като отделно желани", "date": "2019.06.26", "title": "Излязоха резултатите от матурите на седмокласниците"}
{"url": "https://www.24chasa.bg/novini/article/7525798", "text": "Москва убеждава Вашингтон и Техеран да решат разногласията чрез диалог, заяви днес руският министър на външните работи Сергей Лавров, цитиран от ТАСС. \"Ще убеждаваме американските и иранските си колеги да се отдалечат от тази опасна линия и да започнат да уреждат противоречията си чрез цивилизован диалог. Разбира се това предполага прекратяване на политиката на ултиматуми, санкции и шантаж\", подчерта руският външен министър на пресконференция след среща в Москва със своя колега от Обединените арабски емирства, предаде БТА. Лавров напомни за предложението на Русия за започване на диалог между арабските страни в Персийския залив и Иран. \"Идеята ни представлява алтернатива на пагубния курс, по който се опитват да тласнат района така наречените ястреби\", каза той. Военният сценарий около Иран може да стане фатален и да предизвика международна криза, предупреди Лавров. Страните по Съвместния всеобхватен план за действие по иранската ядрена програма трябва строго да спазват задълженията си, заяви на пресконференцията външният министър на ОАЕ шейх Абдула бин Зайед Ал Нахаян. Обстойно обсъдихме споразумението. В този контекст казах на руския си колега, че подкрепяме това споразумение, смятаме, че то трябва да се спазва неотклонно, тъй като пряко засяга държавите и проблемите в региона. От страна на г-н министъра чух много полезни идеи, инициативи за деескалация и гарантиране на сигурността в района, каза Ал Нахаян. Външният министър на ОАЕ отбеляза, че са необходими \"категорични, научни и убедителни\" доказателства във връзка с атаките срещу петролни танкери в района на Залива наскоро, предаде Ройтерс.", "date": "2019.06.26", "title": "Лавров: Ултиматуми, санкции и шантаж между Вашингтон и Техеран трябва да спрат"}
{"url": "https://www.24chasa.bg/novini/article/7526057", "text": "Международната организация за защита на природата “Грийнпийс” саботира работата на общото събрание на чешкия енергиен гигант ЧЕЗ. Шестима активисти нахлуха в залата на конгресния център в Прага, където се провеждаше общото събрание на компания. Други протестиращи завардиха нейния вход, предаде БГНЕС. Еколозите издигнаха плакати с искания да се спре продажбата на ТЕЦ “Почерада”, който “Грийнпийс” смята за основния източник на замърсяване на въздуха в Чешката република. По данни на организацията ЧЕЗ планира да продаде ТЕЦ на “Северната енергийна компания”, което ще удължи живота на електроцентралата с още няколко години.", "date": "2019.06.26", "title": "“Грийнпийс” саботира работата на общото събрание на ЧЕЗ"}
{"url": "https://www.24chasa.bg/novini/article/7525862", "text": "Учени засякоха над 56 езера, намиращи се под ледената шапка на остров Гренландия, съобщи Би Би Си. Новото откритие дава надежда на учените да научат повече за хидрологията (водната система-б.а.) под ледовете, предаде  Подобни басейни могат да се формират на километри дълбочина под леда. Една от причините за формирането им е налягането от повърхността и геотермичната топлина от ядрото на Земята. По думите на учените водата е като смазка, а в период на глобално затопляне, тези езера показват колко бързо се топи леда и се слива със световния океан. Според изследователите ако ледът от целия остров се разтопи, нивото на световния океан ще се покачи със 7 метра. Големината на езерата не е впечатляваща – средно около 1,4 км. дължина, в сравнение с 11-те км. на подземните водни басейни на Антарктида. На юг се намира най-голямото такова езеро – Восток с дължина 250 км. Множество езера на необитаемия континент са обект на проучвания. Учените мислят, че ниската температура на водата в най-старите и стабилни езера може да даде ценна информация за древни организми. Химията на водата и отделните седименти също биха дали сведения за минали екологични условия.", "date": "2019.06.26", "title": "Откриха 56 езера под ледената шапка на\nГренландия"}
{"url": "https://www.24chasa.bg/novini/article/7526107", "text": "Риба с прозрачна кръв и други уникални екземпляри от морската фауна, открити край българските брегове на Антарктида, пристигнаха в България. Те са събрани по време на последната 27-ма полярна експедиция на учените на Ледения континент под ръководството на проф. Христо Пимпирев, съобщава  . Един от най-интересните пришълци от крайбрежието на остров Ливингстън е ледената риба - Много рядък вид, не само заради липсата на хемоглобин в кръвта, но и заради гигантските си размери. Подобен екземпляр не е улавян досега в акваторията на Ледения континент. \"Ледената риба е уникална с това, че е единственото гръбначно животно, което няма хемоглобин в своята кръв. Т.е. кръвта е прозрачна, затова също се нарича белокръвна риба. Хемоглобинът отпада еволюционно, но за негова сметка идват други вещества, които са подобни на антифриз и те не позволяват на кръвта да замръзне. Този вид се е адаптирал за около 20 милиона години в среда, изключително агресивна, с крайни условия на факторите. Температурата на водата е около 0 градуса и там обикновени видове риби не могат да съществуват\", каза доц. д-р Любомир Кендеров от Биологическия факултет към СУ. \"Това са първите целенасочени хидробиоложки изследвания на българското крайбрежие. Даваме нашия принос към световната наука, защото изследването на Антарктида е изключително важно за бъдещето на човечеството, освен климатичните промени, от биологичните изследвания е много важно, защото там живеят организми с уникални свойства, от които се извличат специфични вещества, които дават възможност да се правят лекарства за неизлечими болести\", каза проф. Пимпирев. Съвсем скоро резултатите от изследванията ще бъдат световно признати, а повечето от биологичните видове, донесени от българската експедиция в Антарктида, ще бъдат изложени в Природо-научния музей.", "date": "2019.06.26", "title": "Уникална риба с прозрачна кръв пристигна в България от Антарктида"}
{"url": "https://www.24chasa.bg/novini/article/7526121", "text": "Почина редакторът на емисиите в 12 и 16 часа по БНТ Анна Кандова, съобщиха от обществената медия. \"Ани ни напусна внезапно, след кратко боледуване. Дълги години в БНТ тя беше и редактор в новините на сутрешния блок. Ще я запомним като добър човек и прекрасен колега, който ще ни липсва в нюзрума и апаратната на студио 6. Поклонението ще бъде в събота от 13 часа в църквата \"Свети Седмочисленици\", допълват от \"Сан  Стефано\".", "date": "2019.06.26", "title": "Почина редакторът в БНТ Анна Кандова"}
{"url": "https://www.24chasa.bg/novini/article/7526124", "text": "Великотърновският апелативен съд увеличи с година наказанието на един от младежите, обвинени в грабеж, придружен с убийството на таксиметров шофьор от русенското село Николово. Това съобщиха от съда във Велико Търново. Престъплението бе извършено на 14 март 2017 г., а на 26 ноември миналата година Окръжният съд в Русе даде 11 години затвор на Николай В. и девет години на Деян Ц. за това, че като непълнолетни - на по 17 години, двамата в съучастие са извършили грабеж, придружен с убийството на 60-годишния таксиметров шофьор Валери С. Те трябва да заплатят солидарно на сина на убития мъж 100 000 лева, а на съпругата му - 150 000 лева. Делото в Апелативния съд е образувано след протест на Окръжната прокуратура в Русе и жалба от адвоката на Деян Ц. Съдебният състав е оставил без уважение изложените в жалбата на защитата възражения, като според магистратите определеното от Окръжния съд в Русе наказание по отношение на Деян Ц. се явява дори леко занижено и следва да бъде увеличено от девет на 10 години затвор при строг режим. Според съда искането на прокуратурата за увеличаване на наказанието на подсъдимия на 11 години лишаване от свобода е неоснователно, тъй като това би означавало да не бъде отчетен по-ниският интензитет на неговото участие в деянието спрямо Николай В.. Решението на Великотърновския апелативен съд подлежи на обжалване и протест пред Върховния касационен съд.", "date": "2019.06.26", "title": "Увеличиха присъдата на младеж за убийството на таксиджия от Русе"}
{"url": "https://www.24chasa.bg/novini/article/7524456", "text": "Служители от главната дирекция \"Митническо разузнаване и разследване\" откриха 1100 кутии контрабандни цигари, скрити в камион, влизащ в страната през ГКПП \"Лесово\", съобщиха от митницата в Бургас. Товарният автомобил е с турска регистрация и е превозвал пластмасови изделия за Швеция. При щателна проверка с рентгенова апаратура митничарите намерили цигарите в резервните гуми на камиона. Контрабандните цигари са иззети. Срещу нарушителя, който признал, че укритата стока е негова, е съставен акт за митническо нарушение.", "date": "2019.06.26", "title": "Митничари откриха над 1000 кутии контрабандни цигари в резервните гуми на камион"}
{"url": "https://www.24chasa.bg/novini/article/7524483", "text": "Заподозреният за убийството на германския политик Валтер Любке е признал, че го е извършил. Това съобщиха днес депутати от германския парламент след извънредно заседание на парламентарната комисия по вътрешни работи, цитирани от ДПА. Депутатите се позоваха на главния федерален прокурор на Германия Петер Франк, според когото 45-годишният мъж е направил самопризнания за убийството, което беше извършено на 2 юни, предаде БТА. Любке, който беше ръководител на регионалния съвет в западния град Касел и привърженик на имиграционната политика на канцлера Ангела Меркел, както и представител на партията й, беше прострелян смъртоносно на терасата в дома си в района на Касел. Впоследствие като предполагаем убиец беше арестуван 45-годишният Щефан Ернст, който има редица присъди за насилствени антимигрантски престъпления, отбелязва Асошиейтед прес. Както заяви пред репортери германският министър на вътрешните работи Хорст Зеехофер, който взе участие в заседанието на парламентарната комисия по вътрешни работи заедно с главния федерален прокурор Франк, заподозреният е казал пред властите, че е действал сам. Министърът допълни, че с това разследването не приключва. Германските служби за сигурност са предупреждавали, че десните екстремисти представляват сериозна заплаха за сигурността, отбелязва Асошиейтед прес.", "date": "2019.06.26", "title": "Заподозреният за убийството на германския политик Валтер Любке си призна"}
{"url": "https://www.24chasa.bg/novini/article/7523418", "text": "Ние искаме да работим, не искаме да протестираме! Създаваме работни места, а не социално напрежение! Градим сигурно и устойчиво, не клеветим и не заблуждаваме! Като отговорни граждани на Република България и основатели на строителна компания АРТЕКС Инженеринг АД винаги спазваме закона и работим в синхрон с изискванията на институции като ДНСК, МРРБ и Столична община. Отново заявяваме, че имаме законно и валидно разрешение за строеж за сграда „Златен век“ от главния архитект на София до януари 2020 г. Тъй като по време на влизане на новия закон в сила е на лице валидно разрешително, съгласно нашето законодателство, то остава действащо със срок до 2020г. Продължаваме да вярваме във върховенството на закона и в силата на правото. АРТЕКС е компанията, която от 25 години строи по световни стандарти. На нас не ни e необходимо политическо влияние за да бъдем това, което сме. Никога не сме участвали в обществени поръчки или проекти, които усвояват европейски средства. Ние сме убедени, че „Златен век“ ще бъде изключителна придобивка за София и ще подпомогне развитието на кв. Лозенец в икономическо, архитектурно и градоустройствено отношение. Къде изобщо е мястото на една висока сграда, ако не в големия град, който не може да се разширява безкрайно по периферията, поглъщайки огромни средства по инфраструктура и градски транспорт? В 21 в. така изглеждат световните столици на развитите и проспериращи държави! А ние как се вписваме в тази картина? За да расте като съвременна европейска столица, София трябва да мисли в перспектива и да достига нови върхове. Повторението на едни и същи модели изглежда безопасно и сигурно никого не дразни, но настанява в града ни скуката и старомодността. Всички знаят как изглежда Лозенец сега. Такава ли трябва да остане жилищната среда в една европейска столица? Ние от АРТЕКС винаги сме облагородявали околните пространства около нашите сгради. Предлагаме изграждане на нови тротоари, ново улично осветление и нови зелени площи. Нашата кауза е да подобряваме средата на живот в София. Бихме искали да успокоим хората от квартала, че градоустройството на „Златен век“ е специално разработено, за да не засенчва жилищни блокове. Сградата няма да блокира гледка към Витоша, освен за няколкото стаи в хотел \"Маринела\". Разполагаме с положително становище за трафика, издадено от Столична дирекция на вътрешните работи, отдел \"Пътна Полиция“. Конкуренти целят да внушат неверни твърдения, извършват системни провокативни действия, с които заблуждават гражданите, както на район „Лозенец”, така и на цяла България. В очернящата кампания освен авторитета на АРТЕКС, се опорочават институциите, които прилагат Закона за устройство на територията и всички закони и нормативни документи в Република България. Как всички тези негативни събития, смяна на мнение и свободно разпространение на клевети влияят на всички строителни предприемачи и чуждестранни инвеститори? Каква представа се създава за бизнес средата у нас и как това се отразява на имиджа на страната ни? Тази несигурност води до намаляване на инвестициите и загуба на работни места. Ние от Артекс работим за новия съвременен облик на София. Ние инвестираме в България! Нима в това е нашата вина? Във връзка със сграда \"Златен век\", нашата компания се обръща към закона. За да покаже той, че гарантира правото на бизнеса у нас да се развива в условия на сигурност и перспективност. А вярата в силата и справедливостта на закона прави нашето общество уверено и съзидателно.", "date": "2019.06.26", "title": "Арх.Пламен Мирянов- син, отговори на атаките срещу АРТЕКС с позитивен клип"}
{"url": "https://www.24chasa.bg/novini/article/7524375", "text": "\"Исторически ние сме си съседи и сме си мили. Резултатът е, че Западните Балкани са изостанали. Надявам се колегите от Северна Македония да приемат необходимите заключения, за да се спазва договорът за добросъседство. И да продължим да ги подкрепяме за НАТО и ЕС.\" Така започна встъплението си на втория икономически форум в Пловдив премиерът Бойко Борисов. Той не подмина темата за Гоце Делчев, която разпали страсти в последно време между двете съседски държави. \"Той е български герой, който се е жертвал, заложил е всичко за свободата на Македония. По същия начин и Че Гевара от Аржентина е отишъл да се бие за  свободата на Куба. И вместо тези герои със своите саможертви да ни правят по-силни и да ни обединяват, стават ябълка на раздора\", недоумява Борисов. Той припомни, че античното име на Пловдив е Филипополис, но това не пречи градът да е приеман добре от всички. \"Толкова по тая тема. Балканите имат в момента политици с разум и опит и ще преодолеем всичко\", пожела премиерът. След това се насочи към графика, която показва развитието на България през последните десетилетия. \"Виждам тук банкери и анализатори (Левон Хампарцумян и  Петър Ганев - б.а.) . Жалко, че моят приятел Иван Кръстев, българският Конфуций, го няма\", вметна Борисов. И пристъпи към графиката, която показва възходящ БВП. \"Когато коментирате прехода, понеже много обичате, ви предлагам да гледате тази графика по години\", препоръча той на Петър Ганев. Огромният срив в българската икономика започва от 1990 г.  Чак когато ние идваме, започва напред. 10-15 години тотална загуба. Който иска да се припознава. Но когато фактите говорят и Конфуций трябва да мълчи\", натърти Борисов. Според него този възход се дължи на добра данъчна среда. \"Нашата икономика се ориентира към машиностроене и металургия. Затова е този ръст. Принадената стойност остава тук. И последните 10 г. два пъти са се вдигнали доходите. Щото на приказки е много лесно. Доходи се вдигат с бизнеса, с тези, които правят БВП и добавената стойност. Това увеличава заплати и пенсии\", отсече той. И припомни, че тази година държавата ще има огромен харч за военните. \"Видях гръцкият и турския посланик от двете ми страни. България доказа как се прави така, че без да засяга ничии интерес, да бъде полезна и за себе си, и за съседите. Преди месец с Ципрас започнахме интерколектора за газ. В същото време с нашите съседи от Турция строим за 18 млрд. кубика. Румънците и те да сложат компресорни станции.  Така ще можем всички да купуваме и продаваме газ и да направим истинска конкурентна среда. От днес имаме газова борса. Това са много усилия\", посочи той. \"Ако тръгнете от София до Бургас и до Истанбул, карате само по магистрала. И \"Струма\" е към своя финал. Имах среща с гръцкия опозиционен лидер и мой приятел Кирякос Мицотакис. Ципрас също ми е приятел. При тях  предстоят избори. Но заедно с гръцкия бизнес трябва да натиснем, за да се направи скоростен път от Александруполис до магистрала \"Марица\". Така ще свържем Босфора, Черно и Егейско море\", подчерта премиерът. По думите му всички на Балканите сме велики. \"Имаме Велика Гърция, Велика Албания, Велика Турция, Велика България.  Исторически сме се били с всички съседи и те с нас. Резултатът - Западните Балкани са най-изостанали. Тази част от Европа е толкова пропита с кръв, нека я направим място за добър бизнес и просперитет\", препоръча Борисов.  Според него Гърция е по-подредена от нас, но там нещата се случвали  по-бавно.  \"Всеки бизнесмен, който дойде, се интересува за колко време тировете прекосяват границите. Затова разширяваме и Калотина с две КПП-та. Тъкмо построихме АМ \"Тракия\" и тя отесня. 57 000 коли минават по нея на денонощие\", посочи премиерът. Той съобщи, че юли-август стартират пътя Монтана-Видин. После идвал ред на Търново-Русе. Борисов завърши с призив към Турция, Гърция и Кипър. \"Надявам се да намерят разумно решение за находищата на газ в Кипър. Не е добре да дрънчат оръжия близо до нас. Има възможност огромни количества газ да се прекарват през Гърция, Турция и България. Не е нормално натовски държави да влязат в спор\", категоричен и Борисов. И пожела на участниците вкусен обяд, който домакините са приготвили. Менюто включва салата домати, патладжани, краставици, мус от сирене \"Мешале\", салатен дресинг. Основното е пилешко роле със спанак и пармезан, гарнирано с морковено пюре и маслен сос. А десертът е мини чийзкейк. Вторият икономически форум се провежда в кметския хотел \"Империал\" в Пловдив.", "date": "2019.06.26", "title": "Борисов в Пловдив: Гоце Делчев е като Че Гевара (Снимки, видео)"}
{"url": "https://www.24chasa.bg/novini/article/7524496", "text": "Това, което направи македонският президент, буквално бе немислимо преди няколко месеца и години. Така вицепремиерът и министър на външните работи Екатерина Захариева коментира  , че Гоце Делчев се е самоопределял като етнически българин.  Вицепремиерът Захариева бе гост на Пловдивския икономически форум. \"Сега обаче е ред на следващите стъпки, а именно комисията да се съгласи по общ текст на следващата среща през септември, който да бъде основа за общи чествания, а най-вече за промяна на учебниците по история. Докато техните продължават да изкривяват истината, то за съжаление от време на време ще възникват такива напрежения\", подчерта Захариева. По думите й важно е обаче, че се води диалог и двете държави са постоянно в контакт. Екатерина Захариева добави, че България винаги ще подкрепя европейската перспектива на Северна Македония, но това не означава, че няма да има условия, а те са безусловно изпълнение на договора", "date": "2019.06.26", "title": "Захариева: Северна Македония трябва да промени учебниците по история"}
{"url": "https://www.24chasa.bg/novini/article/7524175", "text": "Температурите в голяма част от Европа днес се повишават, а летните горещини се засилват с прогнози за почти рекордна жега през следващите дни, предаде ДПА. Във Франция и Испания се очакват над 40 градуса по Целзий още преди пика, който метеоролозите прогнозират за утре и вдругиден, отбелязва Франс прес. Испанската метеорологична служба обяви за днес оранжева тревога в пет северни области, а в долината на река Ебро (Североизточна Испания) живакът в термометрите ще достигне 42 градуса. Оранжевата тревога ще се разшири утре до общо десет области в централната и североизточната част на страната. Според метеоролозите най-горещо ще е през уикенда, когато в някои райони се очаква да е до 44 градуса. Испанската обществена телевизия ТВЕ нарече този период \"адската седмица\", предава БТА. В две трети от Франция, главно на юг и на изток, максималните температури днес ще се движат между 35 и 39 градуса. Службата \"Метео Франс\" отбелязва, че толкова големи и продължителни жеги в страната не е имало от 1947 г, и предрича, че ще бъдат счупени месечни и дори абсолютни температурни рекорди. Германия също не е пощадена от горещините. В югозападната част на страната се очакват до 39 градуса, колкото и в Бранденбург - района около Берлин, където горски пожар е унищожил от понеделник 100 хектара. В четвъртък и петък безпрецедентната за месец юни гореща вълна, идваща от Сахара, ще се засили. Жегата продължава и нощем, което е характерно за горещниците. Вчера падна температурен рекорд в австрийската провинция Тирол, след като в Инсбрук бяха отчетени 36,7 градуса. В Швейцарския град Женева, където се очаква да бъде над 35 градуса, е отменено планираното за днес шествие по случай Празника на училищата. Училищата остават затворени и в Люксембург. В Италия се очаква да бъде най-горещо утре. Според сайта ИлМетео температурата в северозападната област Пиемонте може да достигне 42-43 градуса. Необичайно горещо е в Дания. Метеорологична станция на остров Фюн е отчела снощи т. нар. тропическа нощ, което означава, че температурата не е паднала под 20 градуса. Това е най-ранната тропическа нощ, регистрирана в страната от 19 години, съобщи Датският метеорологичен институт. Източна Европа също е засегната от жеги и лошо време. В Литва се очакват гръмотевични бури и силни ветрове. От началото на месеца в балтийската страна където термометрите отчетоха необичайните 35,7 градуса, са се удавили 27 души. Температурите по света се повишават поради глобалното затопляне, а с това нараства и вероятността от крайно горещи вълни, подчерта Лен Шафри, преподавател по климатология в университета в Рединг. Според специализирания институт по климатология в Потсдам всичките най-топли лета в Европа от 1500 г. са регистрирани през 21-и век.", "date": "2019.06.26", "title": "Горещата вълна в Европа чупи 5 пъти по-бързо месечните рекорди"}
{"url": "https://www.24chasa.bg/novini/article/7524509", "text": "Холандската полиция съобщи днес, че е задържала 2,5 тона метамфетамини, което според нея е най-голямата заловена подобна пратка досега в Европа, предаде Ройтерс, цитирана от БТА. Стойността на дребно на наркотика се оценява на \"стотици милиони евро\". Говорителят на полицията Томас Алинг съобщи, че все още не са последвали арести след извършената акция. \"Ние сме по петите им\", добави той, имайки предвид притежателите на иззетите наркотици, които според него са били предвидени за износ, вероятно за Източна Европа. \"Не можете да пласирате всичко това само в Холандия\", каза Алинг. Последни проучвания на отходните води показват, че употребата на метамфетамини в холандските градове е сравнително слаба, в сравнение със САЩ и Австралия, но нараства, отбелязва Ройтерс. Холандската полиция открила наркотика по време на проверка в офис сграда, в рамките на продължаващо разследване. Тя установила, че вторият етаж е по-малък отвътре, отколкото изглежда отвън. След това полицаите открили тайна стая, където метамфетамините били увити в малки пакети, натъпкани в пазарски торби. Впоследствие полицията открила склад в Утрехт, където били съхранявани 17 500 литра химикали, използвани за пречистване на кокаин и производство на синтетични наркотици. Намерените наркотици са били унищожени, съобщи холандската полиция.", "date": "2019.06.26", "title": "Холандската полиция задържа 2,5 тона \nметамфетамини"}
{"url": "https://www.24chasa.bg/novini/article/7524530", "text": "Член на екипажа на самолет, в който е пътувал екип за подготовка на участието на бразилския президент Жаир Болсонаро в срещата на върха на Г-20 в Япония, беше арестуван в Южна Испания с 39 килограма кокаин в куфара си, предаде Франс прес, цитирана от БТА. Дрогата била намерена при проверка по време на междинно кацане на бразилския военен самолет на летището в Севиля вчера. \"В куфара имаше само наркотици\", каза полицейска говорителка. Бразилският президент обеща в социалните мрежи, че ако вината на военния бъде доказана, той ще бъде съден и осъден съгласно закона.", "date": "2019.06.26", "title": "Бразилски военен бе арестуван в Испания \nс 39 кг кокаин"}
{"url": "https://www.24chasa.bg/novini/article/7524521", "text": "Премиерът на Северна Македония Зоран Заев оттегли предложението си да бъде в същото време и министър на финансите, предаде агенция МИА. На заседание на парламента, на което се обсъждат промените в правителството, Заев каза, че съгласно закона за правителството той ще ръководи финансовото министерство до избора на нов министър, предаде БТА. Обяснявайки своето решение, Заев каза, че трябва да се вземат предвид мненията на опозицията и на Антикорупционната комисия, която днес изпрати в парламента съобщение, че ще предприеме конкретни мерки според правомощията си, утвърдени в закона за предотвратяване на корупцията и конфликта на интереси, ако премиерът Зоран Заев бъде избран и за министър на финансите. В началото на заседанието си парламентът констатира прекратяване на мандата на министъра на културата Асаф Адеми, на земеделието Люпчо Николовски, на околната среда Садула Дураки и на министъра без портфейл Зоран Шапурич, след като те по-рано подадоха оставки. Нито един от министрите не мотивира оставката си. На същото заседание депутатите трябва да гласуват за избор на Траян Димковски за нов министър на земеделието, Насер Нуредини за министър на околната среда, Хусни Исмаили за министър на културата, Горан Милевски за министър на местното самоуправление, Садула Дураки за министър на политическата система и отношенията между общностите и премиера Зоран Заев за временен министър на финансите. На дневен ред днес е и освобождаването на Драган Тевдовски от поста министър на финансите, Сухейл Фазлиу от поста министър на местното самоуправление и Хазби Лика от поста министър без портфейл.", "date": "2019.06.26", "title": "Заев ще ръководи финансовото министерство, докато изберат нов министър"}
{"url": "https://www.24chasa.bg/novini/article/7524560", "text": "С цел улеснен достъп до по-широк кръг от потенциални изпълнители и постигане на оптимални технически и финансови параметри, БДЖ публикува отделен пълен Регистър на обществените поръчки на дружествата “БДЖ-Пътнически превози” ЕООД и “БДЖ-Товарни превози” ЕООД. Той е достъпен на адрес http://tenders.bdz.bg. Регистърът съдържа както задължителната за публично оповестяване информация за Процедури, Покани, Обяви и Пазарни консултации, така и Поръчки с директно възлагане, с финансови параметри до 30 000 лв., съгласно по чл. 20, ал.4, т.3 от ЗОП, които по съществуващият ред се изпълняват с набиране на оферти от потенциални изпълнители. С реализирането на проекта БДЖ се стреми към максимална прозрачност при провеждане на обществените поръчки в двете дружества, като дава възможност за участие и предоставяне на оферти от всички заинтересовани лица, съобщиха на сайта на БДЖ.", "date": "2019.06.26", "title": "БДЖ публикува регистър на обществените поръчки"}
{"url": "https://www.24chasa.bg/novini/article/7524538", "text": "Кметът на София Йорданка Фандъкова обяви във Фейсбук, че е поискала и приела оставката на шефа на строителния контрол в общината  Влади Калинов. Вчера стана ясно, че няма да бъдат съборени постройките върху терасата на антикорупционния шеф Пламен Георгиев, като актът за събарянето им бе отменен на 12 юни от директора на строителния контрол Влади Калинов, след като Георгиев обжалва решението от април на \"Контрол по строителството\" на столичния район „Слатина”. С него бе установено, че има проблем с терасата с барбекю на Пламен Георгиев и бе издаден акт за събаряне. \"Строежът е извършен без издадени строителни книжа. Покривната му конструкция е изградена над определената с кота \"било\" по виза максимална височина\", пишеше в документа. \" написа Фандъкова и продължи - \".", "date": "2019.06.26", "title": "Фандъкова прие оставката на шефа на строителния контрол Влади Калинов"}
{"url": "https://www.24chasa.bg/novini/article/7524587", "text": "Ядрените преговори между САЩ и Северна Корея не са в задънена улица, увери днес южнокорейският президент Мун Дже Ин в отговори на писмени въпроси от агенциите Асошиейтед прес, Франс прес, Ройтерс, ТАСС, Синхуа, Киодо и Йонхап преди предстоящия утре симпозиум за корейския мирен процес в Сеул под домакинството на Йонхап. Мун, който миналата година изигра решаваща роля за сближаването между президента на САЩ Доналд Тръмп и севернокорейския лидер Ким Чен Ун, призова да бъде проявено търпение след \"повече от 70 години враждебни отношения\". \"Би било трудно отведнъж да се прекоси цял океан от недоверие\", изтъкна той, като същевременно призова Северна Корея да възобнови диалога, за да докаже волята си за денуклеаризация, предава БТА. Мун Дже Ин, който в края на седмицата ще се срещне с Доналд Тръмп след срещата на върха на Г-20, се стреми да съживи преговорния процес, който изглежда буксува след провала на втората среща между Тръмп и Ким в Ханой през февруари, отбелязва Франс прес. \"Няма причина сегашната ситуация да се възприема като знак, че мирният процес е в задънена улица само защото темпото остава бавно\", каза Мун Дже Ин. Той увери, че волята на Тръмп и Ким да водят диалог никога не е изчезнала, и даде за пример неотдавнашната размяна на писма между двамата лидери. Неотдавна Тръмп заяви, че не е спешно да се състои трета среща между него и Ким. Мун Дже Ин обаче увери, че такава среща се обсъжда в кулоарите между Вашингтон и Пхенян. Въпреки това представители на американското правителство казват в частни разговори, че КНДР не е отговорила на предложението на САЩ за работни дискусии, а неотдавна южнокорейският министър на националното обединение призна, че процесът е в мъртва точка, отбелязва Франс прес. Мун заяви, че за него срещата на върха в Ханой не е била провал, а е дала възможност на Вашингтон и Пхенян да разберат по-добре позициите си и \"да сложат всичко, което искат на масата за преговори\", предаде Асошиейтед прес. Мун Дже Ин подчерта, че в разговорите му с Ким Чен Ун севернокорейският лидер никога не е обвързвал денуклеаризацията с военния съюз между Южна Корея и САЩ, нито с изтегляне на американските войски от южната съседка на КНДР.", "date": "2019.06.26", "title": "Мун Дже Ин: Ядрените преговори между САЩ и Северна Корея не са в задънена улица"}
{"url": "https://www.24chasa.bg/novini/article/7524612", "text": "Хакери, работещи за китайското министерство на държавната сигурност, са проникнали в компютърните мрежи на осем от най-големите доставчици на технологични услуги в света, в опит да откраднат търговски тайни на техни клиенти, заявиха запознати с кибератаките източници, цитирани от Ройтерс. Агенцията е получила днес нови подробности за тази хакерска операция, известна като Клауд Хопър (Cloud Hopper) и приписвана от САЩ и западните им съюзници на Китай. През декември Съединените щати определиха случая като операция за кражба на западна интелектуална собственост в полза на икономическите интереси на Китай, но не посочиха засегнати компании. По онова време Ройтерс идентифицира две от тях - Хюлет Пакард и Ай Би Ем, предаде БТА. Днес Ройтерс установи, че са били засегнати още най-малко шест доставчика на технологични услуги: Фуджицу, Тата кънсълтънси сървисис, Ен Ти Ти Дейта, Дайменшън Дейта, Компютър Сайънсис корпорейшън и Ди Екс Си Текнолъджи. Сред пострадалите клиенти на тези компании са шведският телекомуникационен гигант Ериксон, американският военен корабостроител Хънтингтън Ингълс индъстрийс и системата за пътнически резервации Сейбър. Споменатите фирми или отказаха коментар, или заявиха, че са взели мерки за защита и не са установили да са били откраднати важни данни. Китайското правителство отхвърля обвиненията, че е замесено в кибератаки.", "date": "2019.06.26", "title": "Китай проникна в компютърните мрежи на 8 големи фирми за технологични услуги"}
{"url": "https://www.24chasa.bg/novini/article/7524620", "text": "Дейвид Камерън обичаше тениса, Тереза Мей - готвенето, а Борис Джонсън, който е фаворит в надпреварата за премиерския пост на Обединеното Кралство обичал да рисува..автобуси, предава Франс прес, цитирана от БТА. \"Търся стари дървени кутии, и ги изографисвам като автобуси\", довери 55-годишният претендент за шефския пост на консерваторите пред журналистка от \"Токрейдио\". Джонсън уточни и какви точно кутии му вършат работа, за да практикува своето хоби. \"Това са стари кутии, които навремето са съдържали две бутилки вино и следователно имат преграда. Аз ги превръщам в автобуси, даже слагам и пътници вътре! Нарисуваните хора, които се возят в моя екологичен транспорт, си изкарват чудесно, не дишат въглероден двуокис нито газови изпарения. Така намалявам замърсяването на околната среда!\" Много британци изслушаха с недоумение отговорите на Джонсън. Според английския комедиен сценарист Саймън Блакуел Борис искал да намекне, че каквато и чудовищна глупост да си позволи да каже, британците пак щеле да си го изберат за премиер!\" Други се усъмниха в истинността на споделеното от Джонсън и си помислиха, че е взел на подбив журналистката. Но се оказа, че феминистката Нимко Али, която е приятелка на партньорката на Борис, е виждала със собствените си очи дървените произведения на ексцентричния политик. \"Знам за какво става дума\", сподели активистката пред телевизия \"Ченъл 4\".", "date": "2019.06.26", "title": "Борис Джонсън имал странно хоби - да прави макети на автобуси от кутии"}
{"url": "https://www.24chasa.bg/novini/article/7524659", "text": "От министерството на транспорта казаха за \"24 часа\", че машината се е приземила нормално. Предполага се, че удар на птица в двигателя е причина за приземяването му обратно на софийското летище, но това предстояло да се уточни след техническия оглед, който към 16 ч правеше фирмата, която обслужва авиокомпанията. Министерството нямаше информация за забелязан дим в кабината, както първоначално съобщиха медии.    След техническата проверка авиокомпанията ще реши как да поскъпи - дали да продължи полета, или да смени самолета.", "date": "2019.06.26", "title": "Самолет кацна аварийно на Летище София 41 минути след като излетя (Обновена)"}
{"url": "https://www.24chasa.bg/novini/article/7524650", "text": "Методът \"сухо къпане\" трябва да бъде внедрен в българските болници и всеки тежко болен пациент на легло да получава хигиенна грижа чрез него. Това коментира доц. Деспина Георгиева от факултет \"Обществено здраве и здравни грижи\" към Русенския университет, цитирана от БТА. По думите й този метод е доказал своята ефективност, спомага и за намаляване на вътреболничните инфекции. Чрез него се увеличава комфортът на пациента и се облекчава работата на медицинската сестра. Той води и до спестяване на разходи. Георгиева даде пример, че при традиционния начин медицинската сестра е приведена над леглото на пациента около 40 минути. Чрез метода \"сухо къпане\" времето се намалява около три пъти. Така се щади и здравето на медицинския персонал. Тя обясни още, че този метод е иновативен за България. Това обаче не се отнася за останалите европейски страни, САЩ и Турция, където е въведен като стандарт за хигиена през 1990 година. Доц. Георгиева съобщи, че по проект на Русенския университет - \"Разработване и изследване на цялостна концепция за промяна на традиционните с алтернативни методи и средства за хигиена на пациенти, които не са в състояние да се обслужват сами\", на който тя е ръководител, методът ще бъде приложен експерименталното върху 120 пациенти от Университетската болница \"Канев\" в Русе. Лечебното заведение получи и дарение от Русенския университет - две хигиенни колички, които ще са необходими за дейностите по проекта, който се осъществява чрез фонд \"Научни изследвания\" към висшето училище. В екипа са включени 10 преподаватели и 11 студенти от специалностите \"Медицинска сестра\" и \"Акушерка\". \"Нашият призив е този метод да се регламентира и да се включи в клиничните пътеки като дейност на сестрата, да бъде финансиран от Здравната каса и да се наложи много бързо в лечебните заведения като метод за хигиена на тежко болни пациенти\", каза доц. Георгиева. От УМБАЛ \"Канев\" информираха, че предстои да се организира и инициатива за набиране на средства за закупуването на още 20 хигиенни колички и консумативите за тях.", "date": "2019.06.26", "title": "Специалисти: У нас да се внедри \"сухо къпане\" на тежко болни"}
{"url": "https://www.24chasa.bg/novini/article/7524156", "text": "Групите за приятелство между двете страни в парламентите на България и Русия подписаха Меморандум за съвместно сътрудничество и разбирателство. Днес членовете на Групата за приятелство с Русия в Народното събрание от българската парламентарна делегация в Москва се срещнаха с Групата за сътрудничество на Съвета на федерацията на Руската федерация с Народното събрание на Република България, съобщиха от пресцентъра на Народното събрание. Съпредседателят на Групата за приятелство България – Русия Красимир Велчев отбеляза добрите отношения между двете страни и даде висока оценка на техния интензитет. По думите му видеоконференциите и заседанията между двете групи за приятелство са подходяща форма за засилване на връзките. България оценява положително бързото решение на въпроса с почасовата работа на български студенти в Руската федерация, подчерта той. Красимир Велчев отправи покана делегация на Групата за сътрудничество на Съвета на федерацията на Руската федерация да посети България, за да продължат контактите и заедно да работят и решават темите от взаимен интерес. През последните години успяхме да променим и засилим темповете на диалога между нашите две групи за приятелство и между парламентите на двете страни, отбеляза съпредседателят на Групата за приятелство България – Русия Антон Кутев. Вярвам, че това е от много голяма полза за развитието на отношенията между България и Русия, допълни още Антон Кутев. Това по думите му придава интензитет и на връзките между нашите две страни както в сферата на енергетиката, така и в други важни сфери на сътрудничество. Координаторът на Групата за приятелство с България в Съвета на федерацията Василий Иконников приветства добрите отношения между двете групи в парламентите и между двете държави. Радваме се, че още септември ще решим поставения от вас въпрос за възможността българските студенти да работят почасово в Руската федерация, подчерта той. На срещата депутатите от двете групи за приятелство отбелязаха, че динамизирането на парламентарните контакти ще доведе до допълнително задълбочаване на двустранните отношения на всички нива. Потвърдено беше, че те ще продължат да работят за развитие на приятелските връзки в дългосрочна перспектива. Народните представители обсъдиха и възможностите за увеличаване на стокообмена между България и Русия, както и за реализирането на съвместни почивки на деца от двете страни. Като примерна стъпка за увеличаване на туристопотока бяха посочени фериботните връзки между Бургас и руските пристанища Кавказ и Новоросийск, като беше подчертано, че има възможности за развитие на проекта. Отбелязано беше, че газоразпределителната връзка „Балкански поток“ и изграждането на АЕЦ „Белене“ са в кръга на взаимоизгодните проекти. Българска парламентарна делегация, водена от председателя на Народното събрание Цвета Караянчева, е на двудневно официално посещение в Москва. В състава на делегацията са съпредседателите на Групата за приятелство България – Русия Красимир Велчев и Антон Кутев, заместник-председателят на групата Волен Сидеров и народните представители Диана Саватева, Боряна Георгиева и Ахмед Ахмедов.", "date": "2019.06.26", "title": "Групите за приятелство от парламентите на България и Русия ще си сътрудничат (Снимки)"}
{"url": "https://www.24chasa.bg/novini/article/7524167", "text": "Министерският съвет одобри вътрешнокомпенсирана промяна на утвърдените разходи по области на политики и бюджетни програми по бюджета на Министерство на правосъдието за 2019 г., съобщи пресслужбата на кабинета. Промяната се налага във връзка с финансово обезпечаване на вече направени изменения в устройствените правилници на Министерството на правосъдието и Агенцията по вписванията. С тях се е увеличила числеността на персонала в Инспектората по чл. 46 от Закона за администрацията към Министерството на правосъдието с 3-ма служители за сметка на намаления състав в Агенцията по вписванията със същия брой служители. Целта е да се осигури административен капацитет за изпълнение на функционалните компетентности на Инспектората и да се изпълняват изискванията на Наредбата за структурата и минималната численост на инспекторатите, реда и начина за осъществяване на дейността им и взаимодействието със специализираните контролни органи. Необходимите средства за увеличаването на разходите за персонал в програма \"Администрация\" се осигуряват за сметка на намаление на разходите за персонал, предвидени по \"Политика в областта на правосъдието\", бюджетна програма \"Регистри\" и са в размер на 36 000 лв.", "date": "2019.06.26", "title": "Расте администрацията в правосъдното министерство, съкращения в Агенцията по вписванията"}
{"url": "https://www.24chasa.bg/novini/article/7524171", "text": "Правителството предлага на Народното събрание да ратифицира Споразумението за предоставяне на подкрепа за проекти между Комисия за енергийно и водно регулиране на Република България и Европейската банка за възстановяване и развитие по отношение на програмата за регулаторно развитие на енергийния сектор, съобщиха от пресцентъра на правителството. Целта на Споразумението е създаването и осъществяването на услуги за техническо сътрудничество и изпълнение на проекти от Европейската банка за възстановяване и развитие. В рамките на Споразумението следва да бъдат разработени проекти на наредба, методики, инструкции и правила, свързани с мониторинга на пазара, както и вътрешни правила за разследващия експерт на Комисия за енергийно и водно регулиране. Изпълнението на Споразумението ще допринесе за реализиране на целите и приоритетите, заложени в Стратегията за развитие на държавната администрация 2014-2020 г.", "date": "2019.06.26", "title": "Правителството одобри споразумение между КЕВР и ЕБВР, предложи го за ратифициране"}
{"url": "https://www.24chasa.bg/novini/article/7524178", "text": "Правителството измени свое Постановление № 62 от 25.03.2016 г. за одобряване на промени по бюджета на Министерството на транспорта, информационните технологии и съобщенията за 2019 г. в частта на финансирането на бюджетното салдо. По този начин се удължава с една година срокът за изплащане на задълженията на Национална компания „Железопътна инфраструктура“ (НКЖИ) по предоставен безлихвен заем в размер на 208 млн. лева, съобщиха от пресцентъра на правителството. Средствата, предоставени на НКЖИ за успешното приключване на проектите по Оперативна програмата „Транспорт“ 2007-2013 г., ще бъдат окончателно изплатени през 2025 г.", "date": "2019.06.26", "title": "Удължиха с година срока за изплащането на безлихвения заем от НКЖИ"}
{"url": "https://www.24chasa.bg/novini/article/7524172", "text": "Правителството одобри проект на Закон за изменение и допълнение на Закона за мерките срещу изпирането на пари. Със законопроекта се цели в националното законодателство да бъдат въведени изисквания на Директива (ЕС) 2018/843 на Европейския парламент и на Съвета от 30 май 2018 година за изменение на Директива (ЕС) 2015/849 за предотвратяване използването на финансовата система за целите на изпирането на пари и финансирането на тероризма и за изменение на директиви 2009/138/ЕО и 2013/36/ЕС. С оглед изискванията на Директива (ЕС) 2018/843 се доразвиват част от мерките за превенция на използването на финансовата система за целите на изпирането на пари, които включват комплексна проверка на клиентите, събиране и изготвяне на документи и друга информация и тяхното съхраняване, оценка на риска от изпиране на пари, разкриване на информация относно съмнителни операции, сделки и клиенти, разкриване на друга информация за целите на закона, контрол върху дейността на задължените субекти и обмена на информация. Със законопроекта се разписват и механизми за предоставяне на определени категории информация на ЕК, както и механизми за събирането и обобщаването й на национално ниво. С оглед промените в уредбата на мерките срещу изпирането на пари и въвеждането на изискванията на Директива (ЕС) 2018/843, са предвидени съответни промени и в Закона за мерките срещу финансиране на тероризма, Закона за регистър БУЛСТАТ, Закона за кредитните институции, Закона за платежните услуги и платежните системи, Закона за Националната агенция за приходите и в Закона за пазарите на финансови инструменти. Приемането на предложения законопроект ще позволи на страната ни да прилага с повишена ефективност задълженията си към Европейския съюз, произтичащи от Директива (ЕС) 2018/843 и ще бъде изпълнена мярката от одобрения от правителството План за действие, включващ мерки за изпълнение на намеренията на Република България за присъединяване към Валутния механизъм II (ERM II) и към Банковия съюз.", "date": "2019.06.26", "title": "Одобриха проект за промени в Закона за мерките срещу изпирането на пари"}
{"url": "https://www.24chasa.bg/novini/article/7524236", "text": "Охранител открадна 4,8 милиона евро от банка в южния турски окръг Адана, съобщиха източници от сигурността, цитирани от \"Хюриет дейли нюз\" и БТА. Докато двама охранители пренасяли в две торби пари към инкасо автомобил в град Юрегир, единият от тях взел торбите и побягнал към очакваща го наблизо кола. Колегата му се затичал след колата, но не успял да настигне обирджиите. Четирима заподозрени са били задържани в рамките на разследването, което полицията е започнала по случая, съобщиха източници. Сред тях обаче не е главният извършител, който е служител на частна охранителна фирма. Полицията продължава да го издирва заедно с още три лица. Точният размер на откраднатата сума е 4 795 000 евро.", "date": "2019.06.26", "title": "Охранител открадна 4,8 милиона евро от банка в Турция"}
{"url": "https://www.24chasa.bg/novini/article/7524238", "text": "Камерите от системата за видеонаблюдение на Община Бургас заснеха как двама младежи нанасят повреди на велостоянката при КЦ \"Морско казино\". След като разбиват едно от заключващите устройства, те крадат велосипед и потеглят с него в посока ул. \"Богориди\", предаде  По-късно велосипедът е открит, изоставен в центъра на града с помощта на системата от камери. Възстановяването на повредите обаче ще струва няколкостотин лева. Видеоматериалите са предадени в полицията и по случая тече разследване за установяване на извършителите.", "date": "2019.06.26", "title": "Младежи откраднаха колело от Морското казино в Бургас (Видео)"}
{"url": "https://www.24chasa.bg/novini/article/7524242", "text": "Пълна измама и то целенасочена е, че правилата се правят, за да се улесни или да се създаде път за отстраняване на председателя на ВКС. Това каза главният прокурор Сотир Цацаров в кулоарите на парламента по повод законовите предложения за разследване на тримата големи, направени от правосъдния министър. Те вече бяха обсъждани на две заседания на работна група.  \"Нито някой има интерес да отстрани този човек в момента, нито ще го направи. Създадените правила го пазят както него, така и който и да е друг председател на ВКС\", каза Цацаров. Главният прокурор каза още, че няма да коментира \"личните страхове на Лозан Панов, които определят не малка част от поведението му\". \"Но да си зададем принципно въпроса кое е по-добро - сегашното положение, при което наказателно производство срещу председателя на ВКС може да бъде образувано незабавно без каквато и да е пречка, или положението, при което някой предлага правила, при които за да стане това, трябва да се даде разрешение от 2/3 от членовете на ВСС, коментира още Цацаров. Идеята на правосъдния министър е, че разследвания срещу тримата големи, както и временното им отстраняване може да бъде дадено най-малко от 17 от членовете на ВСС. Цацаров каза още, че отношението му към проекта е позитивно. Според него не може да се каже, че това, което е предложил Кирилов, е сто процента съвършено и не се нуждае от корекции, но то е първото публично предложение за правилата за разследване на тримата големи в съдебната система.  \"Вместо да разкъсаме предложението и да кажем колко е грешно, по-добре е то да бъде подложено на такива дискусии, каквито има в момента\". Според него в дискусията щяла да се роди истината. \"Прочетох приказки от колеги, които едва ли не призоваваха за излизане на прокуратурата от съдебната власт, а същите тези колеги са били кандидати за главни прокурори. Ако бях видял това в техните концепции, щях да повярвам колко са искрени. Нещата не бива да се представят конюнктурно с оглед на личността на този или онзи\", добави главният прокурор.", "date": "2019.06.26", "title": "Цацаров: Пълна измама е, че правилата за контрол на тримата големи се правят, за да се отстрани Панов"}
{"url": "https://www.24chasa.bg/novini/article/7524275", "text": "Руският военен самолет, пристигнал тази седмица във Венецуела, е докарал военни специалисти при ротация, която не е довела до увеличаване на техния брой, заяви външното министерство в Москва, цитирано от ТАСС и Ройтерс, предаде БТА. \"Нашият контингент не се е увеличил, защото става дума за пристигане на наши военни специалисти, които работят по договори за поддръжка на техническото състояние на доставена техника\", каза представител на министерството. \"Става дума за напълно нормална ротация и повтарям, че там няма наш военен контингент, а има военни специалисти, именно специалисти по обслужване на техниката\", заяви той.", "date": "2019.06.26", "title": "Русия за военния си самолет, кацнал във Венецуела: Ротация на специалисти"}
{"url": "https://www.24chasa.bg/novini/article/7524302", "text": "Оптимисти сме за развитието на двустранните отношения между България и Русия. Това беше общото послание на председателя на Народното събрание Цвета Караянчева и министър-председателя на Руската федерация Дмитрий Медведев по време на работна среща в Дома на правителството в Москва, съобщиха от пресцентъра на парламента. Цвета Караянчева благодари на Дмитрий Медведев за решението на казуса с възможността българските студенти да работят почасово в Руската федерация. Председателят на парламента гарантира, че българската страна полага необходимите усилия за реализацията на проекта за изграждането на разклонението от „Турски поток“ към България и Сърбия, което страната ни предлага да се нарича „Балкански поток“. „Проектът се изгражда по всички европейски изисквания и чрез свързването му с газов хъб „Балкан“ ще гарантира стратегическата роля на България на европейската газова карта“, заяви Цвета Караянчева. Руският премиер Дмитрий Медведев приветства работата по изграждането и разширяването на газовата инфраструктура в България и региона и изрази задоволство, че България ще участва в реализацията на разклонението на „Турски поток“ и в транзита на газ. Освен това руският премиер потвърди, че „Росатом“ ще се включи в процедурата за избор на стратегически инвеститор за АЕЦ „Белене“. По време на разговора Цвета Караянчева и Дмитрий Медведев обсъдиха възможностите за увеличение на стокообмена между двете страни и отбелязаха, че най-важното в отношенията между България и Русия са контактите между хората. В края на срещата руският премиер изпрати поздравления на българския си колега Бойко Борисов и на президента Румен Радев. Българска парламентарна делегация, водена от председателя на Народното събрание Цвета Караянчева, е на двудневно официално посещение в Москва. В състава на делегацията са съпредседателите на Групата за приятелство България – Русия Красимир Велчев и Антон Кутев, заместник-председателят на групата Волен Сидеров и народните представители Диана Саватева, Боряна Георгиева и Ахмед Ахмедов.", "date": "2019.06.26", "title": "Медведев към Караянчева: \"Росатом\" ще се включи за АЕЦ\"Белене\""}
{"url": "https://www.24chasa.bg/novini/article/7524177", "text": "Премиерът Бойко Борисов пристигна за участие във втория икономически форум в Пловдив. Събитието се организира от Делфийския икономически форум. В града на тепетата са и представители на едрия гръцки бизнес. \"Къде са Влади и Томи\", попита Борисов, след като седна на масата с официални лица. Министрите Горанов и Дончев седнаха до него, както и Лиляна Павлова. Борисов поздрави Огнян Златев, който оглави Еврокомисията в Хърватска. В момента Димитрис Цомокос, организатор на събитието, говори. Очаквайте подробности от деловия форум!", "date": "2019.06.26", "title": "Борисов пристигна на втория икономически форум в Пловдив (Снимки, видео)"}
{"url": "https://www.24chasa.bg/novini/article/7524277", "text": "56-годишен пловдивчанин е бил откри тази сутрин в дома му убит, съобщиха от полицията. От там добавиха, че при огледа на трупа са открити следи от насилие. Сигналът е получен в 8,30 часа на тел. 112. На място са криминалисти от Второ РУП - Пловдив, уведомена е окръжна прокуратура. По неофициална информация убитият е живеел сам. Предполага се, че е бил умъртвен при битов скандал.", "date": "2019.06.26", "title": "Убийство в Пловдив, откриха мъртъв 56-годишен"}
{"url": "https://www.24chasa.bg/novini/article/7524344", "text": "Температурата на някои места в западната част на Германия може да достигне днес 40 градуса по Целзий, а утре да спадне, прогнозира националната метеорологична служба. Горещините ще засегнат провинция Саар и долината на река Рейн. Усещаната температура може да достигне 43 градуса в района между градовете Карлсруе и Фрайбург заради незначителния вятър и облачност. В Дюселдорф вчера бяха измерени 36,8 градуса - най-високата температура за тази година, предаде ДПА, цитирана от БТА. Утре се предвижда да има голяма разлика между температурите в северната и южната част на Германия - в Хамбург ще са 20 градуса, а по горното течение на Рейн близо до швейцарската граница - 37-38 градуса. Полицаите в Берлин трябва да продължат да носят пълната си лятна униформа, включително дълги панталони и затворени обувки, но могат да свалят шапките си при сегашните горещини. \"Униформата остава непроменена и при високи температури\", каза полицейски говорител. По думите му хората от други професии изпитват същите несгоди. Полицейският профсъюз призовава за снабдяване на служебните помещения с повече климатици и отбелязва, че климатичните системи в някои по-стари полицейски автомобили могат да спрат да работят. Привилегията, предвиждаща учениците и определени работници да бъдат освобождавани да се приберат вкъщи при изключително горещо време, обаче не важи за полицията. \"Служителите на реда трябва да изпълняват задълженията си при всякакви метеорологични условия\", каза полицейският говорител.", "date": "2019.06.26", "title": "Прогноза: 40 градуса на места в Германия"}
{"url": "https://www.24chasa.bg/novini/article/7524345", "text": "Управляващата партия на турския президент Реджеп Тайип Ердоган претърпя унизително поражение в неделя, когато кандидатът на опозицията Екрем Имамоглу победи убедително на повторените избори в Истанбул, пише белградския вестник \"Блиц\". Повечето анализатори сочеха, че Ердоган рискува прекалено много като анулира първите избори през март. Това се потвърди с оглед на факта, че Имамоглу спечели 800 000 гласа повече от кандидата на управляващата партия Бинали Йълдъръм. През март тази разлика възлизаше на само 13 000 гласа. С победата на повторените избори опозицията получи контрол над икономическата столица на Турция, град с население 15 милиона души, който беше един от жизнените източници на подкрепа за ислямо-консервативната Партия на справедливостта и развитието /ПСР/ на Ердоган през последния четвърт век. ПСР остава най-популярната партия в страната, но икономическите проблеми, включително двуцифрената инфлация и високата безработица, разклатиха положението й. Имамоглу се представи като жертва, чиято победа е открадната, което превърна малко известния по-рано общински председател в първия човек на града. Това принуди Ердоган да се оттегли за първи път, каза Сонер Чагаптай, директор за Турция във вашингтонския Институт за близкоизточна политика. \"Имамоглу създаваше новините, а Ердоган само реагираше на него\", каза той. Кюрдските избиратели, които са милиони в Истанбул, вероятно изиграха главната роля, огорчени от това, че през последните няколко години правителството се нахвърляше срещу кюрдските активисти. Главната прокюрдска Демократична партия на народите даде подкрепата си за Имамоглу и нейното знаме бе издигано на празненствата за победата в неделя. \"Елитът на ПСР вероятно ще се опита да омаловажи значението на изборите и да се държи като че не се е случило нещо кой знае какво\", каза Берк Есен, професор по международни отношения в университета Билкент в Анкара. Той добави, че Ердоган все пак ще трябва да се занимае с вътрешните си съперници. Има упорити слухове, че някои по-изявени имена в партията като бившия премиер Ахмет Давутоглу и бившия президент Абдуллах Гюл /и двамата критикуваха решението да се анулират изборите/ си играят с идеята за създаване на нова партия. Поражението в неделя изглежда може да причини вреди, като се вземе предвид възможността на Ердоган да мобилизира държавни ресурси и да установи контрол над много институции, от медии и съдилища до избирателната комисия, каза Чагаптай. Ердоган обаче остава най-изявената фигура в турската политика. Той омаловажи избора на новия кмет като каза, че това е само \"смяна на витрината\", защото ПСР контролира почти две трети от градските общини. Всички са обърнали очи към съюзника на ПСР, дясната Партия на националистическото действие, която е нужна на правителството, за да може да запази мнозинството си в парламента. Разделянето на двамата партньори може да доведе до нови избори, въпреки че това би било много непопулярно в страната, чиито граждани отидоха до урните осем пъти за само пет години. Ердоган все още има възможност да усложни живота на Имамоглу, когато кметът поеме Истанбул, защото ПСР контролира повечето градски общини. Правителството също така в миналото е отстранявало кметове, особено прокюрдски лидери в югоизточната част на страната, макар че в случая това би било рискована стратегия с оглед на голямата победа на Имамоглу. /От БТА/", "date": "2019.06.26", "title": "Защо загуби Ердоган и каква ще е следващата му стъпка?"}
{"url": "https://www.24chasa.bg/novini/article/7524308", "text": "Генералният секретар на НАТО Йенс Столтенберг се въздържа днес да отговори по същество на въпрос дали европейският противоракетен щит може да бъде пренастроен така, че да бъде използван срещу руско ракетно нападение. Няма да предричам решенията, които ще приемат днес и утре министрите на отбраната от пакта. Засега няма да кажа точно какво ще направим, все още търсим начин да накараме Русия да се върне към договора за премахването на ракетите с малък и среден обсег, заяви той пред журналисти. Разполагането на руските ракети е много сериозен въпрос, защото те са способни да носят ядрени бойни глави, трудни са за засичане, преносими са и намаляват времето за предупреждение. Тези ракети могат да достигнат европейски градове за минути. Поддържаме призива си към Москва, все още договорът може да бъде съхранен. Времето изтича, а вероятността Русия да се върне към спазването на договора намалява. Досега не сме забелязали промяна в поведението на Русия и истинско намерение за прилагането на договора. Ако Москва не се върне към договора, трябва да отговорим, заяви генералният секретар. Няма да прилагаме мерки преди 2 август, уточни той. По неговите думи ответните мерки, които ще бъдат обсъждани от военните министри от алианса днес и утре, ще бъдат краткосрочни и дългосрочни. Има силно единство сред съюзниците по този въпрос и е обща оценката, че Русия нарушава договора, посочи Столтенберг. Той отбеляза, че въпросът с Иран не е в дневния ред на срещата, но изрази очакването действията на Техеран да бъдат обсъдени. Всички съюзници са загрижени от дестабилизационните действия на Иран в региона - от ядрената програма и подкрепата за терористични организации. Необходимо е Техеран и Вашингтон да преговарят. Важно е обстановката да не се влошава допълнително, добави генералният секретар.", "date": "2019.06.26", "title": "НАТО мълчи може ли да използва противоракетния щит в Европа срещу Русия"}
{"url": "https://www.24chasa.bg/novini/article/7524339", "text": "Какво се е случило в България в последното десетилетие, попита вицепремиерът Томислав Дончев на икономическия форум в Пловдив. И отговори:\" БВП почти се е удвоил. 2,4 пъти е нараснал износът на стоки. Пет пъти са се увеличили аустсортсинг услугите\". Как да се доближаваме до икономическото ядро на Европа, постави въпрос той. По думите му трябва да разчитаме малко повече на себе си. \"Означава да се обречем да мислим в по-големи мащаби, повече инвестиции Но е време да бъдем и претенциозни. Да търсим по-високи печалби и заплати. Няма универсален алгоритъм за тези високи цели. Всеки трябва да намери собствения си път\", посочи Дончев.", "date": "2019.06.26", "title": "Томислав Дончев: Време е да търсим по-високи печалби и заплати"}
{"url": "https://www.24chasa.bg/novini/article/7524359", "text": "Трима мъже са задържани в Търговище за притежание и разпространение на наркотици, след специализирана полицейска операция във вторник. Иззети са наркотични вещества. Образувани са досъдебно и бързо полицейско производство, съобщават от ОД на МВР. При проверка на автомобил на главния път София-Варна е установено, че 25-годишният водач държи 2,85 грама бяло кристално вещество - метамфетамин. У него е намерена и 0,297 грама марихуана. В жилището в Търговище на пътувал в същата кола 26-годишен мъж от Омуртаг са намерени и иззети два грама метамфетамин и нерегистриран газов пистолет. Двамата са задържани за срок до 24 часа. Те са известни на полицията, осъждани са, допълниха за БТА. Установено е още, че шофьорът управлявал след употреба на наркотични вещества или техни аналози. Образувано е бързо полицейско производство. Вчера на улица в Търговище е установено, че 38-годишен мъж от града държи у себе си 98 зелени на цвят таблетки, които при полевия наркотест са реагирали на наркотичното вещество \"екстази\". В дома му са открити и иззети 31 таблетки екстази, 0,5 грама амфетамин и 260 грама марихуана. Мъжът е задържан. По случая е образувано досъдебно производство. По време на полицейската операция са проверени 12 автомобила, 22 души и две жилища, уточняват от ОД на МВР.", "date": "2019.06.26", "title": "Задържаха трима наркодилъри в Търговище"}
{"url": "https://www.24chasa.bg/novini/article/7524350", "text": "Загадката с метана на Червената планета продължава - след като миналата седмица марсоходът \"Кюриосити\" отчете рекордно високи нива в атмосферата, сега се оказва, че газът е \"изчезнал\", съобщиха Франс прес и сайтът Синет. За роувъра \"Кюриосити\", който изследва Марс от 2012 г., изминалите дни бяха доста натоварени. След като миналата седмица марсоходът отчете рекордно високи нива на метан в атмосферата на Червената планета, от НАСА преустановиха останалите му научни занимания, за да се фокусират върху откритието. Данните от последвал експеримент, получени от американското космическо управление в понеделник, показват, че метанът на практика е \"изчезнал\", информира БТА. Новината за отчетения рекорден \"скок\" в нивата на метан в атмосферата на Марс, оповестена през уикенда, предизвика вълнение. Мнозина предположиха, че високото атмосферно съдържание на газа може да е индикация за живот на Червената планета. На Земята метан произвеждат много живи организми, сред които микроби. Пол Махафи от космическия център \"Годард\" на НАСА обясни, че миналата сряда марсоходът \"Кюриосити\" е отчел необичайно високи нива на метана по време на рутинен тест за проверка на концентрацията му в атмосферата. Според получените данни нивата на газа са били 21 части на милиард - около три пъти по-високи от отчитаните преди. През 2013 г. \"Кюриосити\" и \"Марс Експрес\" на Европейската космическа агенция (ЕКА) отчетоха покачване в нивата на метана, равняващо се на 7 части на милиард и продължило два месеца, припомни в. \"Ню Йорк таймс\". След откритието плановете на \"Кюриосити\" за уикенда \"пропаднаха\", за да може марсоходът да повтори експеримента. Новите данни показват, че концентрацията на метана е спаднала до базовото си ниво от под 1 част на милиард. Оповестявайки вълнуващата вест за рекордното повишение на газа, от НАСА предупредиха, че то вероятно е преходно, както и че \"Кюриосити\" не разполага с необходимите инструменти, за да различи дали метанът е с биологичен или геоложки произход. Означава ли нещо метанът за живот на Марс? Не много. Въпреки че наличието му беше потвърдено, на този етап източникът му остава мистерия, която може да бъде разрешена от бъдещи мисии до Червената планета. \"Загадката с метана на Марс остава. Мотивирани сме повече от всякога да продължим измерването на газа на Червената планета и да разберем поведението му в марсианската атмосфера\", казва Ашуин Васавада от Лабораторията за реактивни двигатели на НАСА в Пасадена, където е конструиран \"Кюриосити\".", "date": "2019.06.26", "title": "Загадката с метана на Марс продължава"}
{"url": "https://www.24chasa.bg/novini/article/7524364", "text": "Турските сили за сигурност задържаха 3771 нелегални мигранти при акции, извършени в страната миналата седмица, съобщи Анадолската агенция. 1643-ма мигранти са били задържани от жандармерията в граничещия с България и Гърция окръг Одрин. Заловените мигранти са поданици на Пакистан, Мароко, Сирия, Ирак, Афганистан, Египет и Бангладеш, уточни БТА. В същия период жандармерията е задържала 182-ма мигранти в северозападните окръзи Къркларели и Текирдаг. Бреговата охрана и жандармерията са заловили 1168 мигранти, опитали да стигнат от окръзите Мерсин, Чанаккале, Балъкесир, Айдън и Измир до гръцки острови. При акции на силите за сигурност миналата седмица са били задържани стотици мигранти и в окръзите Ван, Сиирт, Карс, Хатай и Анкара.", "date": "2019.06.26", "title": "Турция залови 3771 нелегални мигранти за седмица"}
{"url": "https://www.24chasa.bg/novini/article/7524351", "text": "Свидетели сме на много очаквания от големи западни компании и изместване цената на труда от Централна към Източна Европа да търсят мястото си тук. И ако ние през този кратък прозорец от възможности, не си решим уравнението, ще пропуснем шанса. Това заяви в Пловдив финансовият министър Владислав Горанов. \"Няма да променяме данъците. Борбата със сивата икономика остава основен приоритет. Имаме ръст от 3% в индустрията, а също и в услугите. Бурните ветрове, които рано или късно идват, все още не са на наша територия. Ниските лихви в Западна Европа са слънчево време, което всеки трябва да използва да си ремонтира покрива\", препоръча той. Използвахме силното председателство на България на ЕС, за да поставим един важен приоритет - вкарването ни в ЕРМ 2. Съвсем обозримо никога не е имало към тоя момент по-голямо икономическо и политическо доверие към България. Надявам се влизането на България в ЕРМ да стане до края на годината. Не виждам пречка да се случи, прогнозира Горанов. По-бързата интеграция на Западните Балкани е приоритет, но той не може да стане преди колегите да си решат задачите. Прибързването няма да е от полза за тях.", "date": "2019.06.26", "title": "Владислав Горанов: До края на годината ще влезем в еврочакалнята"}
{"url": "https://www.24chasa.bg/novini/article/7524378", "text": "Ветото, наложено от президента Румен Радев върху Закона за устройство на Черноморското крайбрежие, беше отхвърлено. Това решиха депутатите от регионалната комисия. То беше преодоляно с 13 гласа, а 6 депутати от БСП го подкрепиха. За окончателното му отхвърляне предстои ветото да бъде разгледано и в пленарната зала. Законът за устройство на Черноморското крайбрежие беше приет на второ четене в парламента на 13 юни, като в него бяха разписани глоби за дивото къмпингуване. По предложение на председателя на регионалната комисия Искрен Веселинов бяха разписани и текстове, според които разпъването на палатки и кемпери да е позволено само в къмпингите и в специално обособобени зони извън тях. Според промените условията и местата ще се определят с наредба от министрите на регионалното развитие, туризма, околната среда и земеделието. Срокът за изготвянето е 6 месеца. След това има 1 година срок, в който няма да има санкции, и глобите трябва да са в сила от 2021 г. Предвижда се до 1000 лв. глоба за палатка, кемпер или каравана върху дюни. Законът беше върнат за ново обсъждане от Радев на 24 юни. Като в мотивите беше разписано, че не се противопоставя на опита да бъдат въведени правила, нормативи и стандарти. Но режимът за „диво къмпингуване“ става по-рестриктивен, като се въвеждат значителни ограничения в сравнение с досегашния ред. \"Президентското вето не е конфронтация, а инструмент за балансиране между различните власти\", заяви секретарят на президента по правни въпроси проф. Емилия Друмева по време на дебатите. Тя припомни, че връщането е частично и не е за целия законопроект, тъй като \"досегашният либерален режим за диво къмпингуване преминава в рестриктивен режим\". „Никой никога не е имал желание да забранява създаването на условия и да ограничава конституционни права на гражданите да прекарват своето време по начин, по който те пожелаят“. Така депутатът от ГЕРБ и зам.-шеф на комисията Александър Ненков отговори на Друмева, като подчерта, че винаги, когато има вето - парламентът се отнася сериозно към него, но в този случай той не е съгласен с мотивите. Ненков апелира да не се политизира въпросът. И попита кой носи отговорност, когато след диво къмпингуване природата е останала замърсена. \"100 хил. лева струва на общината да почисти Шабла след диво къмпингуване\", допълни още шефът на комисията Искрен Веселинов от \"Обединени патриоти\". В подкрепа на текстовете и преодоляване на ветото е също и Младен Шишков от ГЕРБ, който обясни, че също е любител на къмпингуването, но на подходящи за това места и подчерта, че най-важно е да се защитава природата. Защото нерегламентираното къмпингуване може да нанесе сериозни поражения върху нея. Дора Янкова от БСП посочи: \"Нека отхвърлим текстовете и да подкрепим ветото, за да се успокои обществото\". Мирослава Петрова от \"Бетономорие\" също прикани народните представители да приемат ветото.", "date": "2019.06.26", "title": "Регионалната комисия отхвърли ветото на Радев за дивото къмпингуване"}
{"url": "https://www.24chasa.bg/novini/article/7524380", "text": "На 24 юни 2019 г. Специализираният наказателен съд наложи наказания от по 5 години лишаване от свобода на трима обвинени от Специализираната прокуратура за участие в организирана престъпна група за избягване установяването и плащането данъчни задължения, съобщиха от прокуратурата. Групата е действала по вече познатата схема чрез верига от дружества - т.нар. кухи фирми, при търговията с бързооборотни стоки (плодове и зеленчуци). Реално действащо дружество, контролирано от групата, е декларирало продажби на стоки на въпросни кухи фирми. Те от своя страна декларирали с неистински документи фиктивни вътрешнообщностни доставки в страни от ЕС, които са освободени от ДДС. За по-малко от година участниците в престъпното сдружение са ощетили държавния бюджет с 372 667,99 лв. Присъдата на Специализирания наказателен съд не е окончателна и може да бъде обжалвана и протестирана пред Апелативния специализиран наказателен съд.", "date": "2019.06.26", "title": "5 години затвор за трима от група за данъчни измами, ощетила бюджета с 372 667,99 лв."}
{"url": "https://www.24chasa.bg/novini/article/7524409", "text": "Бившият кмет на Галиче Ценко Чоков се появи на днешното заседание в инвалидна количка, съобщи бТВ. Апелативният специализиран наказателен съд гледа делото срещу Чоков. На 10 май 2018 г. спецсъдът го призна за виновен за отвличане, побой и палеж на автомобил. Той изтърпява наказанието си под домашен арест заради тежко здравословно състояние. Прокуратурата иска по три години лишаване от свобода за всяко едно от обвиненията. Адвокатът на Чоков заяви, че присъдата от първа инстанция е обжалвана. В края на миналата година бившият кмет беше заснет да вечеря в столичен ресторант вместо да изтърпява мярката си за неотклонение. Тогава бившият кмет заяви, че излизал навън, само когато има разрешение от съда и че не може да върви повече от 40 метра без патерици.", "date": "2019.06.26", "title": "Ценко Чоков влезе в спецсъда с инвалидна количка"}
{"url": "https://www.24chasa.bg/novini/article/7524396", "text": "Ефирният сигнал на БНР трябва да може да се приема без прекъсване по всички пътища и в тунелите у нас. Това е заложено в концепцията на Митко Димитров, с която той кандидатства пред СЕМ за генерален директор на общественото радио. Той беше вторият участник в конкурса, който се яви пред съвета днес. На практика това е третото му по ред участие в надпреварата за високия радио пост. Преди три години той беше шеф на Радио \"София\".  \"Програмата и музикалните състави ще бъдат основен приоритет в работата ми\", заяви Димитров. Вероятно това бе провокирало интереса на различни музиканти от съставите на БНР, както и на композиторката Вида Пиронкова, които присъстваха на изслушването му.  Двама от тях попитаха дали ще има промяна в ниските заплати на съставите - повечето от тях били по 680 лева. Димитров се ангажира, че ще използва контактите си и ще поиска срещи в Министерствата на финансите и на културата за увеличаване на бюджета на радиото. \"Изчислил съм, че ако той бъде вдигнат с 4 млн. лева, това ще позволи заплатата на всеки да се повиши с по 200 лева\", каза той. Според концепцията му, сутрешният блок на \"Хоризонт\" трябва да върне лидерството си в ефира. Сега изследване от февруари показвало, че има спад в сумарния рейтинг на групата БНР. Затова Димитров предвижда двама водещи за сутрешния блок - мъжки и женски глас, и гостите да присъстват на живо, а не само с включвания по телефона. Сред идеите му са да бъдат увеличени коментарите и анализите по \"Хоризонт\", но говорните модули да се намалят от 15 на 10-12 минути. Предлага още българската музика да звучи по-често от чуждата в ефира на БНР и във всички предавания да има минимум 2 гледни точки.  Според него, БНР трябва да инициира обществена дискусия как да сработи фонд \"Радио и телевизия\", предвиден в медийния закон. Именно чрез него трябва да бъдат финансирани обществените медии, за да се чувстват по-независими и свободни. ", "date": "2019.06.26", "title": "Митко Димитров: Ефирният сигнал на БНР - без прекъсване по всички пътища и в тунелите"}
{"url": "https://www.24chasa.bg/novini/article/7524424", "text": "Измамници, които се представили за полицаи, откраднали от 3,7 млн. долара от швейцарка, след като я предупредили за фалшив план, с който банката щяла да присвои парите ѝ, предаде АФП. Жена се свързала с жертвата в Цюрих през ноември и се представила за служителка на органите на реда, която разследва мрежа от крадци, и ѝ казала, че банкови служители планирали да я оберат,предаде  След това били получени инструкции да преведе парите си в нова сметка посредством серия от трансакции, за да защити спестяванията си от собствената банка. Разследването на измамата продължава.", "date": "2019.06.26", "title": "Фалшиви полицаи откраднаха 3,7 млн. долара от швейцарка"}
{"url": "https://www.24chasa.bg/novini/article/7524429", "text": "До 20 млн. работни места в сферата на производството в целия свят може да бъдат заменени от роботи към 2030 г., сочи но анализ на компанията „Оксфорд Економикс“, предаде Би Би Си, цитирана от  Хората, изместени от тези работи, вероятно ще осъзнаят, че сходни роли в сектора на услугите, също са подложени на автоматизация. Засилената автоматизация обаче ще увеличи работните места и икономически ръст. Фирмата призовава за действия, които да предотвратят засилване на неравното заплащане. Всеки нов робот в индустрията идва на мястото на 1,6 работни места, изчислява фирмата, като най-засегнати ще бъдат регионите с работници с най-малко умения. Регионите, в които повечето хора са неквалифицирани и съответно имат по-слаби икономики и по-високи нива на безработица, са далеч по-уязвими от загуба на работни места за сметка на роботи, предупреждава „Оксфорд Економикс“.", "date": "2019.06.26", "title": "Роботи ще заменят до 20 млн. работни места в производството в света към 2030 г."}
{"url": "https://www.24chasa.bg/novini/article/7524418", "text": "Жена от Пенсилвания уби с лопата кобра, влязла във вътрешния двор на блока й, съобщи Асошиейтед прес, цитирана от БТА.</p><p>Кейти Кехои, която е на 73 години, разказа, че вниманието й са привлекли кряскащи сойки. Когато погледнала през прозореца, видяла змия. Тя забелязала и страничните петна, характерни за кобрите. Веднага взела лопата и побутнала опашката й. Змията се надигнала и надула качулката си. Вече нямало съмнение, че това е кобра. Тогава Кехои решила да я убие. \"Знаех, че е опасно. Не съм глупачка - каза Кехои. - Но действах. Помислих за децата и другите хора наоколо и си казах, че не мога да й позволя да се измъкне\".</p><p>Блокът на Кейти Кехои във Феърлес хилс, на около 50 км североизточно от Пенсилавния, е в същия комплекс, откъдето властите изземат 20 отровни змии от друг апартамент през март. Възможно е и кобрата да е избягала оттам.</p><p>Властите използваха случая, за да напомнят, че хората, които видят змия, трябва да се обръщат към полицията и да оставят на специалистите да се справят със ситуацията.", "date": "2019.06.26", "title": "73-годишна жена уби кобра с лопата (Видео)"}
{"url": "https://www.24chasa.bg/novini/article/7524452", "text": "20-годишен младеж загина, а негов връстник е с опасност за живота след тежка катастрофа снощи край Пловдив, съобщиха от Областната дирекция на полицията. Сигнал за инцидент с лек автомобил БМВ е получен минути преди 23 часа в РУ – Труд. Според първоначалната информация, при влизане в село Голям чардак откъм село Неделево, колата се ударила в електрически стълб вдясно извън пътя. След това продължила да се движи обърната по таван и последователно блъснала три дървета и бетонен гараж. Пристигналият екип на Спешна помощ констатирал смъртта на 20-годишния водач. В болница в тежко състояние е откаран пътник на същата възраст. Под лекарско наблюдение със счупен крак е и 16-годишно момче, което пътувало заедно с тях. Местопроизшествието е запазено, извършен е оглед. Причините и обстоятелствата около катастрофата се изясняват в рамките на досъдебно производство.", "date": "2019.06.26", "title": "Шофьор на 20 г. загина, колата му се обърна по таван и блъсна 3 дървета и гараж от бетон"}
{"url": "https://www.24chasa.bg/novini/article/7524674", "text": "Лидерът на БСП - София и председател на групата на социалистите в СОС Калоян Паргов официално поиска информация за наводненията в столицата след пороя в понеделник. Той направи това по време на днешното заседание на Комисията по транспорт и туризъм към СОС. Предложението му беше още на следващото заседание на комисията ръководителите на Дирекция \"Аварийна помощ и превенция\" Красимир Димитров и на Дирекция \"Сигурност\" Кристина Лазарова, както и директорът на Столичния инспекторат Веска Георгиева да изнесат официална информация за ситуацията. Това съобщиха от пресцентъра на БСП София. \"Също така очаквам от тях и предложения за мерки. Какво ще предприемат оттук-нататък, за да не бъдат допускани повече наводнения по централните столични улици, а и не само по тях, каза Калоян Паргов. - В понеделник след пороя гневът на гражданите за пореден път се изля върху Столична община. И с право. А ние, като общински съветници, не бива да допускаме подобни проблеми. Какво значи продавачи в магазини да стоят на вратите и с четки и парцали да се борят с водата, за да не влезе вътре? А за шахтите и канализацията - да не говорим! Вярно, че отговорността за поддръжката им е разделена на три, включително и на \"Софийска вода\", но в края на юни да оправдават запушванията с листа - не е сериозно. Не сме в сезона на листопада\".", "date": "2019.06.26", "title": "Калоян Паргов поиска информация за наводненията в София след пороя в понеделник"}
{"url": "https://www.24chasa.bg/novini/article/7524718", "text": "Белгийската прокуратура издирва автор на надпис, в който се предупреждава, че тази вечер в Брюксел ще има атентат на централния площад \"Гран плас\", съобщиха местни медии, цитирани от БТА. Надписът се е появил снощи на екран до Европейския парламент. Властите са иззели записите от камерите за наблюдение в околностите. Прокуратурата се стреми да установи възможно най-бързо кой е направил надписа, за да прецени дали съществува действителна заплаха. Според надписа атентатът е насрочен за 18.00 ч. днес (19.00 ч. българско време). Разпространени снимки на въпросния надпис показват, че той е на английски език и е подписан от \"Абула Хакими\". Името на Брюксел в надписа е изписано неправилно, а по-нататък се чете, че ударът ще бъде извършен от някой \"с неонова блуза\". Предполага се, че автор на надписа е бил някой от посетителите на сградата на ЕП. Преди дни белгийските власти задържаха местен гражданин, за когото се твърди, че подготвял терористичен удар срещу посолството на САЩ в Брюксел. Задържаният е привлечен към отговорност, но отрича повдигнатите обвинения. Според прокуратурата той е бил в готовност да нанесе удар съвсем скоро и е бил под наблюдението на службите за сигурност", "date": "2019.06.26", "title": "Белгия издирва автор на надпис, в който се предупреждава, че днес ще има атентат"}
{"url": "https://www.24chasa.bg/novini/article/7524666", "text": "Всички офиси на Агенцията по вписванията ще работят извънредно в събота от 9 до 15,30 ч заради крайния срок за подаване на заявления за обявяване на годишните финансови отчети в Търговския регистър и регистъра на юридическите лица с нестопанска цел, съобщиха от институцията. Така се цели да се улесни подаването в срок на заявленията. От Агенцията напомнят, че срокът за подаването е  от 1 януари до 30 юни.  Освен на гише, документите могат да се подават и онлайн на сайта на Търговския регистър и регистъра на юридически лица с нестопанска цел (ТРРЮЛНЦ) – www.brra.bg. Таксата за подаване на заявления по електронен път е с 50 % по-ниска от тази на гише. Според статистика на институцията се наблюдава тенденция на нарастващ брой подавани заявления с електронен подпис. До момента в Агенцията по вписванията са постъпили 238 775 заявления за обявяване на годишни финансови отчети. От тях около 80% са подадени по електронен път, а останалата част – на гише. На база подадените заявления от миналата година се очаква в следващите четири дни да бъдат внесени над 50 000 заявления.", "date": "2019.06.26", "title": "Агенцията по вписванията ще работи\nизвънредно в събота"}
{"url": "https://www.24chasa.bg/novini/article/7524670", "text": "Италианските карабинери съобщиха днес, че са арестували над 120 предполагаеми членове на неаполитанската мафия Камора, предаде ДПА. Издадени са били заповеди за задържане на 126 души, като 89 от тях са в предварителния арест, 36 са под домашен арест, а на един е забранено пребиваването в област Кампания, в която влиза Неапол. Един човек е избегнал задържане и се укрива. Някои от заподозрените са задържани в чужбина, каза полицията без повече подробности, предава БТА. Задържаните принадлежат към престъпните фамилии Контини, Малардо и Личарди. Те са обвинени в редица престъпления, включително принадлежност към организирана престъпна организация, наркотрафик, незаконно отпускане на кредити с лихви между 80 и 240 процента, изнудване и пране на пари. Конфискувани са авоари на обща стойност 130 милиона евро, включително 152 имота, 101 коли, 92 мотоциклета и един кораб.", "date": "2019.06.26", "title": "Арестуваха над 120 предполагаеми членове на Камората"}
{"url": "https://www.24chasa.bg/novini/article/7524836", "text": "Предложението на САЩ да преговарят с Иран е заблуда, казва иранският върховен лидер аятолах Али Хаменей в изявление, поместено днес на неговия уебсайт, предаде Ройтерс. \"Преговорите са заблуда за това, което искат те. Оръжието е в ръцете ти и те не смеят да се доближат. Те казват: свали оръжието, за да мога да правя с теб, каквото си поискам. Това са преговори\", заявява Хаменей. По думите му Иран няма да отстъпи пред \"жестоките санкции\" на САЩ и оскърбленията. \"Най-злобните представители на правителството [на САЩ] обвиняват Иран и го обиждат. Иранският народ няма да се предаде и да отстъпи пред такива оскърбления\", казва аятолахът. По-рано тази седмица американският президент Доналд Тръмп наложи нови персонални санкции на Али Хаманей и висши ирански военни, припомня Ройтерс. Иранската информационна агенция ИРНА цитира командващия Корпуса на гвардейците на Ислямската революция, според когото последните санкции срещу висши офицери от елитните ирански сили показват \"отчаянието и гнева\" на Вашингтон \"пред иранското мъжество\". Генерал Хосейн Салами подчерта, че след свалянето на техния безпилотен самолет САЩ са прибягнали до \"нелогична и безсмислена\" реакция, за да спасят авторитета си, предаде БТА. Президентът на Иран Хасан Рохани посъветва Съединените щати да се върнат към ядреното споразумение от 2015 г., за да спадне напрежението между двете страни, предаде ДПА. Това е \"най-краткият път за гарантиране на интересите на всички страни\", подчерта Рохани.", "date": "2019.06.26", "title": "Ирански лидери критикуват САЩ заради санкциите"}
{"url": "https://www.24chasa.bg/novini/article/7525063", "text": "Преди по-малко от две години обявихме голям набор от мерки за укрепване на способностите на ЕС за противодействие на киберзаплахите. Утре ще влезе в сила новият регламент за киберсигурността, който е крайъгълният камък в тази сфера. Това обяви българският еврокомисар за цифровата икономика и общество Мария Габриел на пресконференция в Европейската комисия в Брюксел, съобщиха от пресцентъра на Европейската комисия. Регламентът включва нов, постоянен мандат с разширени правомощия и ресурси на Европейската агенция за киберсигурност ENISA. Целта е тя да осигурява по-добра подкрепа на държавите членки за справяне с кибератаките. В същото време, новата европейска рамка за сертифициране на продукти и услуги ще засили киберсигурността на онлайн услугите и устройствата. „Тези нови правила на ЕС за сертифициране ще помогнат на потребителите да проверят предварително на какво ниво на сигурност отговаря даден продукт по отношение на киберзаплахите и така да направят информиран избор. Що се отнася до предприятията, рамката за сертифициране ще им даде възможност да сертифицират своите продукти и услуги само веднъж и да получат удостоверения, валидни в целия ЕС. Така ще намалят съществено времето и разходите за получаване на тези документи. Рамката за сертифициране ще засили устойчивостта и конкурентоспособността на единния пазар в областта на киберсигурността“, заяви Мария Габриел. Следващите седмици Европейската комисия ще отправи покана към всички заинтересовани страни за създаването на експертна група за сертифициране. Също така ще стартират консултации за изготвянето на работна програма на ЕС, в която ще бъдат определени приоритетите по отношение на сертифицирането за следващите години. „Наред с новия закон за киберсигурността, продължаваме да работим за приемането на предложението ни за създаване на Европейски експертен център за киберсигурност. Политическо споразумение до края на октомври е възможно. Подобряването на киберсигурността в Европа и повишаването на доверието на гражданите и предприятията в цифровото общество са сред основните ни приоритети“, заключи българският еврокомисар по цифровата икономика и общество Мария Габриел.", "date": "2019.06.26", "title": "Мария Габриел: Влиза в сила новият регламент за киберсигурността"}
{"url": "https://www.24chasa.bg/novini/article/7525136", "text": "От 28 юни до 15 юли 2019 г. ще продължи приемът на документи по схемата de minimis за земеделските стопани, отглеждащи крави, юници, биволи, овце – майки и кози – майки, одобрена с Решение на Управителния съвет на ДФ „Земеделие“ от 17.06.2019 г. Документи ще се подават лично или чрез упълномощено лице в областните дирекции на Фонда по постоянен адрес за физическите лица и по адрес на управление за юридическите лица, пише на сайта на министерство на земеделието, храните и горите. Общият размер на отпусната помощ е 26,3 млн. лева. От нея могат да се възползват стопани, които са подали валидно заявление за директни плащания за 2019 г. Земеделските стопани се подпомагат за допустимия брой животни за Кампания 2018 г. по схемите за директни плащания. Фермерите трябва да имат: • най-малко 5 броя крави, юници или биволи, както и не повече от 15 декара постоянно затревени площи на животинска единица за Кампания 2018. • от 10 до 300 броя овце-майки или кози-майки, допустими за подпомагане за Кампания 2018; • минимум 301 овце-майки или кози-майки, както и не повече от 15 декара постоянно затревени площи на животинска единица за Кампания 2018. Подпомагането е разпределено, както следва: • до 40 лв. за крава и юница до 250-то животно; • до 40 лв. за бивол до 250-то животно; • до 20 лв. за крава и юница от 251-то до 500-то животно; • до 20 лв. за бивол от 251-то до 500-то животно; • до 15 лв. за овца-майка или коза-майка при минимум 10 животни; • до 7 лв. за овца-майка или коза-майка за стопанства с най-малко 301 животни. Ползвателите на помощта трябва да имат и актуална регистрация като земеделски стопани, да нямат изискуеми задължения към ДФ „Земеделие“, да не са в открито производство за обявяване в несъстоятелност, да не са обявени в несъстоятелност или ликвидация. Общият размер на помощите de minimis за един земеделски производител, както и за едно и също предприятие, не може да надхвърля левовата равностойност на 25 000 евро (48 895,75 лв.) за период от три бюджетни години (2017 – 2019). След обобщаване на приетите заявления ДФ „Земеделие“ ще определи размера на помощта за всеки бенефициент. Помощта ще бъде изплатена на стопаните до 9 август 2019 г.", "date": "2019.06.26", "title": "Животновъдите кандидатстват от 28 юни по схемата de minimis"}
{"url": "https://www.24chasa.bg/novini/article/7525131", "text": "Фирма \"Телетол\", която е регистрирана като Национален доставчик на услугиза продажба на пътни такси – електронна винетка и толтакси обвини Агенция \"Пътна инфраструктура\", че създава монопол на пазара за продажба на електронни винетки и толтакси и отстранявайки \"Телетол\", дава предимство на другия търговец на винетки - „Интелигентни трафик системи”. На пресконференция Лиляна Деянова от „Телетол“ обясни, че фирмата й не е уведомена от АПИ, че са отстранени от процедурите. Заявиха още, че процесът на регистрация на дружеството им като НДУ е отнел 6 месеца, а е трябвало да продължи около 2 седмици. „Регистрационният процес трябваше да стартира в началото на 2019 г. Документацията за кандидатстване за национален доставчик на услуги обаче беше качена на сайта на АПИ доста по-късно“, обясни Деянова.  Според нея процесът е трябвало да трае 2 седмици и да се даде възможност на всички желаещи фирми да продават е-винетки. \"При нас този процес отне 6 месеца, а цялата процедура може да се определи като административен шок“, каза тя.  Според нея договорът с първия доставчик на услугата е сключен един ден преди официалните документи да са били качени на сайта на АПИ. „Реално монополистът на пазара работи неправомерно“, казва тя \"Къде е тол системата - във фирмата изпълнител или в държавата; кой има интерес от монопола, който изкуствено се поддържа от АПИ , и то по брутален начин. Кой го прави, защо го прави и има ли контрол върху институцията\", запитаха от \"Телетол\" \"Ако има монопол, който има контрол върху институция, говорим за загуба на суверенитет на едно от малкото звена, които работят в Министерството на регионалното развитие и благоустройството и ако загубим МРРБ, това означава, че министерството не се управлява нито от министъра, нито от заместника, Агенцията не се управлява от хората, избрани от вас и от нас чрез системата, която е избрана в България.\", заяви Мартин Димитров от компанията. Агенция „Пътна инфраструктура не поддържа монопол на нито един Национален доставчик на услуги /НДУ/ за продажба на пътни такси – електронна винетка и толтакса. Това посочиха по-късно в позиция от АПИ. В нея се отбелязва, че поводът са запитвания от медии за оповестени в публичното пространство твърдения. За да бъде една фирма доставчик на услуги, е необходимо да отговаря на няколко условия. Според тях след подписване на договора, всеки Национален доставчик на услуги има 10 дни за доказване на оперативна съвместимост и едва тогава договорът влиза в сила. “Телетол” не е постигнал оперативна съвместимост, става ясно от съобщението на АПИ. Фирмата все пак остава регистриран Национален доставчик на тол услуги и има възможност отново да кандидатства за продажба на е-винетки след като се приведе в съответствие. \"Дали това ще стане зависи единствено от “Телетол” АД и желанието им да работят по правилата, които са еднакви за всички доставчици на услуги\", посочват от АПИ. От АПИ отрекоха и това обвинение: \"Категорично не отговаря на истината твърдението, че регистрацията на “Телетол” АД като НДУ е отнела 6 месеца. Дружеството е подало документи за регистрация на 8 март 2019 г. С решение на УС на АПИ от 18 март 2019 г. “Телетол” АД е вписан в регистъра на НДУ на сайта www.bgtoll.bg, с което приключва първата фаза от регистрацията съгласно Общите условия. На 14 май е подписан договор с “Телетол” АД, който влиза в сила едва след доказване на оперативна съвместимост с интерфейса на електронната система. Решението на УС на АПИ за прекратяване на договора идва месец по-късно – на 19 юни 2019 г., тъй като не е постигната оперативна съвместимост на база интерфейс. “Телетол” АД предлага нова технология, която няма нищо общо с изпълнението на изискванията от Общите условия и представлява сериозно неизпълнение на договора и опит за пренаписване и на договора, и на Общите условия\", се посочва в становището на пътната агенция.  В него пише още:  \"АПИ държи да подчертае, че електронната система за събиране на пътни такси обработва данни и изисква определени нива на сигурност и взамодействие с партньорите. Не може всеки по свой начин да се интегрира към системата. Процедурите са направени така, че да гарантират непрекъснатост и защита на системата в процеса на интеграция. На дружеството е предоставена цялата необходима информация за осъществяване на интерграцията, но от страна на “Телетол” не са предприети активни действия във връзка с осъществяване на реалната комуникация, за да се извърши процесът на интеграция. По повод твърдението на “Телетол” АД, че за решението на УС на АПИ за прекратяване на договора са разбрали от прессъобщение информираме, че писмото на председателя на АПИ Георги Терзийски е изпратено по електронна поща на 20 юни, както и по установения административен ред чрез пощенска услуга с обратна разписка. По електронна поща писмото е изпратено от директора на НТУ проф. Олег Асенов в качеството му на лице за контакти по договора с “Телетол” АД. Електронното писмо на проф. Асенов е до Тони Шиби, лице за контакт по договора от страна на “Телетол”. В приложената снимка се вижда, че писмото е изпратено на 20.06.2019 г. в 17:53 часа\" От АПИ уточняват, че предстои да бъде подписан договор с нов доставчик на услуги – “Конкорд Смарт Инфраструктура” АД, а четвъртият кандидат за НДУ – „Иком“ ООД, е заявил желание да партнира на Пътната агенция само в събирането на тол такси, не и в продажбата на електронни винетки. Това дружество е все още в първия етап на процедурата – да се установи дали отговаря на условията и едва тогава да се впише в регистъра.", "date": "2019.06.26", "title": "Спор за винетки: Фирма \"Телетол\" твърди, че се създава монопол за винетки, АПИ отрича"}
{"url": "https://www.24chasa.bg/novini/article/7525472", "text": "Лекари ще издават съдебно медицинско свидетелство за домашно насилие до 30 минути след преглед. Това обяви изпълнителният директор на \"Пирогов\" проф. Асен Балтов при стартирането на съвместен проект с Националната полиция и неправителствената организация „Деметра“. \"При този вид престъпление, каквото е домашното насилие, е важно институциите да реагират в първите часове след извършването му. Никога не е имало пълно обхващане на тези пациенти. Обикновено те минават и казват: „Ние сега трябва да отидем в „Съдебна медицина“ да си издадем едно съдебно медицинско свидетелство“ и след това евентуално да търсят помощ по някакъв начин. Всичко това ще бъде свършено в рамките на 15 до 30 минути с подготвени от нас хора, които ще бъдат на разположение 24 часа 7 дни в седмицата“, обясни проф. Балтов. Проектът е в помощ на жертвите на домашно насилие, а срокът му на изпълнение е 6 месеца. Целта е чрез проекта \"Координиран мулти-секторен отговор към домашното насилие, чрез въвеждане на основен пакет от услуги\", обединените усилия на Асоциация \"Деметра\", УМБАЛСМ „Пирогов“ и други институции да направят координиран отговор към домашното насилие чрез въвеждане на пакет от услуги. Дългосрочната цел на проекта е да се обучат служителите на болницата, които първи се срещат в Спешното отделение с жертви на домашно насилие, как да разпознават тези хора. По този начин ще се постигне увеличаване на докладването и повишаване ефективността на услугите за жертви на домашно насилие. Краткосрочни цели в проекта са повишаване и осигуряване на безопастността за жертвите на домашно насилие, чрез предоставяне на комплексна професионална услуга на едно място. Сигнал за жертвите на насилие ще бъде подаван в полицията, а извършителите на деянието ще бъдат включвани в специализирана програма за редуциране на агресивно поведение.", "date": "2019.06.26", "title": "Лекари ще издават съдебно медицинско за домашно насилие до 30 мин. след прегледа"}
{"url": "https://www.24chasa.bg/novini/article/7525254", "text": "За първи път от десетилетия НАСА ще отвори недокосвани проби от лунни скали и грунт, събрани от астронавтите от мисиите \"Аполо\", съобщи Асошиейтед прес, цитирани от БТА. Стотици такива проби са заключени в космическия център \"Джонсън\" в Хюстън. Девет американски научни екипа ще получат частица от това съкровище за изследване. През юли ще бъде отбелязана 50-годишнината от стъпването на Луната, но кураторът на лунните проби Райън Зайглър каза, че съвпадението е случайно. Именно той се грижи за опазването на лунните проби, които тежат общо 382 кг. Те са взети от 12 астронавти, стъпили на Луната от 1969 г. до 1972 г. Някои от пробите са опаковани под вакуум още на Луната и не са излагани на земна атмосфера. Други са замразени или съхранявани в хелий след кацането и не са докосвани оттогава. Лабораторните специалисти сега работят върху проблема как да извадят мострите от контейнерите без да заразят или развалят каквото и да било. Някои от мострите ще бъдат отворени и изпратени на учени през следващата година. В сравнение с времето на мисиите \"Аполо\", днешните научни инструменти са много по-чувствителни. Изследвайки лунните мостри, специалистите определиха възрастта на повърхността на Марс и Меркурий и установиха, че Юпитер и другите големи външни планети най-вероятно са се образували по-близо до Слънцето и след това са се отдалечили. Общият брой на лунните мостри е над 100 000. Някои от оригиналните 2200 проби са начупени на по-малки парчета за изследване.", "date": "2019.06.26", "title": "НАСА отваря проби от Луната, 382 кг от там има на Земята"}
{"url": "https://www.24chasa.bg/novini/article/7525525", "text": "Силна буря удари Кърджали и причини материални щети в южния град, съобщи  Големи клони и цели дървета са паднали на булевардите „Сан Стефано” и „България”, като при бурята са били повредени най-малко два автомобила. Няма пострадали хора. На мястото работят пожарникари. По данни на НИМХ в Кърджали поривите на вятъра са били с до 65 км/ч.", "date": "2019.06.26", "title": "Буря потроши коли и дървета в Кърджали"}
{"url": "https://www.24chasa.bg/novini/article/7525526", "text": "Двама индийци бяха арестувани на летището в столицата Куала Лумпур, след като проверяващи откриха повече от 5 хил. бебе костенурки в багажа им, съобщава Би Би Си. Земноводните са били сложени в кошници. Малайзия е добре позната дестинация за контрабанда на животни, които се изнасят предимно в Азия, предава  . Властите заявиха, че костенурките струват около 13 хил. долара. Веднъж пренесени, животните са щели да се продадат като домашни любимци. Двамата мъже не са имали разрешение за транспортирането и могат да получат по 5 г. затвор и глоба. Животните не са в списъците със забранени видове.", "date": "2019.06.26", "title": "Откриха 5 хил. костенурки в багажа на двама индийци"}
{"url": "https://www.24chasa.bg/novini/article/7526199", "text": "Американският президент Доналд Тръмп заяви днес, че евентуална война между САЩ и Иран, която не включва наземни операции, няма да продължи дълго. В същото време той потвърди желанието си да избегне военна конфронтация, предадоха Франс прес и Ройтерс. \"Надявам се това да не се случи, но сме в много силна позиция, ако нещо подобно се случи\", заяви Тръмп пред телевизия \"Фокс Бизнес Нетуърк\", попитан дали назрява война. \"Не говоря за наземна операция . . . Казвам само, че ако се случи, няма да продължи дълго\", предупреди американският президент, цитиран от БТА. Тръмп обвини днес специалния прокурор Робърт Мълър, че е заличил незаконно следите от съобщения, които служители на ФБР са обменяли по негов адрес. Той обаче не представи доказателства в подкрепа на това свое твърдение, предаде Ройтерс. \"Мълър ги унищожи незаконно. Унищожи всички имейли. . . унищожи техните текстови съобщения. Унищожи ги. Няма ги. И това е незаконно\", каза Тръмп в интервюто. Той имаше предвид двама бивши служители на ФБР, разменяли си съобщения, в които са говорили с пренебрежение за него. Американският президент каза това преди насроченото за другия месец изслушване на специалния прокурор, който ще говори пред комисиите по съдебните въпроси и за разузнаването в Камарата на представителите за руската намеса в изборите в САЩ и дали предизборният щаб на Тръмп е бил в съглашателство с Москва. Тръмп многократно заклейми разследването на Мълър, наричайки го \"лов на вещици\".", "date": "2019.06.26", "title": "Тръмп: Стигне ли се до война между САЩ и Иран, няма да продължи дълго"}
{"url": "https://www.24chasa.bg/novini/article/7526200", "text": "Германската канцлерка Ангела Меркел даде да се разбере, че може да се откаже от кандидата си за председател на Европейската комисия, за да могат европейските институции да работят нормално, предадоха Франс прес и Ройтерс. \"Кандидат за председател на Комисията може да е само този, който е представен на Европейския парламент от Европейския съвет и това не зависи само от мен. Бих желала това да е съгласно принципа на \"шпиценкандидата\", но днес не мога да кажа, че случаят ще е такъв\", каза Меркел в германския парламент. Според системата на \"шпиценкандидатите\" основните политически групи в ЕП издигат свой кандидат за председател на Европейската комисия, предаде БТА. Франция и някои други страни обаче са против германския консерватор Манфред Вебер, представител на Европейската народна партия, която получи най-много гласове на изборите за Европейски парламент. Нито Вебер, нито левият му съперник, холандецът Франс Тимерманс, нито датската либералка Маргрете Вестагер, имат мнозинство в Европейския съвет. Освен това, политическото раздробяване на Европейския парламент след изборите затруднява преговорите за постигане на мнозинство, което да подкрепи даден кандидат на председател на Европейската комисия. \"Нещата станаха по-сложни и трябва да продължим да работим за решение\", каза Меркел, която се надява да се постигне компромис на срещата на върха на ЕС на 30 юни. \"Не всеки в Европейския съвет подкрепя процеса на \"шпиценкандидата\" и тъй като ценим високо френско-германските отношения трябва да приемем, че френският президент (Еманюел Макрон) има различно мнение за този процес от мен\", заяви германската канцлерка.", "date": "2019.06.26", "title": "Меркел е готова на компромис за председателството на Европейската комисия"}
{"url": "https://www.24chasa.bg/novini/article/7526269", "text": "Великобритания иска да бъдат подведени под отговорност виновните за убийството на журналиста Джамал Кашоги и Саудитска Арабия да разследва смъртта му задълбочено и в унисон с международното право, призова днес британската премиерка Тереза Мей, цитирана от Ройтерс и БТА. Миналата седмица специален докладчик на ООН каза, че престолонаследникът Мохамед бин Салман и други високопоставени саудитци трябва да бъдат разследвани за съучастие в убийството на Хашоги. Според докладчика по извънсъдебните екзекуции Аниес Каламар срещу тях има събрани достоверни доказателства. Един саудитски министър каза, че нейният доклад съдържа \"безпочвени обвинения\". \"Ние наистина искаме да видим отговорност за това ужасяващо убийство [. . .] Очакваме Саудитска Арабия да предприеме необходимите действия, които да гарантират, че такива нарушения на международното и националното право не могат да се случат отново\", заяви днес британската премиерка пред депутатите. Тя отбеляза, че Великобритания следи внимателно продължаващото разследване и очаква то да протече \"съгласно международно признатите правни стандарти\".", "date": "2019.06.26", "title": "Тереза Мей: Искаме да видим отговорност за това ужасяващо убийство на Кашоги"}
{"url": "https://www.24chasa.bg/novini/article/7526412", "text": "Част от стряхата на гимназията по битова техника в Пловдив се е срутила внезапно днес сутринта. По случайност в двора не е имало хора и няма пострадали. Евакуирани са били 250 деца, които в този момент са били на занятия. \"Чу се страшен трясък. Изплашихме се, помислихме, че гръмна бомба\", споделиха ученици. От училището заявиха, че преди 6 г. сградата е била санирана. Не е ясно каква е причината за инцидента. Заедно със стряхата са паднали и огромни парчета мазилка от фасадата. Свидетели публикуваха във фейсбук видео, на което се вижда как става срутването.", "date": "2019.06.26", "title": "Срути се стряха на пловдивска гимназия (Видео)"}
{"url": "https://www.24chasa.bg/novini/article/7526735", "text": "От СДВР Столична полиция съветват шофьорите как да постъпят ако някой навлезе в \"мъртвата им точка\" на видимост при изпреварване. На фейсбук страницата е публикувана и снимка, която посочва обхвата на огледалата в автомобила, точките на ясно видимост, както и на така наречената \"мъртва точка\". ВНИМАНИЕ! МЪРТВА ТОЧКА НА ВИДИМОСТ Всеки шофьор е преживявал момента, когато решавайки да изпревари друг автомобил или да завие, да се окаже, че вече го изпреварва друго моторно превозно средство и да си зададе въпроса-откъде излезе този, току-що си погледнах огледалата? Огледалата не покриват всички точки на обща видимост и когато този, който ви следва, влезе в зоната на превозното ви средство, може да попадне в така наречената \"мъртвa точка(ъгъл)\" и следователно става невидим. Проблемът е в мъртвата точка на видимост. Това са зони около превозното средство, които шофьорът не може да види, като гледа през прозорците или в обикновени огледала. Това е и причината, поради която превозни средства и велосипедисти изчезват за секунди от погледа ви и не могат да бъдат видени в огледалото за обратно виждане. Тези секунди обаче понякога могат да преобърнат живота ви. Мъртъв ъгъл има и от двете странични огледала. Мъртвите точки са значим фактор при много от катастрофите, особено когато превозното средство завива. Често тези произшествия са свързани с промяна на посоката на движение на кръстовища, пътни възли и кръстовища с кръгово движение, като невидимите зони увеличават риска от произшествия особено с участието на тежкотоварни камиони над 3,5 т и малки участници в движението – пешеходци, мотоциклетисти, велосипедисти. Практиката е наложила като най-популярен начин просто да се обърнете и да се огледате дали около вашето превозно средство няма други участници в движението. Проблемът тук е, че вниманието ви се раздвоява. Това трае само един кратък миг, но все пак през това време вие не гледате пред вас какво се случва. Когато шофирате е по-добре да гледате напред, но е еднакво полезно да погледнете и настрани, когато искате да направите промяна на посоката(и не само тогава), за да си гарантирате, че ще направите маневрата безопасно.", "date": "2019.06.26", "title": "От СДВР съветват как да избегнем катастрофа заради \"мъртвата точка\""}
{"url": "https://www.24chasa.bg/novini/article/7527106", "text": "Растежът на световната икономика може да се забави до 2,4 на сто при ескалация на търговската война между САЩ и Китай. Това прогнозира в доклада си международната рейтингова агенция \"Фич\" (Fitch). Предишната предварителна оценка на агенцията бе за нарастване на световния брутен вътрешен продукт (БВП) с 2,7 на сто през идната година. Експертите на \"Фич\" посочват, че забавянето на растежа на световната икономика може да настъпи, ако САЩ наложат мита от 25 процента на китайски внос за 300 милиарда долара. Именно такива мерки обсъжда вашингтонската администрация. Освен това, ако бъдат въведени нови мита в САЩ, нарастването на световния БВП през тази година може да се забави до 2,7 на сто спрямо прогнозираните по-рано 2,8 на сто, уточнява \"Фич\", цитиран от    Китай и САЩ водиха преговори няколко месеца с цел да решат търговските си спорове. Последният кръг от тези консултации бе на 9-10 май във Вашингтон, но след това те стигнаха до задънена улица. Очаква се на срещата на високо равнище в Япония в края на тази седмица президентът на САЩ Доналд Тръмп и китайския му колега Си Цзинпин ще се срещнат за първи път от седем месеца, за да обсъдят влошаването на търговските връзки между двете най-големи икономики в света, информира \"Ройтерс\".", "date": "2019.06.26", "title": "Растежът на световната икономика ще се забави, ако търговската война САЩ - Китай ескалира"}
{"url": "https://www.24chasa.bg/novini/article/7527058", "text": "Пороен дъжд причини щети в Котел, предаде  Частично разрушена е асфалтовата настилка по улиците, а, според кмета на града Коста Каракашев, в ниската част има наводнени къщи. Очаквайте подробности.                                                                                                                                                                                                                                                                                                                       ", "date": "2019.06.26", "title": "Порой причини щети в Котел (Снимки, видео)"}
{"url": "https://www.24chasa.bg/novini/article/7527175", "text": "Трима работници бяха ранени днес на строителен обект в Ниш вследствие на силна експлозия, предаде Танюг, цитирана от БТА.  Според първоначална информация най-вероятно е експлодирала касетъчна бомба, останала от бомбардировките на НАТО през 1999 г., след като била закачена от багер. Тримата ранени са турски граждани. Останалите работници на строежа са евакуирани.", "date": "2019.06.26", "title": "Експлозия на строеж в Ниш, трима работници са ранени"}
