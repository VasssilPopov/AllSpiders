{"url": "https://www.24chasa.bg/novini/article/6674969", "text": "Полицията в нидерландския град Ротердам стартира нова пилотна програма, която ще позволи на служителите да конфискуват скъпи дрехи и бижута от млади хора, ако те изглеждат твърде бедни, за да ги притежават, съобщава британският вестник The Independent. Представителите на правоохранителните органи поясняват, че действията им ще бъдат насочени предимно към по-млади мъже, облечени в дизайнерски дрехи, които обаче е малко вероятно да могат да си позволят. Ако лицето не може да изясни как е платило за тях, то облеклото им ще бъде конфискувано, предава \"Фокус\". Идеята на програмата е да се възпрепятства престъпността чрез изпращането на ясен сигнал към онези, които „заработват“ печалбата си по недобросъвестен начин. Началникът на полицията в Ротердам Франк Паув заяви пред местен вестник: „Това често са младежи, които се смятат за недосегаеми. Ще ги събличаме на улицата“. Паув подчерта, че и към настоящия момент служителите на реда често имат ситуации, в които конфискуват часовници марка „Ролекс“, но дрехи – рядко. „Някои млади хора вече ходят с якета от 1800 евро. Те нямат никакъв доход, така че въпросът е как са ги получили\", подчертава Паув. Съгласно думите му, има младежи, които нямат доходи, вече са в дълг, но въпреки това носят скъпи дрехи. Това „подкопава върховенството на закона\" и изпраща „напълно погрешен сигнал към гражданите\", обяснява Паув. От редакцията отбелязват, че програмата е сходна с инициатива, която полицията в Нидерландия проведе по-рано, а именно – проверка на луксозни автомобили заради предполагаемо незаконно придобиване.", "date": "2018.01.21", "title": "Нидерландската полиция ще може да конфискува скъпи дрехи и бижута от младежи"}
{"url": "https://www.24chasa.bg/novini/article/6674913", "text": "Парламентарното измерение на българското председателство на Съвета на Европейския съюз започна днес със среща на Председателката Тройка на комисиите по европейски въпроси на парламентите на ЕС. Тя се състои от председателите на комисиите по европейски въпроси на предходното, настоящото и бъдещото председателство – съответно на Естония, България и Австрия, както и делегацията на Европейския парламент. Това съобщиха от пресцентъра на Народното събрание. Срещата на Тройката има подготвителен характер, а резултатите от дискусията ще бъдат представени на останалите делегати на утрешното заседание на Председателите на Конференцията на Комисиите по европейски въпроси на парламентите на ЕС, която се провежда утре в зала 3 на НДК от 8:30 часа. По време на срещата на Тройката, Кристиан Вигенин информира европейските си колеги, че работната им програма утре е с три фокуса: приоритетите на българското председателство и целите, които си поставя то като принос за придвижване напред на ключови европейски политики, представени от министъра за българското председателство Лиляна Павлова; бъдещето на Европа – европейският и национален прочит с участието на вицепрезидента на България Илияна Йотова, на първия заместник-председател на Европейската комисия Франс Тимерманс и на председателя на Комисията по регионално развитие в Европейския парламент Искра Михайлова. Последната работна сесия ще бъде посветена на политиката на ЕС по отношение на макрорегионите за подпомагане на устойчивото им развитие с преглед на постиженията и предизвикателствата пред тези европейски стратегии. Триото на Парламентарното измерение обсъди и набеляза кои актуални въпроси от европейския дневен ред ще бъдат във фокуса на срещата на парламентаристите от ЕС през месец юни – преглед на постигнатото от България за шестте месеца на нейното председателство, европейската перспектива на страните от Западните Балкани, повече социална Европа, бъдещето на Кохезионната политика след 2020 г., както и ролята на националните парламенти в дебата за приближаване на Европа по-близо до гражданите като пряко избрани техни представители. Кристиан Вигенин подчерта, че хоризонтът на следващата среща ще е края на българското председателство, но българският парламент и парламентарното измерение вече набелязаха своите приоритети от европейска и национална значимост, които да поставят във фокуса на вниманието и на парламентарните форуми от календара на председателството. Един от акцентите на срещата на Тройката бе създаването на работна група на КОСАК във връзка с дейността на Работната група по субсидиарност и пропорционалност, оглавявана от първия заместник-председател на Европейската комисия Франс Тимерманс. Работната група на КОСАК ще включва представители на всички национални парламенти на ЕС и ще бъде оглавявана от Вигенин. В рамките на тази работна група ще бъде обсъдена ролята на националните парламенти в определянето на процесите от европейския дневен ред, както и онези политически сфери, в които компетенциите на Съюза може да отстъпят пред тези на държавите членки.", "date": "2018.01.21", "title": "Парламентарното измерение на председателство ни започна"}
{"url": "https://www.24chasa.bg/novini/article/6674933", "text": "Вицепрезидентът на САЩ Майк Пенс заяви, че правителството на президента Доналд Тръмп няма да поднови преговорите по въпроса за нелегалната имиграция с представителите в Конгреса на Демократическата партия, докато не приключи кризата със спирането на работата на държавните институции в САЩ, предаде Ройтерс. В изказване пред войниците във военен обект в Близкия изток Пенс заяви, че демократите си играят на политика със заплатите на военнослужещите, предава БТА. \"Ще поискаме да деблокират работата на държавните институции\", каза той. \"Всъщност няма да подновим преговорите по въпроса за нелегалната имиграция, докато не деблокират работата на държавните институции и не дадат на вас, нашите войници и вашите семейства, полагащите ви се възнаграждения.\" Пенс каза още, че с йорданския крал Абдула Втори по-рано днес са констатирали, че могат да бъдат на различни мнения за решението на Съединените щати да признаят Ерусалим за столица на Израел.", "date": "2018.01.21", "title": "Пенс: Без преговори за имиграцията, докато държавните институции не възобновят работа"}
{"url": "https://www.24chasa.bg/novini/article/6674411", "text": "Служители на пловдивския общинския инспекторат спипаха на място мургав подпалвач на гуми и му съставиха акт от 300 лева. \"Дебнахме го в продължение на часове край дигата на Марица в \"Столипиново\". В мига, в който драсна клечката и се разнесе облак черен дим, го атакувахме и заловихме. Снехме му личните данни и му съставихме наказателно постановление\", съобщи пред \"24 часа\" директорът на инспектората Ангел Славов. Контролното звено съвместно с екоинспекцията в Пловдив извършва засилени проверки срещу замърсяването на въздуха. Горенето на гуми е един от големите бичове в града. \"Трудното е, че като ги запалят, не стоят до тях, а се отдръпват и чакат да изгорят. Когато спрат да пушат, отиват на място и ги хвърлят в реката, за да ги охладят и да вземат метала от гумите. След това го предават за вторични суровини\", разказа Славов. При горенето на гуми половината град е обгазен. Освен отровен черен дим, хвърчат и сажди. \"Засилваме мерките не само в \"Столипиново\", но и около сервизи и вулканизатори, допълни шефът на инспектората. Той предупреди,че санкциите по наредбата за опазване на околната среда са от 300 до 800 лева. Тя забранява и изхвърлянето на строителни отпадъци на нерегламентирани места. Нарушителите правели това най-често нощем. Действието се развивало светкавично. \"Спира, изсипва и бяга\", твърди Славов. Един от тях обаче имал неблагоразумието да изхвърли камион с боклуци на \"Пазарджишко шосе\" в късния следобед на миналия четвъртък. Той бил заловен от служители на общинското ФБР, които му съставили акт от 800 лева.", "date": "2018.01.21", "title": "Подпалвач на гуми отнесе 300 лева акт в Пловдив"}
{"url": "https://www.24chasa.bg/novini/article/6674962", "text": ", предават местните медии. Според агенция \"Макфакс\" организатори на протеста са били Македонското патриотично движение \"Твърдокорни\", Македонски обединени сили (МОС) и различни граждански организации, сред които и сдружението \"Прераждане\", което организира протести и блокади срещу подписването на договора за приятелство и добросъседство с България, предава \"Фокус\". Протестиращите са обявили за \"врагове на македонския народ управляващите в правителството и парламента\". Агенцията цитира изказването на Дардан Венетски, според когото \"с подписването на договора с България ще има две български държави, две български правителства и две български църкви\", а с \"признаването на албанския за официален език - две албански държави\". Венетски смята, че \"Македонската православна църква не се нуждае от признаването на България, тъй като е създадена от Апостол Павел\". Ана Бобинкова-Мияковска от дружество \"Прераждане\" е призовала за обща борба за запазване на идентичността на Македония, и е обявила създаването на петиция на всички несъгласни с политиката на правителството. Любиша Настовски от МОС смята, че \"ако исканията не може да се постигнат с мир, ще последва война\". По време на протеста група младежи са запалили знамето на ЕС. Електронното издание \"24 вести\" съобщава, че днешният протест е бил насочен срещу договора за добросъседство с България, въвеждането на албанския език като официален и преговорите за името с Гърция. \"Фактор\" извежда в заглавие изгарянето на европейското знаме в Скопие, като отбелязва, че \"палежът е бил извършен от младежки патриотични формации, протестиращи срещу смяната на името на страната и приемането на закони, водещи към разширена употреба на албанския език\". \"МКД\" пише, че \"протестът на \"Твърдокорни\" и \"МОС\" е насочен срещу ликвидирането на унитарния характер на македонската държава и легалното й превръщане в трета албанска държава на Балканите чрез въвеждането на албанския език като официален в Гевгелия, Валандово, Шип, Струмица, Берово, Крива Паланка и др...\" Според телевизия \"Телма\" около 1500 души от \"МОС\" и \"Твърдокорни\" са протестирали срещу приемането на Закона за езиците и промяната на името на страната в преговорите с Гърция. \"Радио Свободна Европа\" съобщава, че по време на протеста на \"Твърдокорни\" срещу въвеждането на албанския език като официален е било изгорено знамето на ЕС. А1 ON публикува видео, в което се вижда как младежи горят знамето на ЕС, след което го ритат и тъпчат, пеейки патриотични песни. Македонският \"Фокус\" съобщава в заглавие, че \"демонстрантите се снимаха със запаленото знаме на Европейския съюз\" и цитира твърдението на \"Твърдокорните\", че с \"двуезичността губим държавата.\" Темата за протеста пред сградата на парламента е водеща за телевизиите \"Телевизия Нова\", \"ТВ21\",\"Алсат-М\" и \"Канал 5\", вестник \"Вечер\", електронните издания \"Нова ТВ\", \"Слободен печат\" и др.", "date": "2018.01.21", "title": "Протестът в Скопие завърши с изгарянето на знамето на ЕС (Обзор)"}
{"url": "https://www.24chasa.bg/novini/article/6674423", "text": "Обвинена за шест поръчани, но неизвършени убийства - на брат си, двете му деца, зетя и внуците му, Иванка Ройдова от пловдивското село Браниполе обжалва 3-годишна си условна присъда. Делото, добило скандална известност, влиза в апелативния съд. Нито Иванка, нито брат й Стойчо Ройдов са доволни от решението на окръжния съд. Сестрата беше призната на първа инстанция за виновна, че е намерила килър, който да извърши покушенията, за да прибере наследство от 4 милиона долара. За целта разговаряла с ченге под прикритие. Най-напред поискала да бъде умъртвен Стойчо, тъй като бил пряк наследник на милионите, завещани от техния покоен баща Георги Ройдов. Той емигрирал в САЩ и натрупал цяло състояние. Според прокуратурата Иванка замислила да се добере до наследството, като унищожи целия род на брат си. Това трябвало да стане навръх Гергьовден, когато цялата фамилия празнува. Освен Стойчо, Ройдова настоявала да бъдат умъртвени синът му Георги, дъщеря му Гергана, съпругът й и двете им деца. Самата Иванка категорично отрича да е искала подобно нещо. \"Обвиненията срещу мен са измислени. Ударът с това дело идва от болногледачката на баща ми Недялка Бързакова, която получи милионите от баща ми. За какво ми е да убивам брат си, след като парите не са у него\", казва тя. Държавното обвинение обаче смята, че Ройдова е търсила контакти с килър, който да ликвидира всичките й роднини, за да стане тя единствената наследница на милионите долари. Понеже брат й бил диабетик, трябвало да бъде убит с висока доза инсулин. А децата и внуците му - изтребени. Според прокуратурата преди да бъде ликвидиран, Стойчо трябвало да подпише документ, че прехвърля наследството на сестра си. Процесът ще се гледа на 23-и.", "date": "2018.01.21", "title": "Иванка, обвинена в затриване на родата си за наследство от $ 4 млн., влиза пак в съда"}
{"url": "https://www.24chasa.bg/novini/article/6674979", "text": "Едностранните действия на Вашингтон в Сирия докараха Турция до гняв, заявява руският външен министър Сергей Лавров в интервю за днешния брой на в. \"Комерсант\", цитиран от ТАСС и БТА. \"Мнозина политолози питат защо се тревожим (във връзка с вероятността да бъде анулирано споразумението по иранската ядрена програма заради позицията на САЩ - бел. на ТАСС), и казват, колкото по-зле, толкова по-добре: нека САЩ да докажат неспособността си да постигат споразумение, разрушителната си роля в световните дела, независимо дали става дума за Иран или Сирия, където сега също се предприемат едностранни действия, разгнеливили вече Турция\", посочва руският външен министър, цитиран от ТАСС.", "date": "2018.01.21", "title": "Сергей Лавров: Едностранните действия на САЩ в Сирия разгневиха Турция"}
{"url": "https://www.24chasa.bg/novini/article/6674803", "text": "Стотици хора се събраха в столицата на Македония на протест срещу проектозакон, който би направил албанския втори официален език в страната, предаде Асошиейтед прес. Протестът пред сградата на парламента в Скопие премина мирно, въпреки че група демонстранти изгориха знамето на Европейския съюз. Проектът би дал на етническите албанци, които са около една четвърт от 2,1-милионното население на страната, правото да използват своя език във всички взаимодействия с държавните институции, предава БТА. Групите, които организираха протеста - Македонска единна сила и гражданската инициатива \"Твърдолинейните\", заявиха, че двуезичието ще отслаби единността на Македония. Македонските депутати одобриха проектозакона този месец с гласуване, което беше бойкотирано от основната опозиционна партия. Президентът Георге Иванов му наложи вето тази седмица, определяйки закона като ненужен и противоконституционен.", "date": "2018.01.21", "title": "Стотици на протест заради обявяването на албанския за втори официален език в Македония"}
{"url": "https://www.24chasa.bg/novini/article/6674833", "text": "Четирима са вече загиналите при пожара в хотел в центъра на Прага снощи, предаде Асошиейтед прес, като се позова на представители на властите в чешката столица. Двама души са загинали на място - германец, роден през 1996 г., и южнокорейка, родена през 1997 г., предава БТА. Девет човека, включително от Холандия, Турция и Франция, са били настанени в болница с наранявания. Днес полицията съобщи, че две жени сред пострадалите са починали.", "date": "2018.01.21", "title": "Загиналите при пожара в Прага вече са 4-ма"}
{"url": "https://www.24chasa.bg/novini/article/6674835", "text": "Швейцарските власти заявиха, че курортното селище Цермат, намиращо се близо до връх Матерхорн, отново е отрязано от света поради възобновила се лавинна опасност вследствие на новите снеговалежи, предаде Асошиейтед прес. Всички шосейни и жп връзки с курорта са блокирани. Железопътната компания \"Матерхорн Готард\", обслужваща едноименната железница, която стига и до Цермат, заяви на страницата си в интернет, че достъпът до курортното селище остава блокиран поне до утре по обяд. Все още обаче хеликоптери превозват хора от и към Цермат по въздух, предава БТА. Управата на алпийския курорт публикува в интернет препоръка към всички, които са се отправили натам, да потърсят варианти да отседнат в по-големи градове като Цюрих, Базел и Берн, докато обстановката се нормализира. По-рано този месец Цермат вече бе отрязан от света, за два дни, при което временно бяха блокирани около 13 000 туристи.", "date": "2018.01.21", "title": "Швейцарският зимен курорт Цермат пак блокиран - този път заради лавинна опасност"}
{"url": "https://www.24chasa.bg/novini/article/6674845", "text": "Това бе игра на нерви до последната секунда – на извънреден конгрес на германската социалдемократическа партия в Бон делегатите гласуваха с „да“ за започване на преговори за голяма коалиция. Те ще започнат още в понеделник. До последно никой не можеше да прогнозира какъв ще е изходът от гласуването. Противниците на влизане отново в едно правителство с консерваторите и канцлер Ангела Меркел са почти толкова, колкото и привържениците. Гласуването го показа – от общо 642 делегата 362 гласуваха с „да“, а 279 с “не“. Смо един делегат се въздържа. На всичкото отгоре първият тур на гласуването се провали, тъй като не можеше да се различи ясен резултат. Делегатите се разбраха да гласуват явно с вдигане на картата си. Наложи се обаче да повторят процедурата и всеки глас да бъде преброен отделно, за да се разбере крайният резултат. Германия за първи път в следвоенната си история се озова толкова дълго време без правителство. След изборите на 24 септември социалдемократите, които бяха втора по резултат партия, отказаха да участват в поредна голяма коалиция с Меркел и се наложи тя да преговаря със следващите по брой гласове – либералите и зелените. Преговорите за коалиция „Ямайка“ – наречена така по цветовете на ямайското знаме, които отговораят на партийните цветове на консерватори, либерали и зелени – черно-жълто-зелено, обаче се провалиха. Върху лидера на социалдемократите Мартин Шулц бе оказан голям натиск да поеме отговорността и да влезе в преговори въпреки предварителния си отказ. В крайна сметка партията се съгласи и бяха направени сондажи с консерваторите дали би могло да се стигне до общ кабинет. В рамките на пет дни бе съставен договор между тях, в който бяха записани постигнатите компромиси по най-големите различия между партиите. Социлдемократите бяха критикувани, че не са успели да вкарат в него две от най-важните си цели – гражданска здравна застраховка и прекратяване на практитката за наемане на работници на срочни договори без ограничение. Те обаче постигнаха един голям успех за избирателите си – Германия ще отложи изпълняването на крайната си цел да намали с 40% въглеродните емисии от производство до 2020 година, което щеше дп редизвик затваряне на всички въгледобивни мини. Това бе отменено. Срещу голяма коалиция се обяви младежкото крило на ГСПД и лидерът Кевин Кюнерт поведе кампания в цялата страна срещу нея. Засега без успех. Пред „24 часа“ миналата седмица той обяви, че ново влизане в коалиция с консерваторите ще съсипе партията и тя ще спре да съществува. На конгреса той бе сред най-очакваните делегати, а речта му бе изслушана с огромен интерес. От нея и от речта на Мартин Шулц и способността им да убедят делегатите зависеше изхода. „Ще бъде престъпна небреженост, ако не грабнем шанса този път да постигнем повече от целите на партията и не влезем в правителство“, заяви Мартин Шулц. Той съобщи на делегатите, че предната вечер му се е обадил президентът на Франция Макрон. От нас зависи дали има бъдеще Европа, подчерта лидерът на ГСПД. Гласуването с „да“ има значение не само за плановете на Макрон за реформи в Европа, които той планира да извърши с подкрепата на Меркел и социалдемократите в правителството й, но и за политическата съдба на канцлерката и Шулц. При „не“ най-вероятно щеше да се стигне до провеждане на предсрочни избори, а лидерите на ХДС, ХСС и ГСПД трябваше да подадат оставки. Това „да“ обаче не е последната бариера пред евентуална нова голяма коалиция. След приключване на преговорите, коалиционният договор ще бъде гласуван отново – този път от членската маса на ГСПД. Едва с нейно одобрение, ще има и правителство. На конгреса делегатите изкаха ясното си желание при преговорите за коалиционен кабинет Шулц и колегите му да поискат преговаряне на някои от компромисите и да постигнат повече.", "date": "2018.01.21", "title": "Социалдемократите казаха „да“ на голяма коалиция в Германия"}
{"url": "https://www.24chasa.bg/novini/article/6674872", "text": "Въвеждането на \"доброволна военна служба\" при сегашните проблеми може само да подкопае военния професионализъм, да отклони ограничените финансови средства и да предизвика демотивация в редиците на редовната ни армия, се посочва в позиция на Атлантическия съвет на България, изпратена до медиите и публикувана на официалния сайт на организацията. В този си вид направените предложения изместват фокуса от значимите въпроси за решаване в сферата на отбраната, смятат от Съвета. Според тях въвеждането на военна подготовка на цивилните граждани създава реална опасност под прикритието на въоръжените сили да бъдат подготвяни политически или икономически обвързани паравоенни групи или, от друга страна - политически или икономически паравоенни групи да се опитат да получат официален статут под прикритието на \"доброволни формирования\". Това ни принуждава да настояваме да бъдат предприети всички необходими действия и превантивни мерки, така че под прикритието на подготовката за защита да не се подготвят групи, които са насочени срещу свободата, демокрацията, правовата държава, националната независимост и сигурността на обществото и на всеки отделен гражданин, заявяват от Атлантическия съвет. Позицията е изпратена до президента, председателя на Народното събрание, министър-председателя, министрите на външните работи, на вътрешните работи, на отбраната, и др., както и за сведение до посолствата в България на всички съюзни държави от НАТО и ЕС и на посолствата на партньорски държави от Черноморския регион и Западните Балкани.", "date": "2018.01.21", "title": "Атлантическият ни съвет: Доброволна военна служба може да подкопае военния професионализъм"}
{"url": "https://www.24chasa.bg/novini/article/6674884", "text": "САЩ призоваха в неделя Турция да покаже „въздържаност“ и да избягва причиняването на цивилни жертви по време на операцията си срещу сирийските кюрдски сили, предава AFP. „Призоваваме Турция да покаже въздържаност и да направи така, че операциите да бъдат в ограничен мащаб и времетраене, за да се избегнат цивилни жертви“, заяви говорителят на Държавния департамент на САЩ Хедър Науърт чрез съобщение, предава \"Фокус\".", "date": "2018.01.21", "title": "САЩ: Турция да покаже въздържаност в Сирия"}
{"url": "https://www.24chasa.bg/novini/article/6674910", "text": "Високопоставен служител на Европейската комисия приветства днес като \"много добра новина\" за ЕС зелената светлина, дадена от социалдемократите в Германия на принципа за коалиция с германския канцлер Ангела Меркел, предаде Франс прес. \"Много добра новина за една по-единна, по-силна и по-демократична Европа!\", написа в Туитър малко след вота Мартин Селмайер, началник на кабинета председателя на Еврокомисията Жан-Клод Юнкер, предава БТА. \"Европа се нуждае от ангажирана и конструктивна социалдемокрация\", подчерта еврокомисарят по икономическите и финансовите въпроси Пиер Московиси, който е от Френската социалистическа партия. Германските социалдемократи подкрепиха днес по-рано началото на официални преговори с консерваторите на канцлера Меркел за съставяне на правителство. На извънреден конгрес в Бон Германската социалдемократическа партия (ГСДП) взе решението със сравнително малко мнозинство - 362 гласа \"за\" при 279 \"против\" и един \"въздържал се\". Това е стъпка на Германия, икономическия двигател на Европа, към стабилно правителство след четири месеца на политическа несигурност в резултат на неясния изход от парламентарните избори през септември, отбеляза Ройтерс. Очаква се официалните преговори между ГСДП и консервативния блок на Меркел да започнат идната седмица.", "date": "2018.01.21", "title": "Европейската комисия приветства вота на социалдемократите"}
{"url": "https://www.24chasa.bg/novini/article/6674664", "text": "Около 50 000 демонстранти участват в митинг в Солун срещу името на Македония, съобщи Франс прес, позовавайки се на информация на гръцката полиция. Те се противопоставят на използването на думата \"Македония\" в каквото и да е решение в спора за името на северната съседка на Гърция, отбелязва в. \"Катимерини\", цитиран от БТА. Това е първият голям протест в Гърция откакто двете страни се съгласиха този месец да подновят усилията за решаване на 25-годишния спор, отбелязва изданието. С гръцки знамена и знамена със звездата от Вергина, с плакати \"Македония е била и ще бъде гръцка\", \"Долу ръцете от Македония\", \"Името е нашата душа\" десетки хиляди гърци се събраха на протест в защита на името Македония, съобщава агенция МИА. Митингът започна малко преди 14 часа местно време, а мотото \"Македония е гръцка\" е в центъра на всички речи на ораторите. \"Този, който даде името Македония, ще бъде национален предател\", заявиха организаторите на протеста. Митингът бе подкрепен и от няколко митрополити от Северна Гърция, а реч пред събралите се произнесе солунският митрополит Антим. Почти едновременно с големия митинг срещу името на Македония левичарски и анархистки групи организираха контрапротест, на който обаче присъстваха много малко хора. Те заявиха, че са против всякакъв национализъм, и отправиха призив \"Нито капка кръв и междудържавни конфликти за имена\". Гръцките медии съобщиха, че протестите са били предшествани от малък инцидент, при който анархисти са замервали с бутилки и камъни група демонстранти, тръгнали с гръцки знамена за протеста в центъра на Солун.", "date": "2018.01.21", "title": "Около 50 000 протестират в Солун срещу името на Македония"}
{"url": "https://www.24chasa.bg/novini/article/6674668", "text": "\"България се нуждае от програма за ускорено развитие, за да навакса изоставането си спрямо останалите европейски страни\", категоричен е депутатът и заместник-председател на ДПС Ахмед Ахмедов пред  . \"В нея проблемите трябва да бъдат дефинирани, а реформите на обществените системи- дълбоки. Такава програма обаче не може да бъде изградена с търсене само на „аритметическо мнозинство“ в НС\", каза още той. Според Ахмедов, ГЕРБ и Обединените патриоти не могат да реализират сами предложената ускорена програма. \"Това нещо може да се постигне или чрез избори, или сега с един демонтаж на това управление. Като го демонтираме, или отиваме на избори, или правим ново програмно правителство с тази програма, за която говорим - за ускорено развитие. Тази програма може да се постигне като в нея се набележат реформите и всички политически партии подкрепяме парламента при изпълнение на тези реформи, защото тези реформи ще изискват много ново законодателство, и оттам нататък правителството да ги изпълнява\", заяви още той.", "date": "2018.01.21", "title": "ДПС иска програмно правителство"}
{"url": "https://www.24chasa.bg/novini/article/6674596", "text": "\"Не се укривам, във Валенсия съм\", заяви Венцислав Ангелов – Чикагото, в писмо до   относно информация, свързана с издирването на бегълци от правосъдието, излъчена по телевизията. Ето какво още казва в писмото си той: \"Да, аз съм един от тези близо 600 човека с влязла в сила присъда - ефективно лишаване от свобода, които се издирват от МВР и международните институции. Не се укривам, а се намирам в град Валенсия, Испания и чрез вас искам да предизвикам институциите в България да си свършат работата, т. е. да ме установят точно къде се намирам, да бъда арестуван от местния отдел на Европол, за да се премине към процес по моето екстрадиране, за да излежа присъдата си в България\".", "date": "2018.01.21", "title": "Издирваният Венци Чикагото към МВР: Не се укривам, във Валенсия съм"}
{"url": "https://www.24chasa.bg/novini/article/6674589", "text": "Турската военна операция в контролирания от сирийските кюрди анклав Африн ще завърши в най-кратък срок, заяви турският президент Реджеп Тайип Ердоган, цитиран от ДПА. \"С Божията помощ ние ще завършим тази операция в най-кратък срок\", заяви Ердоган на конгрес на управляващата Партия на справедливостта и развитието в северозападния окръг Бурса днес, предаде БТА. Операцията \"Маслинова клонка\", целяща да прочисти района на Африн от бойци на Партията на демократичния съюз/Кюрдската работническа партия и Ислямска държава, беше стартирана в 17.00 часа вчера, напомня Анадолската агенция. Ердоган заяви още, че турските сили ще разбият подкрепяната от САЩ сирийска кюрдска милиция Сили за защита на народа (СЗН), като изтъкна, че те не могат да разчитат на подкрепата на Вашингтон, за да победят Турция, предаде Ройтерс. Той обвини някои от съюзниците на Турция, че са предоставили 2000 самолетни товара и 5000 камиона с оръжия на СЗН, визирайки вероятно Съединените щати, отбелязва агенцията. Турция смята СЗН за клон на забранената Кюрдска работническа партия /ПКК/, която води въоръжена борба от десетилетия в преобладаващо кюрдския югоизток на Турция. САЩ подкрепят СЗН в борбата им срещу Ислямска държава в Сирия. Президентът каза, че турските сили ще преследват \"терористите от отрядите на СЗН, които се опитат да избягат от сирийския район Африн\", предаде ТАСС, позовавайки се на в. \"Йени шафак\". Ердоган също така предупреди поддръжниците на прокюрдската опозиционна Демократична партия на народите (ДПН) да не протестират срещу военната операция в Северна Сирия, като добави, че силите за сигурност ще се намесят, ако има демонстрации. ДПН е втората по големина опозиционна партия в турския парламент. Президентът добави, че иска да върне 3,5 милиона сирийски бежанци, намиращи се в момента в Турция, обратно в Сирия.", "date": "2018.01.21", "title": "Ердоган: Операцията в Сирия ще завърши в много кратък срок"}
{"url": "https://www.24chasa.bg/novini/article/6674607", "text": "Турски военни самолети са нанесли удари срещу 45 цели в северния сирийски район Африн днес, съобщи армията, като добави, че сухопътните сили навлизат в зоната, контролирана от подкрепяна от САЩ кюрдска милиция, предаде Ройтерс, цитирана от БТА. В изявлението се посочва, че 32 самолета са нанесли удари срещу убежища, укрития, оръжейни складове и огневи позиции, принадлежащи на кюрдските Сили за защита на народа, във втория ден от операция \"Маслинова клонка\". Всички самолети са се върнали в авиобазата след ударите, отбелязва генералният щаб, цитиран от ТАСС.", "date": "2018.01.21", "title": "Турски самолети са нанесли удари срещу 45 цели в района на Африн днес"}
{"url": "https://www.24chasa.bg/novini/article/6674650", "text": "Всички препоръки на ДАНС относно системата на митниците за събиране на акцизи са изпълнени, съобщиха от пресцентъра на ГЕРБ по повод твърдения на БСП, че не било предприето нищо. От ГЕРБ разпространиха и доклади на финансовия министър и на шефове от митниците, от които става ясно какво конкретно е било направено. От тях се виждат предприетите мерки през 2016 г. и следващите години от Агенция “Митници” и Министерството на финансите, заявиха от ГЕРБ. Поради това не било коректно от страна на БСП да се твърди, че няма действия. От документите било видно, че докладът на ДАНС е от 2016 г. и веднага след него Агенция \"Митници” предприема мерки за изпълнение на възложените препоръки. Един от документите е доклада на финансовия министър Владислав Горанов до премиера Бойко Борисов, за който от БСП твърдят, че се криел. В него се казва, че на 26 април 2016 г. бил регистриран инцидент в Българската акцизна централизирана информационна система (БАЦИС). Установено е, че е прекъсната връзката и не се подават данни от измервателните устройства в данъчните складове към БАЦИС. Горанов посочва, че експерти от митниците и ДАНС са направили проверка, след котя имало 9 констатации, по които са предприети незабавни мерки и е повишена сигурността на предаваните данни към БАЦИС. В момента се изпълнявала последната част от мерките, които включвала нов интерфейс за връзката между измервателните уреди в данъчните складове и системата на митниците. По тази мярка се налагали допълнителни разходи от компании, като 47 от общо 340 уреди вече действат по новите изисквания. В заключение Горанов посочва, че с предприетите мерки се пресича възможността служители на митниците да използват чужди устройства в системата и по този начин да компрометират или манипулират данните в нея. Елиминирали се и опитите външни лица да проникват в БАЦИС.", "date": "2018.01.21", "title": "ГЕРБ: Всички препоръки за митниците са изпълнени"}
{"url": "https://www.24chasa.bg/novini/article/6674617", "text": "Президентът на Сирия Башар ал Асад окачестви като \"застрашителна агресия\" турската военна операция срещу кюрдския анклав Африн на сирийска територия. Това съобщи днес сирийската информационна агенция САНА, цитирана от ДПА. По думите на Асад офанзивата е част от политиката, която Анкара следва още от началото на кризата, основана на \"подкрепа за тероризма и терористични организации, предава БТА. Турция е твърд противник на режима на Асад и поддръжник на бунтовниците, които искат да го свалят от власт, припомня ДПА. В събота Генералния щаб на Турция обяви началото на операцията \"Маслинова клонка\" срещу кюрдските сили в района на Африн. По последни данни турската авиация е поразила 153 мишени в Африн. Днес премиерът на Турция Бинали Йълдъръм оповести, че е започнала сухопътната част на операцията. До днес следобед турски бойни части вече са навлезли на 5 към навътре в Северна Сирия, съобщи ТАСС. Ройтерс цитира съобщение на иранската агенция ИРНА, че външното министерство в Техеран приканва Анкара незабавно да прекрати операцията си. Според говорителя на ведомството Бахрам Гасеми задълбочаването на кризата в Африн може да бъде от полза за \"терористични групировки в Северна Сирия\".", "date": "2018.01.21", "title": "Дамаск и Техеран приканиха Турция незабавно да прекрати военната си операция \nв Сирия"}
{"url": "https://www.24chasa.bg/novini/article/6674687", "text": "Всеки, който се противопоставя на операцията на Турция в северносирийския район Африн, застава на страната на терористите и ще бъде третиран по съответния начин, заяви днес, който е на посещение в Ирак, предаде Ройтерс. Чавушоглу каза, че Анкара е очаквала Франция да подкрепи турската операция в Сирия. \"Казват, че Франция иска да свика извънредно заседание на Съвета за сигурност на ООН. В такъв случай ние ще смятаме, че Франция застава на страната на терористите и това ще се отрази на нашите отношения\", заяви Чавушоглу, цитиран от ТАСС.", "date": "2018.01.21", "title": "Турция: Тези, които са против операцията в Африн, са на страната на терористите"}
{"url": "https://www.24chasa.bg/novini/article/6674700", "text": "Испания иска ареста на бившия каталунски лидер Карлес Пучдемон, ако той предприеме пътуване до Дания, за да участва в дебат в местен университет по темата за неговото изгнаничество, предава AFP, като се позовава на информация от испанското следствие, излязла в неделя. Следствието предупреди, че „моментално“ ще получи заповед за арест на бившия каталунски лидер от Върховния съд на Испания и призова Дания да го предаде на испанските власти, предава \"Фокус\".", "date": "2018.01.21", "title": "Испания иска от Дания да арестува Пучдемон, ако той пристигне в страната"}
{"url": "https://www.24chasa.bg/novini/article/6674727", "text": "Стотици хора се събраха днес срещу сградата на британското правителство на Даунинг стрийт в Лондон, за да изразят негодуванието си от сексуалните посегателства, насилието и дискриминацията, на които са обект жените, предаде Франс прес. \"Дойдох днес тук, за да кажа: стига на насилието срещу жените и момичета по света\", заяви 29-годишна участничка в лондонския \"Поход на жените\". \"Работя с жени, които са жертви на домашно насилие, на сексуално насилие, извършено от мъже, и не искам повече да се случват такива неща\", допълни младата демонстрантка, предава БТА. Вчера в САЩ стотици хиляди хора, сред които актрисите Упи Голдбърг в Ню Йорк и Натали Портман в Лос Анджелис, участваха в \"Походи на жените\" срещу президента Доналд Тръмп, година след предишните подобни демонстрации. Днес са планирани такива шествия срещу сексуалното насилие в Лас Вегас, Маями, Мелбърн, Париж, Берлин и Мюнхен.", "date": "2018.01.21", "title": "Стотици демонстранти в Лондон се обявиха в защита на правата на жените"}
{"url": "https://www.24chasa.bg/novini/article/6674738", "text": ", предаде Асошиейтед прес. Загинали са най-малко петима войници, а други 12 са ранени. Инцидентът е станал край град Хизан в югоизточния окръг Битлис, предава БТА. Войниците провеждали операция срещу бойци от забранената Кюрдска работническа партия (ПКК). Ранените войници са транспортирани с хеликоптер до болница, но състоянието им не е тежко, уточни валията на окръг Битлис.", "date": "2018.01.21", "title": "Нови три жертви на лавината в Югоизточна Турция, още 5-ма са ранени"}
{"url": "https://www.24chasa.bg/novini/article/6674744", "text": "Турската икономика няма да бъде засегната от операцията в сирийския район Африн, заяви пред журналисти турският премиер Бинали Йълдъръм, като добави, че икономиката ще продължи да расте убедително, предаде Ройтерс. Турски сухопътни сили нахлуха в северната сирийска провинция Африн днес, съобщи Анкара, която започна артилерийски и въздушни удари срещу подкрепяната от САЩ кюрдска милиция, за да я отблъсне от границата си, предава БТА.", "date": "2018.01.21", "title": "Йълдъръм: Турската икономика няма да бъде засегната от операцията в Сирия"}
{"url": "https://www.24chasa.bg/novini/article/6674723", "text": "42-годишен полицай  е приет в неврохирургията на областната болница в Търново с комоцио, след като бил халосан по главата с щанга от пиян тираджия, при опит да го провери. Екшънът се разиграл минути след 14 ч. край Велико Търново на главния път през прохода Хаинбоаз. По обед в неделя на тел.112 бил получен сигнал, че  от паркинг в Гурково в посока Велико Търново е тръгнал  руски тир с шофьор, употребил алкохол. Освен че бил във видимо нетрезво състояние, тираджията се заредил с алкохол в кабината от крайпътен търговски обект. Междувременно камионът потеглил и само по чудо не премазал, криволичейки по трасето, други превозни средства в неделния трафик.  От полицията изпратили патрулка от Велико Търново да пресрещне и спре камиона. Униформените направили един неуспешен опит за проверка още на предела, но шофьорът не спрял на подадения сигнал, а отпрашил с пълна газ. При спускането обаче се забил в мантинела, недалече от поста.  Вместо да слезе смирено обаче, тираджията се развилнял, грабнал автомобилната щанга и халосал единия полицай по главата. Ударът бил толкова сериозен, че 42-годишният И.И. загубил съзнание. Той е докаран в спешното отделение на болницата в 14.30 ч.  и е настанен за лечение и наблюдение  в неврохирургията. Няма непосредствена опасност за живота му, казаха медиците.  Шофьорът - на 38 години от беларуския гр.Минск не пожелал да бъде изпробван с дрегер. Той също е откаран за преглед и кръвна проба за алкохол в спешния център. Предстои да изтрезнява в ареста и срещу него ще бъде образоувано бързо поризводство за хулиганство и нанасяне на лека телесна повреда на полицай при изпълнение на задълженията му.", "date": "2018.01.21", "title": "Арестуваха в Хаинбоаз пиян тираджия,\nхалосал полицай с щанга по главата"}
{"url": "https://www.24chasa.bg/novini/article/6674741", "text": "Пожарникари гасиха повече от 30 минути фолксваген голф, умишлено подпален с коктейл Молотов в центъра на София в нощта срещу събота.  Униформени от столичното Пето РПУ отцепиха района около горящата кола, тъй като имаше опасност от взрив - изтекло бе гориво от автомобила. Огнеборците се отзоваха след сигнал от граждани. Засега обаче не е ясно дали някой очевидец е видял подпалвача, който е хвърлил бутилката със запалителна течност. Инцидентът стана на бул. “Дондуков” точно до моста “Чадвар”, където има и видеокамера. Възможно е тя да е заснела момента на палежа. Голфът напълно изгоря при пожара. Полицията разследва случая.", "date": "2018.01.21", "title": "Виж как пожарникари гасят голф, подпален с коктейл Молотов в София (Видео)"}
{"url": "https://www.24chasa.bg/novini/article/6674585", "text": "Франция прикани Турция да \"действа със сдържаност\" в Сирия, предаде Ройтерс. Призивът бе отправен от френския министър на външните работи Жан-Ив Льо Дриан в телефонен разговор с турския му колега Мевлют Чавушоглу днес - ден след началото на турската военна операция срещу кюрдските сили в района на северозападния сирийски град Африн, предава БТА. \"Франция призовава турските власти да действат със сдържаност в един труден контекст, с влошаваща се хуманитарна ситуация в няколко сирийски региона като последица от военните действия на режима в Дамаск и неговите съюзници\", се казва в изявление на Льо Дриан. Френският външен министър осъди \"безразборните бомбардировки\" от страна на сирийските правителствени сили в северозападната провинция Идлиб и поиска незабавен хуманитарен достъп до друг бунтовнически анклав - района Източна Гута, близо до столицата Дамаск - където 400 000 човека са в критично положение. Франция ще призове за извънредно заседание на Съвета за сигурност на ООН за хуманитарната ситуация в Сирия, каза той. По-рано днес френският министър на въоръжените сили Флоранс Парли призова Турция да прекрати офанзивата си срещу сирийските кюрди, предаде Франс прес. \"Тези боеве... трябва да бъдат спрени\", заяви Парли по телевизия Франс 3. Тя подчерта, че сраженията може да отклонят кюрдските сили, които заедно с Франция са част от международната коалиция срещу групировката \"Ислямска държава\", от главната им задача - борбата против джихадистите. Попитана от журналист за риска сирийските кюрди в крайна сметка да бъдат пренебрегнати заради различните интереси в конфликта в тяхната страна, Парли отговори: \"Очевидно не желаем това, но за момента е твърде рано да кажем.\" Тя отказа да посочи краен срок за прекратяване на операциите на оглавяваната от САЩ международна коалиция срещу \"Ислямска държава\". Наскоро френският президент Еманюел Макрон спомена, че това може да стане другия месец, припомня Франс прес. \"Несъмнено това ще отнеме още малко време\", се ограничи да каже Парли. Тя припомни, че \"Ислямска държава\" е победена на терен, но нейни бойци са се скрили. \"Това, което е важно (в Сирия) сега, е да поддържаме достатъчна стабилност, за да започне политически процес, който да доведе до избори\", подчерта Парли. Тя даде за пример, че това е на път да се случи в съседен Ирак, където са предвидени избори през май.", "date": "2018.01.21", "title": "Франция призова Турция към сдържаност в действията й в Сирия"}
{"url": "https://www.24chasa.bg/novini/article/6674449", "text": "Германия и Франция искат да засилят сътрудничеството в икономическата, социалната, политическата и технологичната сфера, като осъвременят сключеното преди 55 години между тях двустранно споразумение, известно като Елисейския договор, предаде ДПА, цитира БТА. Германският канцлер Ангела Меркел и френският президент Еманюел Макрон обявиха това намерение в съвместно комюнике, публикувано днес. Договорът е подписан на 22 януари 1963 г, между тогавашния германски канцлер Конрад Аденауер и френски президент Шарл де Гол. Документът е символ на края на дългогодишната враждебност между двете страни. Парламентите на Германия и Франция призоваха споразумението да бъде осъвременено. \"По този начин ние правим така, че да можем да бъдем водени от основополагащата идея на Елисейския договор да обединим нашите граждани и да направим своето сътрудничество ясно за всички\", посочват в изявлението си Меркел и Макрон. Те казват още, че \"нашата цел е да работим за общи позиции по всички важни европейски и международни въпроси\".", "date": "2018.01.21", "title": "Меркел и Макрон заявиха намерение да осъвременят Елисейския договор"}
{"url": "https://www.24chasa.bg/novini/article/6674471", "text": "Турският президент Реджеп Тайип Ердоган в момента прави обръщение към нацията в град Бурса по повод започналата турска военна операция на сирийска територия в района на Африн, пише вестник „Ватан”. „Всички виждаме как въоръжените представители на Отрядите за народна самозащита (ОНС) на сирийските кюрди панически бягат…”, подчертава Ердоган, цитиран от „Ватан” и \"Фокус\".", "date": "2018.01.21", "title": "Ердоган за сирийските кюрди: Виждаме как уплашено бягат"}
{"url": "https://www.24chasa.bg/novini/article/6674553", "text": "Президентът на Сирия Башар Асад заяви в неделя, че офанзивата на Турция в северозападния сирийски район Африн е част от подкрепата на Анкара за екстремистките групировки, предава AFP. „Бруталната турска агресия в сирийския град Африн не може да бъде отделена от политиката на турския режим, провеждана от първите дни на сирийската криза. Тя е основана на подкрепа за тероризма и терористичните организации, независимо от техните имена“, заяви Асад, цитиран от \"Фокус\".", "date": "2018.01.21", "title": "Башар Асад определи офанзивата на Турция като подкрепа за тероризма"}
{"url": "https://www.24chasa.bg/novini/article/6674087", "text": "Папа Франциск отправи призив за борба срещу бича на убийствата на жени, предаде Франс прес. Той направи това през втория ден от визитата си в Перу. В северния перуански град Трухильо, на 560 километра от столицата Лима, папата каза: \"Гледайки майките и бабите, искам да ви приканя да се борите срещу този бич, който поразява нашия американски континент - многото убийства на жени. Има много ситуации на насилие, които се заглушават зад толкова стени. Приканвам ви да се борите срещу този източник на страдание и призовавам за насърчаването на приемането на закони и за една култура на отхвърляне на всякаква форма на насилие\", каза папата по време на церемония в чест на Дева Мария. Призивът му бе аплодиран бурно от присъстващите на церемонията жени, съобщава БТА. Преди това папата отслужи в Трухильо меса в присъствието на 200 000 богомолци и каза, че е съпричастен с трагедията на хората, пострадали в природните катаклизми в Перу миналата година. След литургията папата обиколи с папамобила си улиците на квартал в южната част на града, поразен тежко от наводненията от април миналата година. Приветстваха го десетки хиляди души, застанали по тротоарите и скандирайки при преминаването му. В първите четири месеца на миналата година наводненията и свлачищата отнеха живота на 133 души в Перу. Вчера папата говори и пред свещеници и духовници от северната част на Перу, призовавайки ги да се усмихват и да забравят вътрешните борби. В петък в Лима папата пък призова за борба срещу вируса на корупцията в реч, която произнесе в седалището на правителството. Този призив бе отправен в момент, в който Перу преживява дълбока политическа криза. Президентът Педро Пабло Кучински, който присъстваше на речта на папата, оцеля през декември във вот за импийчмънт в парламента, задействан срещу него заради обвинения за взимане на подкупи. След това той помилва бившия президент Алберто Фухимори, осъден за корупция и престъпления срещу човечеството. Това породи полемика в страната.", "date": "2018.01.21", "title": "Папата призова за борба срещу убийствата на жени"}
{"url": "https://www.24chasa.bg/novini/article/6674096", "text": "Наскоро чух, че бебетата, които са родени в национален мащаб, са с 5000 по-малко, отколкото миналата година. Но в нашата болница няма спад на раждаемостта. Тази раждаемост спада, защото много млади хора заминаха да учат и работятя в чужбина. Тези бебетата се раждат в Европа и Америка. Това каза Д-р Красимира Иванова в предаването „Денят започва с Георги Любенов” по БНТ. \"Не знам защо в годините станахме доста черногледи. Не е въпросът само в това \"дайте пари\", ние трябва да умеем да се самоиздържаме. Ако трябва да се поддържа едно добро ниво на общински и държавни болници, където се лекуват повече от 80% от населението на България, значи ресурсът трябва да бъде насочен към тях\", допълни тя. \"Ние тука работим със Здравната каса, лични приходи на болницата от кешови плащания, които няма как да се платят по Здравната каса. Човек трябва да харчи толкова, колкото му позволяват средствата\", категорична бе сестрата на премиера Бойко Борисов. \"Ние нямаме лоша здравна система, нямаме лошо здравеопазване. Не може да търсим само кусурите на държавата. Смятам, че не трябва да има монопол на една здравна каса. Трябва да има повече каси – човек трябва да има избор. Не може да платиш осигуровка 10 лв. и да очакваш лечение за милиони. Ние имаме изключително качествени лекари и администратори – хора, които са изключително компетентни\", каза още д-р Красимира Иванова. \"За професор Петров - възмутена съм, че се постъпи по този начин с един изключителен човек и лекар. По този начин много качествени хора казват: „Защо аз трябва да бъда подложен на този натиск?”. Знаете в България има много лобита, фармацевтични компании. Нещата трябва да вървят в синхрон\". \"Моят баща почина преди години от хепатит C. Той беше заразен при кръвопреливане и 10 месеца по-късно се разболя. Мен това ме мъчи години наред. Преливане има и при малките човечета, които са при мен. Ние сме единствената държава в ЕС, в която не е въведена система, която така проверява кръвта, че 100% се гарантира, че не е заразена. Тази тема също ме тормози от много време. Само при нас имаме тримесечен период, в който се чака да се види какво може да се случи\", допълни тя. \"Аз не се бъркам в работата на Борисов. Той си има достатъчно съветници. Ние си говорим за семейството, внуците.\" Сестрата на министър-председателя коментира и Европредседателството: \"До момента се представя блестящо. Най-вероятно му е много напрегнато, това е голяма отговорност.\"", "date": "2018.01.21", "title": "Д-р Красимира Иванова: Само у нас можеш да се заразиш от кръв"}
{"url": "https://www.24chasa.bg/novini/article/6674092", "text": "Китайски полицаи арестуваха в град Хуейянг (южна провинция Гуандун) мъж, който се занимавал с кражба на кучета и продажбата на месото им на местни ресторанти,  Както съобщава информационният портал \"Сина\", ежедневно той отвличал по около 40 кучета. При задържането му, в жилището на обвиняемия са намерени два арбалета и около 130 стрели с отровни върхове, с които стрелял по кучетата. Полицейските служители също открили в сутерена на изоставена фабрика клетки със заловени животни и кучешко месо, което се съхранявало при нехигиенични условия. Спасени са общо 20 кучета. Срещу задържания е започнало наказателно преследване, води се разследване.", "date": "2018.01.21", "title": "В Китай арестуваха мъж, който е крадял кучета, за да продава месото им"}
{"url": "https://www.24chasa.bg/novini/article/6674121", "text": "Искам ясно да поясня - няма да се сменя българската конституция, няма да се въвежда трети пол, няма да се въвежда в учебната програма пояснение за хора, които имат различно усещане за себе си извън жена и мъж, няма да се признават чуждестранни еднополови бракове, защото българската конституция не позволява. Това заяви в предаването „Тази неделя“ на Би Ти Ви министърът на правосъдието Цецка Цачева. Тя обяви, че Министерството на външните работи е изготвило меморандум, който да обясни понятията, въведени в Истанбулската конвенция. Този документ е готов и е раздаден на всички депутати. Тези пояснителни бележки са 75 страници и обясняват какво съдържание се влага във всички понятия, обясни Цецка Цачева. Тя съобщи още, че във вторник в 11 ч в аулата на Софийския университет ще има широко публично обществено обсъждане на Истанбулската конвенция, където министърката се надява да бъдат разсеяни всички съмнения. Цачева обяви, че Министерството на правосъдието е в процедура на подписване на дългоочаквания договор за въвеждане на електронните гривни за обвиняеми и осъдени. Приключи обществената поръчка, имаше обжалване, което бе отхвърлено. Съвсем скоро тези електронни гривни ще бъдат налични, заяви Цецка Цачева.", "date": "2018.01.21", "title": "Цецка Цачева: Няма да се въвежда трети пол, няма да се променя конституцията"}
{"url": "https://www.24chasa.bg/novini/article/6674119", "text": "България има изключително богат туристически потенциал, но за да го развиваме, трябва да имаме достъп до планината, а това става чрез ски лифтове. Това каза министърът на туризма Николина Ангелкова в интервю за предаването „Денят започва с Георги Любенов“ по БНТ. По думите ѝ туризмът губи oт това, че няма повече лифтови съоръжения не само в Банско и в Пирин, но и в други региони, тъй като те водят до повече туристи и инвестиции. „Важно е всички наши курорти да бъдат развивани, a ски пистите биха помогнали да развиваме целогодишен туризъм. Правителството взе конкретно решение за Банско и там никъде не казано, че ще се строят къщи и хотели - няма как да се появи и един забит пирон без да са минали всички необходими процедури. Искаме да дадем възможност, ако се спазват всички изисквания на закона, строителството на втори лифт да бъде реализирано. Но има още - трябва да се даде екологична и още множество други оценки, които да гарантират че ще бъдат спазени изискванията на европейското законодателство“, каза още министър Ангелкова и уточни, че е поет ангажимент да бъдат засадени двойно повече дървета от тези, които ще бъдат отсечени при изграждането на втори лифт в Банско. „Важното е, че се дава възможност на един регион да се развива и така и трябва да бъде. Трябва да бъдат приети и плановете за управление на Рила, на Витоша, спазвайки националното и европейското законодателство. А всяко едно инвестиционно намерение минава през тях, заради което има висш експертен екологичен съвет“, каза още тя и уточни, че правителството винаги се е опитвало да намери решение чрез диалог, но трябва да се правят и компромиси. На въпрос дали вицепремиерът Валери Симеонов ще прави акции в дискотеките по морето и през лятото на тази година тя отговори, че това зависи единствено от него. „Продължаваме със засиления контрол целогодишно по всички курорти и максимално ще работим за облекчаване на административните изисквания, така че това да доведе до повишаване на качеството на туристическия продукт, който предлагаме“, каза министър Ангелкова. \"Към момента всички петзвездни хотели са на 90% резервирани за лято 2018, а заявките за полети са с 15% повече. Има голяма динамика със заявките, но всичко това показва, че ще бъде един успешен сезон\", допълни Ангелкова. Тя обясни, че по статистика от чуждестранните туристи, които са посетили България за първите 11 месеца на 2017 г., са от Германия, при тези от Великобритания е отчетен 24% ръст, а посетителите от Турция се нареждат на четвърто място. „Това показва, че предлагаме изключително добро качество на туризма и затова се гласува доверие на нашата страна като туристическа дестинация“, каза още министър Ангелкова.", "date": "2018.01.21", "title": "Ангелкова: Всички 5-звездни хотели са резервирани почти на 90% за лято 2018"}
{"url": "https://www.24chasa.bg/novini/article/6674132", "text": "Министър-председателите на България и Чехия Бойко Борисов и Андрей Бабиш ще проведат работна среща на 22 януари, понеделник, в Министерския съвет. Те ще разговарят по теми от взаимен интерес за двете страни, сред които са задълбочаването на икономическото сътрудничество и увеличаването на стокообмена. Това съобщиха от правителствената информационна служба. На срещата ще бъдат обсъдени и въпроси от европейския дневен ред – бъдещето на ЕС, подготовката на Многогодишната финансова рамка, както и приоритетите на Българското председателство на Съвета на ЕС.", "date": "2018.01.21", "title": "Борисов ще се срещне с министър-председателя на Чехия Андрей Бабиш"}
{"url": "https://www.24chasa.bg/novini/article/6674137", "text": "Стотици туристи бяха спасени, след като два пожара избухнаха в австралийския Кралски национален парк, южно от Сидни, предаде ДПА. Пламъците са обхванали площ от 600 хектара. С пожарите се борят 100 пожарникари, подкрепяни от самолети и вертолети цистерни, информира БТА. Когато пламъците се разразили, в парка имало над 1000 посетители. Кралският национален парк е с площ 150 квадратни километра. Той е вторият най-посещаван парк в източния австралийски щат Нов Южен Уелс. На година в парка идват десетки хиляди туристи и над 3 милиона местни посетители. Властите разследват причините за пожарите, които изглеждат умишлени. В деня, в който те се разразиха, температурата беше 30 градуса по Целзий.", "date": "2018.01.21", "title": "Стотици туристи спасени при пожар в Сидни"}
{"url": "https://www.24chasa.bg/novini/article/6674154", "text": "Вицепремиерът и министър на външните работи Екатерина Захариева ще участва в Съвет \"Външни работи\" /СВнР/ на 22 януари в Брюксел, съобщиха от МВнР. Заседанието ще започне с работна закуска с президента на Европейската инвестиционна банка /ЕИБ/, основната тема на която ще бъде създаването на Банка за развитие като подчинена структура в рамките на ЕИБ. Работната сесия ще продължи с обмен на мнения по актуални въпроси от международния дневен ред. Външните министри ще дискутират бъдещето на партньорството на ЕС с държавите от Африка, Карибите и Тихоокеанския басейн. Споразумението от Котону, което задава рамката на отношенията, изтича през 2020 г. Във фокуса на дебата ще бъде представеният от ЕК мандат за преговори за ново споразумение, като този въпрос ще бъде обсъден и на неформалния СВнР-Развитие през февруари. Съветът ще направи преглед на актуалната ситуация в Либия, включително в контекста на проведената на 14 декември 2017 г. тристранна среща ЕС-ООН-Африкански съюз. Първите дипломати на 28-те ще обсъдят последните развития по Близкоизточния мирен процес. Външните министри и Върховният представител Федерика Могерини ще проведат неформален обяд с палестинския президент Махмуд Аббас. Мирният процес, двустранните отношения и регионалното сътрудничество ще бъдат основните теми на дискусията. Очаква се Съветът да приеме заключения по Ирак, Зимбабве, Интегрирaния подход на ЕС по отношение на външни конфликти и кризи, приоритетите на ЕС в Съвета на Европа.", "date": "2018.01.21", "title": "Захариева ще участва утре в Съвет \"Външни работи\"в Брюксел"}
{"url": "https://www.24chasa.bg/novini/article/6674159", "text": "Нерегламентираната намеса в профила на президента Румен Радев е установена във Фейсбук. От прессекретариата на президента потвърдиха информацията за публикувана статия. Статията на турски език в профила на президента се е появила тази нощ. Публикацията вече е изтрита. А текстът е съдържал и препратка към турски сайт, в който има реклама на кредитни карти. Службите са уведомени и проверяват случая, уточняват от президентството.", "date": "2018.01.21", "title": "Публикация на турски език се появи в профила на Румен Радев във фейсбук"}
{"url": "https://www.24chasa.bg/novini/article/6674203", "text": "Турският министър-председател Бинали Йълдъръм съобщи, че въоръжените сили на страната са навлезли в сирийския регион Африн, предава Ройтерс. Министър-председателят уточни, че турските сили са навлезли на територията на Сирия сутринта от турското село Гюлбаба, предаде \"Фокус\". Навлизането на турските въоръжени сили в Африн се случва два дни, след като Турция започна да нанася въздушни удари в региона, насочени срещу кюрдските „Сили за народна самоотбрана“ (YPG), които са подкрепяни от САЩ.", "date": "2018.01.21", "title": "Бинали Йълдъръм: Турската армия навлезе в сирийския град Африн"}
{"url": "https://www.24chasa.bg/novini/article/6674221", "text": "Тир е излетял от пътя и е паднал от мост. Едното платно от Харманли към Капитан Андреево е затворено. Тирът е бил турски. Шофьорът е в болница. Продължава разследването на инцидента,                                                                                                                                                                                                                                                                                                                        ", "date": "2018.01.21", "title": "Тир катастрофира и падна от мост на магистрала \"Марица\""}
{"url": "https://www.24chasa.bg/novini/article/6674245", "text": "Талибаните поеха отговорност за снощното нападение срещу хотел \"Интерконтинентал\" в афганистанската столица, при което бяха убити най-малко шестима души, съобщи Франс прес. Говорителят на талибаните Забибула Муджахид заяви в комюнике, разпространено по електронна поща, че хотелът е бил атакуван от петима талибански бойци, съобщава БТА. Афганистанските власти съобщиха тази сутрин, че операцията по освобождаване на гостите на хотела е завършила. Спасени са 126 души, всички нападатели са ликвидирани. Според афганистанската агенция Пажвок убити са трима нападатели.", "date": "2018.01.21", "title": "Талибаните поеха отговорност за нападението срещу хотела в Кабул (Снимки)"}
{"url": "https://www.24chasa.bg/novini/article/6674259", "text": "Милионерският син Християн Гущеров е бил арестуван, тъй като след среднощен запой в дискотека, се сбил. А когато пристигнали полицаи, той посегнал на униформените. Конфликтът тръгнал от култувото столично завдение \"Домби\", където Гущеров се забавлявал. Компанията му се спречкала с друга и се стигнало до разправа. Тя се пренесла извън дискотеката, като двете компании били се гонили с колите си. След като спрели колите си, за да се разберат - пристигнала полиция. Гущеров посегнал на един от полицаите и бил задържан. В момента той е в ареста на столичното 6-то РУ.  В момента негова половинка е моделът Светлана Василева.", "date": "2018.01.21", "title": "Арестуваха Християн Гущеров, хулиганствал и посегнал на полицаи"}
{"url": "https://www.24chasa.bg/novini/article/6674260", "text": "След като през последните дни директорът на Канал 1 Емил Кошлуков стана обект на масирана атака във фейсбук, в която се споделяха призиви на близки до Иво Прокопиев издания - че се разпореждал кой да бъде канен в ефира и че журналистите си страхували от него, той току-що отговори на удара от стената си в социалната мрежа. Публикуваме дословно позицията му: Понеже гледам, че някои хора силно се вълнуват от обществена телевизия, нейните цели и задачи: 1. Обществената телевизия е именно това, телевизия на обществото. Не е на ръководството, нито на водещите, нито на служителите. Още по-малко на една партия. Тя защитава обществения интерес. 2. Нейните задачи, цели и функции са описани ясно в закона, особено в чл. 6. Ако някой смята, че може да ги определи по-добре, да влезе в парламента, да напише нов закон и да го приеме. Засега действа този. 3. За да изпълни своята мисия, обществената телевизия трябва да е отново именно това, телевизия. Ако те гледат една шепа хора, как точно изпълняваш ролята си? 4. Обществените телевизии имат висок рейтинг, в цяла Европа. Достатъчно е да видите френската, италианската, британската, сръбската и т. н. Просто когато имаш добри предавания, имаш и зрители. 5. БНТ има добри предавания, качествени журналисти и производство, постига и добри резултати. Не винаги, но постига. Нашата цел е да станат още по-добри. 6. Обсъжданията на продукциите, тяхната промяна и подобрение, структурно, съдържателно и програмно, е наша задача. Ние го правим в телевизията, всекидневно. Анализираме данните, следим конкуренцията, проучваме опита на другите по света. 7. Оценката ни я дават отново зрителите, не партийните централи, нито медиите на олигарси. Ние сме обществена телевизия, не сме длъжни да се съобразяваме с политически и други интереси, единствено с обществения. 8. Ако някой смята, че свободата на словото е застрашена, или е нарушен закона по някакъв начин, моля да покаже веднага кога, къде и как е станало това. Незабавно ще сезирам СЕМ лично аз, в качеството си на директор. 9. БНТ е длъжна да осигурява плурализъм на мненията, както и на гледните точки. Именно затова е важно хората да знаят кой какъв е, когато говори от ефира на БНТ. Не е редно да поканиш Лукарски, да речем, като адвокат по темата за Истанбулската конвенция и да не кажеш на зрителя, че той е висш партиен кадър. Добре дошъл е, но той не е просто адвокат, а партиен лидер, неговата позиция не трябва да се крие. 10. Ако имаме проблеми в БНТ, аз вярвам, че трябва да ги решаваме, не да се оправдаваме, че не можем. Нито пък смятам, че дължим обяснение на издания от един, или друг кръг на медийни босове. 11. Твърдо убеден съм, че продукциите на БНТ1 могат да станат още по-популярни и обичани от много хора. Това е моя цел и задача. 12. Знам, че карам някои хора да работят повече, отколкото са свикнали. Именно затова аз самият работя и в предаване, не съм само началник. Добрият ръководител точно така ръководи, с пример, а не с философстване. За да искам повече от колегите, аз лично трябва да давам повече. 13. Видях призива на едни политици, които зоват да си върнат БНТ. Не знаех, че е била тяхна. Но знам, че вече няма да е на нито една партийна централа, колкото и да не им се вярва. БНТ ще бъде обществена телевизия. 14. Надявам се и да бъде гледаема и качествена, каквато тя е била почти винаги. Ще се опитваме да я направим още по-добра, с помощта на нашите зрители.", "date": "2018.01.21", "title": "Кошлуков зове критикарите от фейсбук: Кажете къде бъркаме и лично сезирам СЕМ!"}
{"url": "https://www.24chasa.bg/novini/article/6674323", "text": "Бившият басист на групата \"Кинкс\" Джим Родфорд умря на 76-годишна възраст вследствие на травми, които получил, след като паднал от стълба, съобщиха ТАСС и Асошиейтед прес. Групата \"Зомбис\", в която Родфорд свиреше от 1999 г., потвърди смъртта му на страницата си във Фейсбук. Съоснователят на \"Зомбис\" и изпълнител на клавишни Род Арджънт заяви, че братовчед му и дългогодишен член на бандата Джим Родфорд бе чудесен басист. \"С дълбока скръб съобщавам, че Джим си отиде от този свят - каза той. - Точната причина за смъртта му засега е неясна.\" Родфорд се присъедини към \"Кинкс\" през 1978 г. , взе участие в нейни турнета и в записите на много от албумите й. Той бе неин член до 1996 г. Съоснователят на \"Кинкс\" Рей Дейвис написа в Туитър, че Родфорд бе неразделна част от групата. Арджънт отбеляза, че Джим бе посветил живота си на музиката.", "date": "2018.01.21", "title": "Почина басистът на групите \"Кинкс\" и \"Зомбис\" Джим Родфорд (Видео)"}
{"url": "https://www.24chasa.bg/novini/article/6674349", "text": "Иракски съд осъди на смърт германска гражданка за членство в терористичната групировка \"Ислямска държава\", съобщи телевизионният канал \"Ас Сумария\", цитиран от ТАСС и БТА. \"Централният наказателен съд разгледа делото на обвиняемата в тероризъм гражданка на Германия и я осъди на смърт по Закона за борба с тероризма\", заяви говорител на иракския Висш съдебен съвет. Той каза, че \"в хода на разследването обвиняемата е признала, че е заминала от Германия за Сирия, а оттам за Ирак, повлияна от идеите на \"Ислямска държава\". Следствието е доказало, че германската гражданка е подпомагала джихадистите, участвала е в терористични актове, включително в нападения срещу служители на иракските сили за сигурност. Присъдата може да се обжалва. Жената, чието име не се съобщава, е първата чужденка, осъдена на смърт в Ирак за членство в групировката, отбелязва Ройтерс. Франс прес добавя, че осъдената германска гражданка е от марокански произход и припомня, че през септември миналата година в Ирак бе осъден на смърт руски джихадист, задържан в Мосул. Пред юли германското правосъдие съобщи, че в Мосул е било задържано и 16-годишно момиче с германско гражданство. По германски данни за последните пет години от страната са заминали около хиляда ислямисти, решили да воюват на страната на джихадистите в Сирия и Ирак. От тях около 300 да се върнали в Германия, а 150 са загинали в конфликта, отбелязва ТАСС.", "date": "2018.01.21", "title": "Смъртна присъда за германка, присъединила се към \"Ислямска държава\""}
{"url": "https://www.24chasa.bg/novini/article/6673995", "text": "Земетресение с магнитуд 2.3 по скалата на Рихтер е регистрирано край село Кладенци, област Благоевград - недалеч от Петрич. Това сочи справка на интернет страницата на Националния институт по геофизика, геодезия и география към БАН, цитирана от Фокус. Трусът е регистриран в 03.25 часа.                                                                                                                                                                                                                                                                                                                       ", "date": "2018.01.21", "title": "Земетресение в Благоевградско"}
{"url": "https://www.24chasa.bg/novini/article/6673998", "text": "Първата годишнина от встъпването в длъжност на държавния глава на САЩ Доналд Тръмп бе белязана от истински хаос, след като правителството спря работа, а в десетки градове в цялата страна бяха организирани протести, коментира британският вестник The Guardian. Близо 800 хил. федерални служители получиха разпореждане да останат вкъщи, след като Белият дом и Конгресът не успяха да постигнат компромис по законопроекта за държавните разходи. От съществено значение е персоналът на Въоръжените сили на САЩ да останат на работа, но ако ситуацията продължи, на тях вероятно няма да им бъдат изплатени възнагражденията, информира \"Фокус\". Американските военнослужещи зад граница бяха сред първите, които „вкусиха“ последиците от ситуацията във Вашингтон, след като стана ясно, че няма да имат възможност да гледат неделните плейофи от Националната футболна лига на САЩ, тъй като мрежата за излъчване на въоръжените сили спря работа. Тръмп отмени пътуването си в комплекса Мар-а-Лаго в щата Флорида, където се надяваше да отпразнува с гала вечеря първата годишнина от поемането му на президентския пост. Вместо това, държавният глава взе решение да остане във Вашингтон. Там обаче десетки хиляди американци отбелязаха с шумни демонстрации годишнината от протестите срещу него. Подобни акции бяха организирани и в редица други големи градове в цялата страна, подчертават от редакцията на британското издание.", "date": "2018.01.21", "title": "Първата годишнина от президентството на Тръмп е помрачена от хаос (Снимки)"}
{"url": "https://www.24chasa.bg/novini/article/6674070", "text": "Днес Германската социалдемократическа партия (ГСДП) се събира на извънреден конгрес в Бон, в рамките на който 600 делегати ще вземат решение дали водената от Мартин Шулц политическа сила да влезе в преговори със Съюза (ХДС/ХСС) за съставянето на нова голяма коалиция в Берлин. Лидерът на германските социалдемократи подчерта европейското измерение на извънредния конгрес на партията. „В неделя не само Германия ще гледа към Бон, но и голяма част от Европа, няма съмнение, че всички делегати са наясно с техните отговорности\", увери Шулц. Принципното споразумение между партиите бе постигнато на 12 януари, след финален рунд от преговори, продължил повече от денонощие. Веднага след това обаче съпротивата в редиците на ГСДП срещу коалиция с политическия блок на канцлера Ангела Меркел, бе възобновена с пълна сила, предаде \"Фокус\". Само ден след постигането на предварителната сделка, в редиците ГСДП отново се противопоставиха на съвместното управление с политическия блок на Ангела Меркел. Тонът зададоха социалдемократите в провинция Саксония-Анхалт, които гласуваха на конгрес партията им да не влиза в нова голяма коалиция със Съюза (ХДС/ХСС). Отхвърлянето на предварителното споразумение за коалиция премина с тънко мнозинство – 52 „против“ срещу 51 „за“. „Понастоящем не е възможно надеждно управление със Съюза\", се казва в заключителния документ на делегатите. Резултатите от предварителните сондажи в Берлин са показали, че целите на ГСПД не може да бъдат изпълнени, става ясно още от документа. Примерът им бе последван от социалдемократите в Северен Рейн-Вестфалия, коиот също поставиха под съмнение одобряването на споразумението, а като основен аргумент приведоха слабия изборен резултат на партията, отчетен в гласуването от септември миналата година, след четири години на съвместно управление със Съюза (ХДС/ХСС). От развитието на събитията останаха най-доволни младите социалдемократи. Още през декември Младежкият съюз на ГСДП застана начело в кампанията срещу съставянето на нова голяма коалиция с партията, водена от канцлера Ангела Меркел. Младите социалдемократи публикуваха на интернет страницата си петиция под мотото #NoGroko, с която призоваха всички членове на партията да подкрепят съпротивата им. В текста бе казано: „Ние оставаме на позицията, че оттеглянето на ГСДП от голямата коалиция е наложително и правилно“. По-нататък в документа се отбелязваше, че липсата на противопоставяне между отделните политически партии в страната е допринесло за укрепването на десните популисти в Германия. „Демокрацията живее от конфронтацията на политическите лагери - и този конфликт трудно се осъществява в голяма коалиция\", написа тогава Младежкият съюз на ГСДП. Ефектът от това може да се наблюдава и в други европейски страни, убедени са младите социалдемократи. През последните години стана ясно, че в големите коалиции „постигат малък напредък, но не взимат важните решения“. Преразпределението на богатството, инвестициите в бъдещето, борбата срещу детската бедност, по-нататъшното развитие на европейската интеграция и много други проекти изискват спешни действия, предупредиха от Младежкия съюз на ГСДП. Дали вторият опит за съставяне на федерално правителство в Германия ще бъде успешен, ще стане ясно по-късно през деня. В навечерието му обаче председателят на Християнсоциалния съюз (ХСС) Хорст Зееховер сподели, че очаква германските социалдемократи да кажат „да“ на преговорите за нова голяма коалиция. Ако ГСДП даде „зелена светлина“ на коалиционните преговори, то разговорите може да бъдат финализирани още в първите дни на февруари, изрази увереност баварският политик. А това означава, че новото федерално правителство може да положи клетва през първата половина на месец март. Партиите управляваха заедно през последните четири години. На изборите през септември 2017 г. тежки удари понесоха както ХДС и ХСС, така и ГСДП. Първоначално социалдемократите изключиха категорично възможността за нова коалиция с блока на Меркел, но след колапса на преговорите за „ямайски“ съюз партията на Мартин Шулц седна на масата за преговорите в Берлин – не без намесата на държавния глава Франк- Валтер Щайнмайер.", "date": "2018.01.21", "title": "Социалдемократите решават за коалиция с Меркел"}
{"url": "https://www.24chasa.bg/novini/article/6673825", "text": "    190 бебета за първите 20 дни на годината са изродили лекарите, акушерките и медицинските сестри в най-голямата университетска АГ болница “Майчин дом”. За цялата 2017 г. пък най-много деца - 3910, се родиха пак там. Почит към всички специалисти, благодарение на които се раждат живи и здрави деца, по стар обичай отдаваме на 21 януари - Бабинден, познат още и като Ден на родилната помощ. “Да си акушерка, е професия изключително благородна и несъпоставима с нищо друго. Да посрещнеш новия живот, е истинска магия!”, разказва за работата си Нели Маринова, старша акушерка в родилна зала на “Майчин дом”. И на празника тя е на работното си място, което отдавна се е превърнало във втори дом за нея. В професията е вече 41 години, а в ръцете си е поела за първи път над 4000 бебета “Работила съм във време, когато сме имали и по 6500 раждания на година, което прави по 20 раждания ежедневно. Имали сме и смени с по 36 раждания на денонощие”, разказва акушерката колко натоварена е професията. Те са неотлъччно до майките от настаняването им в болницата до изписването. “Психопрофилактиката за една раждаща е най-важното нещо, а грижата на акушерката е точно в тази посока. Много често майките сами споделят, че им харесва при нас, защото се чувстват спокойни и така трябва да е”, казва Маринова. За родилките болницата полага грижи още от самото им пристигане. Особено за спешните случаи, при които бързата реакция е решаваща. “Майчин дом” разполага с изцяло оборудвана спешна зала, в която може да се извърши раждане още с приемането. Отскоро в болницата откриха и обновена послеродова клиника. Освен ремонт и нова апаратура, там условията за майките са създадени за тяхно по-голямо удобство и спокойствие. Всеки ден дежурен педиатър е на разположение на родилките за всякакви въпроси и помощ. Жените сами избират дали децата да бъдат постоянно при тях, или да ги оставят на грижите на акушерките и сестрите. Наскоро към болницата беше открита и единствената по рода си в България модерна лаборатория с оборудване, което отговаря на най-високите световни стандарти. Тя е за диагностика на HPV вируса, който предизвиква рак на шийката на матката. Болницата разполага и с един от малкото 4D ехографи, който показва плода в реално време. “Майчин дом” е и мястото, където се концентрират най-тежките случаи на майки и бебета от цялата страна. В клиниката по неонатология се полагат най-добрите грижи за недоносените деца. Тя заема едно от първите места в Европа, където успешно се лекуват и най-малките бебета, родени с екстремно ниско тегло от 500-600 г. “Спасили сме изключително много бебета тук благодарение най-вече на медицинския персонал, който е на много високо ниво”, казва директорът на болницата доц. Иван Костов. Само за 2017 г. там са поели грижата за над 730 недоносени бебета, родени в болницата или приети от други лечебни заведения в страната. По стара традиция в болницата отбелязват Бабинден, като измиват ръцете на акушерка и лекар от родилната клиника. “Колкото капки във водата, толкова дечица на земята”, гласи поверието, с което се извършва ритуалът, разказва старшата акушерка Маринова. Тази година те ще го направят в понеделник за здраве на майките, бебетата и хората, които дават своя труд за раждането им.", "date": "2018.01.21", "title": "Само за 20 дни 190 бебета се родиха в \"Майчин дом\""}
{"url": "https://www.24chasa.bg/novini/article/6674051", "text": "Атаката срещу хотел \"Интерконтинентал\" в афганистанската столица Кабул приключи, съобщи говорителят на афганистанското министерство на вътрешните работи Наджиб Даниш, предаде Ройтерс, цитирана от БТА. Четиримата нападатели са убити. Спасени са 153 души, сред които 41 чужденци, допълва агенцията. Според временните данни жертвите са петима, от които четирима са афганистанци, а един е чужденец, но неговата националност не се съобщава. Ранени са осем души, предаде Франс прес Атаката продължи 12 часа. Нападателите атакуваха хотела вчера вечерта.", "date": "2018.01.21", "title": "Ликвидираха нападателите от хотела в Кабул, 153-ма души бяха спасени (Снимки)"}
{"url": "https://www.24chasa.bg/novini/article/6674075", "text": "Тунизийските сили за сигурност са убили водещия сътрудник на лидера на терористичната организация Ал Кайда в ислямкия Магреб, предаде Ройтерс. Убитият Билел Коби е алжирски гражданин. Той е смятан за дясната ръка на Абу Мусаб Абдул Уадуд, лидера на Ал Каида в ислямския Магреб. Билел Коби е бил убит в засада край границата в Алжир, където бил на мисия за реорганизация на тунизийския клон на терористичната група, съобщава БТА. Тунис е под тревога от 2015 г. когато нападатели от терористичната организация \"Ислямска държава\" атакуваха туристи на плаж в Сус и посетители на музей в столицата на Тунис и убиха десетки чуженци.", "date": "2018.01.21", "title": "В Тунис убиха знаков лидер на Ал Кайда"}
{"url": "https://www.24chasa.bg/novini/article/6674080", "text": "Бившият американски държавен секретар и кандидат за президент на демократите Хилари Клинтън приветства походите на жените, организирани в цялата страна и в други градове по света, предаде Асошиейтед прес. Клинтън нарече в Туитър походите \"завет за силата и издръжливостта на жените навсякъде\", информира БТА. Демонстрации, от Ню Йорк до Лос Анджелис, бяха организирани в подкрепа на предоставянето на повече правомощия и власт на жените и в знак на протест срещу вижданията на Тръмп за правата на жените и срещу други позиции и политики на президента. Протестите бяха в деня, в който се отбелязваше една година от идването на власт на Тръмп. В тях се включиха звезди на шоубизнеса като Упи Голбърг, Натали Портман, Вайола Дейвис, Ева Лонгория, Скарлет Йохансон, Роб Райнър и Джейн Фонда. Демонстрации имаше и в други градове по света в подкрепа на движението \"Аз също\" срещу сексуалните посегателства. Най-големите протести в САЩ бяха в Лос Анджелис, където според кмета демократ Ерик Гарсети са участвали 500 000 души, и в Ню Йорк, където по данни на полицията е имало 200 000 души. Много от участниците в демонстрациите, организирани според различните данни в между 200 и 250 града в САЩ, носеха розови шапки, каквито носеха и по време на първия поход на жените, организиран непосредствено след встъпването в длъжност на Тръмп миналата година.", "date": "2018.01.21", "title": "Хилари приветства походите на жените в САЩ, организирани срещу Тръмп (Снимки)"}
{"url": "https://www.24chasa.bg/novini/article/6674056", "text": "\"Най-важното от посещението на германския канцлер Ангела Меркел е, че тя одобри нашите приоритети и по-важното - нашите инициативи в рамките на председателството ни. Германия оцени начина, по който охраняваме границите си, това, което сме направили, композирайки програмата си от приоритети, една инициатива, която понякога се оспорва – газовия хъб \"Балкан\" и неговото изграждане. Тоест България плучи абсолютно пълна и убедителна подкепа за своята политика.\" Това каза шефът на кабинета на правителството на Бойко Борисов Румяна Бъчварова пред Нова ТВ.  Едно от предложенията на българското председателство е да се проведе среща във Варна с Турция. \"След като насочихме вниманието на Европа и на целия свят към Западните Балкани, естествено е да проведем разговори и с Турция, която вече е започнала стъпките си към европейското членство. И предложението беше, на фона на проблемите в този моемнт, да се направи среща между европейските институции, българското председателство и Турция, за да се види къде са зоните, където може да се напредне, къде са непреодолимите проблеми и тези, които могат да бъдат решени. Цялостанта политика на съюза е да търси съгласие и мир. Не бих нарекла политиката на Борисов политика на посредничество, това е политика, която всеки един председател на съюза трябва да осъществява.\", категорична беше Бъчварова. \"Дори и в ситуацията с името на Македония – това е силна роля на европейски политик, силна роля на държавата ни, която има основание да участва в този процес в тази си роля, защото ние сме единствената държава на Балканите, която не участва в този проблем. Ние в момента сме силата, която решава проблемите на Балканите. Единствения незатворен въпрос, който имахме, беше споразумението с Македония, и сега оттук нататък имаме моралното и политическото право да й съдействаме.\", допълни Бъчварова. Относно Шенген Бъчварова, че България има подкрепата от европейските институции, от държавите членки и дори от Холандия. Относно коалиционните партньори, според Бъчварова правителството няма основание за сериозни притеснения. \"По-лошото е знакът, който се дава с внесения от БСП вот на недоверие и не само това - по- лошо е неразбирането от страна на БСП като основна опозиция към приоритетие, задачите, които правителствотот изпълнява.\" Според шефа на кабинета мотивите за вота за политически несъстоятелни, има неточно цитиране на социологически проучвания. \"Има две важни точки - тези неща се отнасят за предишния мандат на правителството и че тези проблеми вече са решени. Не очаквайте големи новини от доклада на ДАНС, аз не знам БСП как четат документи, защото ако четат внимателно, ще видят, че влизат в капан с тази информация.\"", "date": "2018.01.21", "title": "Румяна Бъчварова: Бъгария има абсолютната подкрепа на Меркел"}
{"url": "https://www.24chasa.bg/novini/article/6674373", "text": "След див скандал в Бяла Слатина местен жител се оказа в ареста на полицейското управление. Срещу него е започнало и досъдебно производство за унищожаване на чуждо имущество. Между 52-годишната Цеца Р. и 57-годишния Христо Ж. избухнала междусъседска кавга, а двамата си отправили люти забележки и клетви. Мъжът побеснял, че съседката му продължава разправията, затова решил, че трябва да я сплаши. Христо грабнал моторния си трион и нарязал на трески дървената входна врата, водеща към имота на комшийката. Докато разяреният мъж вилнял с резачката, съседката му се обадила в полицията. Пристигналите ченгета от районното управление в Бяла Слатина със зор озаптили разбеснелия се мъж и го отвели в ареста за разпит.", "date": "2018.01.21", "title": "Разярен мъж вилня с резачка в Бяла Слатина"}
{"url": "https://www.24chasa.bg/novini/article/6674380", "text": "Вотът на недоверие за корупцията е доста несъстоятелен, няма никаква конкретика. Това заяви председателя на ПГ на ГЕРБ и зам.-председател на партията Цветан Цветанов в предаването „Неделя 150“  „Искам да бъдем малко по-градивни във всичко, което правим през последните седмици и месеци. Надявам се, че при вота на недоверие ще успеем да изчистим всички спекулации, които се нанасят като лош имидж върху държавата. Удовлетворени сме, че председателството ще ни даде една друга възможност, ще открои европейските стандарти на оценка за българската политика“, обясни Цветанов и допълни, че вчерашното посещение на германския канцлер Ангела Меркел е дало ясен сигнал, знак и подкрепа за приоритетите на Българското председателство. „България се очертава като една допълнителна възможност, на база ключовото си географско положение и всичко, което сме натрупали през десетилетията в нашия регион да можем да бъдем много по-активни и с европейската перспектива за Западните Балкани. Да можем дадем това, което ще доведе до допълнителен импулс на Берлинския процес. Знаете, че Германия има сериозен акцент върху перспективата за Западните Балкани“, допълни той. „Винаги, когато сме имали възможност за управленски мандат, сме били с много ясна визия и ангажимент – както борбата срещу организираната престъпност, така и борбата срещу корупцията. Искам да си припомним много ясно, че при началото на всяко едно управление на Борисов, когато е поемано управлението на държавата – в какво състояние ни е оставяна тя от точно тези, които днес е явяват морален стожер и съдник на управлението на ГЕРБ. 2009 г., когато поехме управлението имахме спрени фондове, негативни оценки от европейските институции. А 2007 г., когато влязохме в ЕС тогава управлението беше на Тройната коалиция, което ни вкара с един дефицит и този Механизъм за сътрудничество и проверка ни съпътства през всички тези 11 години. Ако погледнем внимателно докладите на ЕК за периодите на различните управления ще видим какъв беше напредъка след първия мандат на ГЕРБ и къде беше Румъния, която тогава беше в една много неблагоприятна ситуация“, добави той. „Вотът на недоверие за корупцията е доста несъстоятелен. Мотивите са много абстрактни, няма никаква конкретика. А когато има някакви конкретни числа се предлагат на обществото в съвсем друга светлина. ГЕРБ търси решение за борбата с корупцията чрез законодателството. Ние сме убедени, че това е верният път към ограничаване на корупционните практики, още повече, че партията ни е пример за това как се реагира бързо и безкомпромисно при доказани случаи на корупция“, подчерта Цветанов. Той заяви, че в дебата по вота ГЕРБ ще се постараят да докажат генезисът на корупцията и връзките й с миналото: \"Нека все пак да отчитаме и това, което прави правителството и ясната ни политическа воля с приемането на антикорупционното законодателство, защото антикорупционното законодателство беше саботирано точно от опозицията за по-бързото приемане\". По отношение на Истанбулската конвенция, Цветанов коментира: \"Във вторник в 11 часа в аулата на СУ ще се направи обществена дискусия, на която ще присъстват колкото е възможно повече неправителствени организации, българските институции, народните представители, за да може действително да дискутираме и да дебатираме и да отхвърлим абсолютно всички тези, отново безпочвени твърдения и то на Българската социалистическа партия, която в България отстоява една принципна теза, в Брюксел представителите на БСП, които са в Европейския парламент и лидерът на ПЕС Сергей Станишев, изцяло подкрепят, и това е нещо, което е подкрепено и подписано от всички държави членки\".", "date": "2018.01.21", "title": "Цветанов: Вотът на недоверие за корупцията е доста абстрактен"}
{"url": "https://www.24chasa.bg/novini/article/6674378", "text": "Китай призовава Съединените щати да се откажат от мисленето от времето на Студената война. Това заявява пред Синхуа говорителят на китайското министерство на отбраната Жън Гоцян по повод огласената в петък от Вашингтон нова национална стратегия за отбрана, предаде ДПА. В документа, очертаващ отбранителната политика на САЩ за 2018 г., се отбелязва, че \"междудържавното стратегическо съперничество, а не тероризмът са сега първостепенен проблем на националната сигурност\". В текста се посочва, че Китай е \"стратегически конкурент, който сплашва съседите си чрез хищническа икономика и милитаризиране на Южнокитайско море\", информира БТА. Пред Синхуа Жън Гоцян остро критикува тази политика на САЩ, която нарича \"мислене от Студената война\" и \"игра без победител\". Говорителят декларира, че Китай \"е поел уверено по пътя на мирното развитие и се придържа към отбранителна политика\", като същевременно има \"суверенното право\" да разполага свои военни в Южнокитайско море. Според Жън \"някои страни не искат да има мир\" там и настояват \"да засилят своите военни сили и присъствие там\". По-рано тази седмица Пекин също критикува Вашингтон, че още живее във времената на Студената война и го обвини, че Китай не е бил поканен на организираната от САЩ и Канада среща на 20 държави във Ванкувър, посветена на проблема със Северна Корея.", "date": "2018.01.21", "title": "Китай критикува САЩ, че демонстрира мислене от ерата на Студената война"}
{"url": "https://www.24chasa.bg/novini/article/6674443", "text": "Турски медии съобщиха, че войници, провеждащи операция в Югоизточна Турция, са били затрупани от лавина, предаде Асошиейтед прес. Според агенция Доган най-малко двама войници са загинали, а седем са ранени в резултат на лавината. Трима войници са обявени за изчезнали и се издирват. Инцидентът е станал край град Хизан в югоизточния окръг Битлис. Войниците провеждали операция срещу бойци от забранената Кюрдска работническа партия (ПКК).", "date": "2018.01.21", "title": "Лавина уби двама войници в Турция, други седем са ранени"}
{"url": "https://www.24chasa.bg/novini/article/6674501", "text": "Броят на загиналите от разразилия се вчера пожар в четиризвезден хотел в Прага достигна трима души, след като един от тежко пострадалите почина в болница, съобщи говорителят на лечебното заведение Михал Шнайдер, цитиран от ЧТК. Снощи двама души загинаха в пожара, още преди пристигането на противопожарните служби. Деветима пострадали, петима от които в критично състояние, са били откарани в няколко пражки болници, съобщава БТА. На брифинг пред сградата на хотел \"Евростарс Давид\" говорител на полицията съобщи днес, че починалите на място са 21-годишен гражданин на Германия и 20-годишна жена от Южна Корея, писа \"Лидове новини\". Според вестника 40 човека са били успешно евакуирани. Засега няма данни за националността на третия починал. Сред ранените са трима холандци, турчин, французин, както и двама пожарникари, казаха още от полицията. Не са известни причините за пожара, обхванал два етажа от сградата.", "date": "2018.01.21", "title": "Загиналите от пожара в хотел в Прага станаха трима"}
{"url": "https://www.24chasa.bg/novini/article/6673798", "text": "Загадъчните убийства не са само сюжет на много от най-гледаните сериали по телевизията. Напротив - голяма част от случилите се в близкото минало убийства се превръщат в сценарии на едни от най-популярните филми с участието на актьори като Робърт Дауни-младши, Марк Ръфало и Скарлет Йохансон. А вълнението около тези заплетени криминални случаи карат много хора до ден днешен да се вълнуват около случая и да влизат в ролята на полицейски детективи. Ето кои са едни от най-мистериозните. Техните извършители са оставили отпечатък в историята на криминалистиката с особената си жестокост. Играта на нерви с властите е била тема номер едно по медиите, а проявата на жестокост е невъобразима за здравата психика. Основната прилика между тези 6 случая е, че до ден днешен те са останали неразкрити. Прерязано гърло, разрез на коремната кухина и премахване на някои от вътрешните органи. Това са основните белези, по които се разпознава почеркът на най-популярния неразкрит убиец в историята - Джак Изкормвача. Той е тероризирал източните части на Лондон през 80-те години на XIX в. Така и не е установено колко наброй са жертвите му. Варират от 4 до 15, като всички те са били проститутки. Към 1888 г. лондонският квартал Уайтчапъл се превръща в криминално сборище след големия наплив на ирландски имигранти и евреи от Източна Европа. Публичните домове стават над 60, а проституцията процъфтява. Същата година през април започва поредица от мистериозни убийства на жени на средна възраст, които са продавали телата си. Част от тях са намерени с две прободни рани в гърлото и с разпорен корем. Разследващите полицаи откриват , че на някои от жертвите липсва матката, а на други - бъбрек. Жестоките убийства предизвикват голям интерес в пресата, която не пропуска нито детайл около зверствата. Историите се четат като заразителен роман, а опитите на полицията да се доближи до извършителя остават без успех. През септември 1888 г. в централната телеграфна агенция на Скотланд ярд постъпва писмо, което започва с думите “Скъпи шефе” и завършва с подпис Джак Изкормвача. Тогава за пръв път се споменава това прозвище, което се разпространява из целия свят. По-късно се появяват съмнения, че писмото не е истинско и е написано от журналист, който се опитва да задържи интереса върху историята за мистериозния сериен убиец. Заподозрените са много, но след всяко престъпление полицията получава различни свидетелства от хора, видели жертвите преди смъртта им. Някои описват убиеца като висок тъмнокос мъж с аристократичен вид, а други казват, че е с руса коса и дрипави дрехи. Появяват се различни конспиративни теории, сред които е и тази, че Изкормвача е част от кралското семейство. Заподозрян е принц Албърт, внук на кралица Виктория. Други изследователи пък са на мнение, че легендарният Джак е жена. Студената сутрин на 15 януари 1947 г. в Лос Анджелис се оказва шокираща за домакинята Бети Берсингър и нейната 3-годишна дъщеря. Майката вървяла с детето си по улица близо до незастроен парцел, когато нещо привлякло вниманието ѝ. Решила, че хвърлената близо до тротоара фигура е на счупен пластмасов манекен, но щом се доближила разбрала, че жестоко греши. Ужасяващата гледка на разрязано на две женско тяло накарало Берсингър веднага да се обади в полицията. Тя установила, че по тялото няма нито капка кръв, което ги навело на мисълта, че жертвата е била умъртвена на друго място и по-късно пренесена навън. Вътрешностите се намирали под тялото, а устата на лицето била разрязана така, че трупът да изглежда с широка усмивка. По крайниците ѝ били забелязани синини, които навеждат разследващите на мисълта, че е била връзвана и изтезавана. Жертвата се казва Елизабет Шорт, но в медийното пространство става популярна като Черната далия. Псевдонимът ѝ най-вероятно идва оттам, че 22-годишната красавица много харесвала черния цвят и често забождала цвете в косите си. Има много съмнения, че извършителят на зверското убийство е самият баща на Елизабет Шорт. Двамата често имали разпри. Когато е на 18 г., Елизабет напуска дома си с мечтата да стане кинозвезда в Калифорния. Оттогава тя не се е виждала с баща си. Други варианти за извършителя са няколко мъже, с които Шорт е имала любовна връзка. Мрачната и изпълнена с шифъри история за мистериозния Зодиак започва през декември 1968 г., когато полицията в Калифорния получава сигнал за два открити трупа. Млади мъж и жена са били застреляни на паркинг в близост до колата им. Седем месеца по-късно убийството почти се повтаря. На друг паркинг отново е застреляна млада двойка, но мъжът оцелява. По спомените си той описва извършителя - бял мъж на средна възраст, с руса коса и очила. След това до редакциите на местните вестници започват да идват криптирани писма от Зодиак. От разчетеното журналистите и полицаите разбират за мотивите на убиеца. “Обичам да убивам хора, защото е толкова забавно. По-забавно е от ловуването в гората, защото човекът е най-опасният звяр от всички животни”, пише Зодиак. Той е обвинен в убийството на 7 души - четирима мъже и три жени. Те са на възраст между 19 и 29 години, като за разследващите остава неизвестна връзката между лицата. Те са извършени през 1968 и 1969 г. в няколко града на Северна Калифорния. Отличителната черта на Зодиак са криптираните писма, които изпраща, и символът, подобен на мишена, с който се подписва. До вестникарските редакции той изпраща и части от окървавените дрехи на жертвите си. По този начин дълго задържа вниманието на медиите върху себе си. През 2004 г. случаят е закрит, без да е заловен извършител, но през 2007 г. отново е открит. Заплетената история за Зодиак от сраниците на вестниците се пренася и на големия екран. През 2007 г. излиза едноименният филм на режисьора Дейвид Финчър, в който участват Марк Ръфало и Робърт Дауни Джуниър. На 13 септември 1996 г. музикалната среда е поразена от новината, че един от най-популярните рапъри - Тупак Шакур, е мъртъв. Списание “Ролинг Стоун” го определя за 86-ия най-велик музикант на всички времена. По света са продадени над 120 милиона копия от неговите албуми, а в САЩ над 41 милиона копия. В Лас Вегас Шакур е прострелян четири пъти и веднага е откаран в местната университетска клиника. Той се бори за живота си в продължение на 4 дни, но накрая издъхва. Убийството на Тупак се свързва с убийството на друг популярен рапър, с когото се е конкурирал - Ноториъс Би Ай Джи. Ноториъс е застрелян седем месеца след смъртта на Тупак. И подобно на първото убийство, и тук изстрелите са четири Часът наближава 1,00 ч, а Биги, както го наричат за кратко, се прибира с колата си от парти. На един от светофарите в Лос Анджелис до автомобила му се приближава костюмиран мъж, който открива стрелба. Рапърът издъхва напът към болницата заради голямата загуба на кръв. И двамата стават пример за популярна рапърска война, която обаче достига до крайност и от римите се пренася в дулата на пистолетите. Убийците и на двамата рапъри не са установени и заловени. Смята се, че враждата между двата конкуриращи се лейбъла, за които работят рапърите, е причината за убийствата. Може да се приеме, че това е пример как твърде голямото съревнование в музикалните среди може да достигне твърде далеч. Конспиративни теории твърдят, че двамата са инсценирали смъртта си и сега се наслаждават на спокоен живот. Усмивката на малката Джонбенет Рамзи се появява по първите страници на вестниците и по телевизионните новинарски емисии, след като баща ѝ я намира мъртва в мазето. 6-годишната Джонбенет е досущ като кукла. Русите ѝ коси, светлите ѝ очи и очарователната усмивка я правят част от финалистите на детски конкурси за красота. Семейството ѝ е заможно и я подкрепя в участията ѝ. Всичко за семейство Рамзи е идеално, докато една сутрин майката на малката хубавица се събужда рано и не намира Джонбенет в леглото ѝ. Следва обаждане в 911, а полицията започва издирване. Осем часа по-късно бащата на момичето се обажда с информация, че я е намерил в мазето на дома им. Разследването показва, че Джонбенет е починала от удушаване, а преди това е била ударена по главата. Сред първите заподозрени са родителите на малката мис, а по-късно и по-големият ѝ 9-годишен брат. Съмненията за семейството обаче отпадат, след като е направена ДНК експертиза. Взетите проби обаче не помагат на полицията да намери извършителя, който и до днес остава на свобода. Езерото Бодом се намира близо до финландския град Еспоо и е на около 22 километра от столицата Хелзинки. На 5 юли 1960 г. четирима тийнейджъри - две момчета и две момичета, решават да си направят къмпинг и да половят риба. Стигат до фаталното за тях място с мотори, разпъват палатките и хвърлят стръвта. Всичко минава спокойно, но между 4 и 6 ч сутринта се случва нещо ужасяващо. На сутринта група момчета откриват палатките съборени, а неразпознат мъж лежи на земята. Те не му обръщат внимание, а няколко часа по-късно друга група минувачи намират три трупа. Едното от момчетата успява да се спаси, но започват подозрения, че той е извършителят на кървавото престъпление. Но по-късно съмненията към него отпадат.", "date": "2018.01.21", "title": "6 от най-мистериозните убийства в историята"}
{"url": "https://www.24chasa.bg/novini/article/6674508", "text": "Броят на пълнолетните американци, които пушат, е намалял, но близо 38 милиона души в държавата излагат на риск здравето си с вредния навик, сочат официални данни на американското правителство, цитирани от агенция ЮПИ и БТА. Нивото на пушачите сред хората над 18 години в САЩ спадна от близо 21 % през 2005 г. до 15,5 % през 2016 г. Най-големият брой отказали се са между 25 години и 44 години. Въпреки намаляването на броя пушачи, все още близо 38 милиона души пушат цигари редовно или от време на време. Количеството цигари, които американците пушат на ден, е намаляло от 17 броя през 2005 г. до 14 броя през 2016 г. Лошата новина е, че положителната тенденция да се отказват от вредния навик не е валидна за всички групи от населението. Пушенето на цигари убива над 480 хиляди американци годишно и е главната предотвратима причина за заболяване и смърт в САЩ.", "date": "2018.01.21", "title": "Пушачите в САЩ намаляват, но все още са 38 милиона"}
{"url": "https://www.24chasa.bg/novini/article/6674592", "text": "Лидерът на Германската социалдемократическа партия Мартин Шулц отхвърли днес варианта за нови избори в Германия, предаде ДПА. В изказване пред днешния извънреден конгрес на ГСДП той заяви, че партията трябва да вземе решение \"по следния въпрос: да има ли коалиционни преговори или да няма\". \"Новите избори не са правилният път\", заяви той пред 600-те делегати на партията, събрали се в Бон, предава БТА. Френският президент Еманюел Макрон е засилил натиска върху ГСДП да влязат отново в коалиция с канцлера Ангела Меркел, заявявайки на Шулц, че Европа е отправила погледа си към партийния конгрес в Бон. \"Европа гледа към Бон\", е казал Макрон по думите на Шулц в телефонен разговор между двамата, проведен по инициатива на френския президент. В изказването си Шулц подчерта, че обновлението на ЕС ще бъде сред основните въпроси в програмата на нова коалиция с канцлера Меркел. Френският президент е автор на планове за широкообхватни преобразувания в съюза, припомня ДПА. Шулц също така отхвърли варианта в Германия да бъде въведен горен праг за пристигащите бежанци, докато социалдемократите са в управлението. ГСДП се сблъсква с \"криза на доверието\" в резултат на предишните коалиции с Меркел, заяви обаче пред конгреса лидерът на младежката организация на партията Кевин Кюнерт. Той е един от основните противници в средите на ГСДП на съставянето на ново правителство с консервативния блок на канцлера.", "date": "2018.01.21", "title": "Шулц: Нови избори не са правилният път за Германия"}
