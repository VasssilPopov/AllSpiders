{"url": "https://www.24chasa.bg/novini/article/6840501", "text": "Украйна променя характера на кампанията си срещу проруските сепаратисти в региона на Донбас, като предоставя повече правомощия на армията. Това заяви днес украинският президент Петро Порошенко, цитиран от ДПА и БТА. \"Сега ние започваме военна операция под ръководството на въоръжените сили на Украйна\", се казва в изявлението на Порошенко. По думите му \"съпротивата срещу руската агресия няма да спре, докато не бъде освободено и последното парче украинска земя\". Порошенко уточни, че става дума за анексирания Кримски полуостров, както и \"освобождаването на Донбас\" в политически и дипломатически смисъл. Досега антитерористичната операция в източните украински области се ръководеше от Службата за сигурност на Украйна, но армията вече е започнала да заема все по-решаваща роля. Подкрепяните от Русия бунтовници воюват срещу правителствените сили от 2014 г., като по данни на ООН в боевете досега са загинали над 10 хиляди души. През януари парламентът в Киев прие спорен закон за реинтеграцията в Украйна на отцепилите се т.нар. Донецка и Луганска народна република. Законът позволява на армията да оперира в района и й придава повече правомощия. Според официалната позиция на Украйна окупираните от бунтовниците райони са под контрола на Русия, отбеляза ДПА. Украйна е получила първата доставка американски противотанкови ракети \"Джавелин\" и установки за изстрелването им, съобщи Порошенко, цитиран от Ройтерс. \"Мога да потвърдя, че отдавна чаканите оръжия пристигнаха в украинската армия\" написа Порошенко в профила си във \"Фейсбук\". През март Държавният департаментт на САЩ одобри продажбата на Украйна на системи \"Джавелин\" на стойност 47 милиона долара. Киев и Вашингтон са убедени, че тези оръжия ще помогнат на Украйна да изгради в дългосрочен план отбранителния си потенциал. САЩ са един от най-твърдите поддръжници на правителството на Украйна, след като Русия анексира Крим през 2014 г. и последвалите сражения със сепаратистите в източните украински области. Но решението да се достави смъртоносно оръжие е деликатно, защото Русия е предупреждавала, че въоръжаването на Украйна ще дестабилизира ситуацията и ще подтикне Киев да употреби сила, коментира Ройтерс. Справка в \"Уикипедия\" сочи, че портативната ракетна установка \"FGM-148 Javelin\" има инфрачервено насочване, което позволява на стрелеца да се укрие веднага след изстрелването, за разлика от системи с дистанционно насочване като \"M47 Dragon\", които стрелецът трябва активно да управлява до попадението.", "date": "2018.04.30", "title": "Порошенко: Армията поема ръководството \nна кампанията срещу сепаратиститe (Обновена)"}
{"url": "https://www.24chasa.bg/novini/article/6840483", "text": "Председателят на Народното събрание Цвета Караянчева участва в Клисура в тържественото честване на 142-та годишнина от Априлското въстание. Тя присъства на зарята-проверка на пл. „20-ти април“, прие строя и поздрави почетните роти на Българската армия. Това съобщиха от пресцентъра на НС.  В словото си Цвета Караянчева приветства клисурци за това, че всяка година организират чествания, както и участниците във възстановката за тяхната всеотдайност в оказването на почит към героите на величавите и трагични събития от април 1876 г. По думите й днес Клисура е красива, достойна, съхранила паметта на загиналите, Клисура, която няма да позволи подвигът да изтлее в забвение. Прави сте, клисурци, да изпитвате истинска гордост, обърна се Цвета Караянчева към събралите се хора. И не само заради миналото, не само за това, че сте наследници на великани, а и заради настоящето, заради опазената родова памет, заради това, че благодарение на хора като вас подвигът на въстаниците живее и ще живее, подчерта тя. Според нея клисурци продължават да дават пример за единство, за стремежа ни да бъдем силен и уважаван народ. Цвета Караянчева отбеляза, че след Освобождението благодарна България 30 години събира дарения, за да може да издигне тук най-достойния паметник на саможертвата на клисурци и този паметник е Читалището. То е символ на духа, просвещението и културата и нашите деди са знаели, че точно такъв символ заслужава Клисура, добави тя.", "date": "2018.04.30", "title": "Караянчева участва в честването на 142-та годишнина от Априлското въстание (Снимки)"}
{"url": "https://www.24chasa.bg/novini/article/6840337", "text": "1,665 млн. българи са под линията на бедност, която в края на 2017 г. е била 351,08 лв. средномесечен доход на лице от домакинство. Това показват разпространени в понеделник данни на НСИ за индикаторите за бедност и социално изключване. Броят на бедните нараства със 74 хил. спрямо 2016 г., но самата линия на бедност за същия период се е увеличила от 308,20 лв. през 2016 г. на 351,08 лв. през 2017-а. Относителният дял на бедните българи е 23,4% и в сравнение с година по-рано се е увеличил с 0,5 процентни пункта. Т.нар. работещи бедни, за които синдикатите често говорят, намаляват като дял от хората с ниски доходи - през 2016 г. те са били 11,6% от всички бедни, докато през 2017 г. падат на 10%. При това очевидно по-голямата част от работещите бедни са тези на непълен работен ден, защото техният дял е четири пъти по-висок от този на работещите на пълно работно време. Всъщност, откакто се правят изследванията, най-голям сред бедните е процентът на безработните - 58,7 от всички бедни според данните за 2017 г. През последната година няма съществени промени в структурата на бедните по образование, етническа принадлежност и регионално разпределение.", "date": "2018.04.30", "title": "1,6 млн. българи са под прага на бедност"}
{"url": "https://www.24chasa.bg/novini/article/6840499", "text": "Опозиционният лидер и кандидат за премиер на Армения Никол Пашинян призова привържениците си да излязат утре на митинг по времето, когато в парламента ще се гласува кандидатурата му, предаде ТАСС, цитирана от БТА. В реч пред митинг на площад \"Република\" в Ереван Пашинян изрично настоя привържениците на опозицията да не блокират улици и булеварди и да не опитват да се събират на булевард \"Баграмян\", където е сградата на парламента. \"На 1 май в 11,00 часа призовавам всички свои привърженици на митинг на площад \"Република\". По това време в парламента ще започне изборът на премиер. Събирайте се само тук. Ние ще се върнем от парламента и ще празнуваме заедно победата\", каза Пашинян. Депутатът от блока \"Елк\" Никол Пашинян, който е единственият кандидат, ще стане премиер, ако за него гласуват поне 53-ма депутати от 105-местния парламент. Управляващата Републиканска партия има 58 гласа, следвана от блока \"Царукян\" с 31, блока \"Елк\" с 9 и \"Дашнакцутюн\" със 7 места. Последните три партии вече обявиха, че техните депутати ще гласуват утре за Пашинян. Републиканската партия е декларирала, че няма да издига свой кандидат. В Армения от 13 април има масови опозиционни митинги заради избирането на бившия президент Серж Саркисян за премиер. На 23 април Саркисян подаде оставка, припомни ТАСС.", "date": "2018.04.30", "title": "Арменският опозиционер Пашинян призова: Съберете се на митинг пред парламента утре"}
{"url": "https://www.24chasa.bg/novini/article/6840442", "text": "Мантинели за 40,2 млн. лв. ще бъдат поставени по пътищата през следващите 4 г. Това става ясно от обществена поръчка, която Агенция “Пътна инфраструктура” обяви през миналата седмица. Ограничителните системи ще бъдат с различна степен на задържане. Изпълнителят ще трябва да достави и предпазни елементи за мотоциклетисти и удари за буфер. От обявлението се вижда, че ще се поставят парапети за пешеходци и автомобили, високи малко над 1 метър. Включена е и предпазна бетонна стена тип “Ню Джърси”. Изпълнителят ще трябва да ремонтира съществуващи предпазни съоръжения, както и да ги измие и да отстрани корозията по тях. Освен това ще трябва да премахва проявени дефекти през срока, гарантиран за експлоатация. Настоящите договори с пътните дружества изтичат до края на годината, а оферти за търга ще се приемат до 14 юни.", "date": "2018.04.30", "title": "40 млн. лв. за мантинели в следващите 4 г."}
{"url": "https://www.24chasa.bg/novini/article/6840365", "text": "Пътна полиция проверява шофьори и пътници в колите за неплатени глоби и невръчени фишове за скорост. Ако водачът има просрочени задължения, книжката му ще бъде отнета до плащането им. Колата също се спира от движение, ако шофьорът е неин собственик. Акцията започна на 30 април и ще продъжи до Гергьовден. Проверките се правят около граничните пунктове в страната. Заедно с катаджиите в акцията участват и колегите им от Агенция “Пътна инфраструктура”, които следят за винетки. Макар сега акцията да е кампанийна, проверки за неплатени глоби и невръчени фишове може да бъдат направени при всяко спиране от пътен полицай, подчертаха от МВР. “След спиране на автомобила в таблетите се въвежда информацията от шофьорската книжка. Там излизат неплатени глоби и невръчените електронни фишове”, обясни главен инспектор Петър Соколов. Пърниците се проверяват само за невръчени глоби. След промените в Закона за движение по пътищата от януари м.г. се взимат книжките на неплатилите в срок глобите си. Ако те са и собственици на колите, автомобилите се спират от движение. Пътните полицаи имат таблети от една година. За това време те връчили при проверки 55 хил. фиша за превишена скорост. Такива нарушения се установяват само с камери и понякога катаджиите срещат затруднения с даването им на шофьорите. Причината е, че доста от водачите не живеят на адресната си регистрация. Когато фишовете бъдат връчвани на място, повечето шофьори предпочитали да заплатят в 14-дневния законов срок. В такъв случай има и отстъпка - глобата е 70% от наложената. За цялата 2017 г. за скорост са били глобени 405 478 души, или с 50 964 повече от 2016 г. Връчените фишове пък са 210 979. И тук има повишение с 34 288 глоби. От Пътна полиция се похвалиха и с успеваемостта на новите суперкамери - т.нар. триноги. По една от тях има във всяка областна дирекция на МВР. От 12 март до 30 април камерите са заснели 13 081 нарушения на скоростта. Започналите проверки вчера продължаваха различно време в зависимост от това колко пътници в колата са шофьори и дали излизат нарушения. Справката, която пътен полицай направи на книжката на фотограф на “24 часа”, отне 5 минути, тъй като Благой Кирилов се оказа изряден.  Не такъв късмет обаче имаше Гергана Станулова. Тя е шофьор от над 20 години. Спряха я на караулката до Сливница на пътя за Калотина. Жената бе убедена, че при проверката на таблета няма да излезе нищо. Тя бе излязла със съпруга си, за да заредят бензин. “Подкрепям акцията, трябва да се направи нещо, за да се намалят жертвите по пътищата”, каза тя пред “24 часа”. След проверка пътен полицай я извика до караулката и любезно ѝ обясни, че е заснета да кара с превишена скорост. Камера я снимала до бензиностанция край Благоевград да се движи с 85 км/ч, а ограничението било 60 км. “Е, оказах се нарушител”, каза през смях Гергана. Фишът ѝ бе връчен веднага. “Ще се възползвам от намалението с 30% и ще платя веднага”, посочи жената. Тя обясни, че е рожденият ден на сина ѝ - ставал на 27 г. “Колата е семейна и може мъжът ми да е направил нарушението. Сигурна съм обаче, че не е синът ми, защото е много внимателен шофьор”, каза Станулова. заради неплатени задължения. “В такъв случай има вариант да отиде до банка и да плати или да се издължи през сайта на МВР”, обясни Соколов. Тъй като превозното средство бе фирмено, не бе спряно от движение, а шофьорът извика колега, който да закара стоката. Шофьор на възрастни хора от старчески дом бе откаран от полицай до банка, за да плати глобата си за каране без включени фарове   Дълго продължи и проверката на такси, в която няколко души се оказаха шофьори. При тях обаче нямаше нито един с неплатени глоби или невръчени фишове за скорост. Резултатите от акцията ще бъдат предостравени от МВР на 8 май. Само за час край Сливница обаче пътните полицаи бяха връчили 3 фиша за скорост, а други 3-ма бяха глобени за различни нарушения по Закона за движение по пътищата.  Шофьор на възрастни хора от старчески дом остана без книжка при акцията край Калотина в понеделник, но пътни полицаи го закараха да си плати глобата и после го пуснаха да си върви пред екип на “24 часа”. Куриозната случка продължи около час и половина. В 5,30 ч сутринта Бойко Петров тръгнал от старческия дом в Калотина с още 4-ма души. Качил ги във фиата си, за да ги води на ТЕЛК в София. На връщане обаче бе спрян при акцията на Пътна полиция. “Чадо, 30 минути чакаме, а не сме яли”, оплака се на полицай една от бабите в колата. Шофьорът пък твърдеше, че няма неплатени задължения. При проверка с таблет се оказа, че Петров има неплатен фиш, издаден на 7 юли м.г. Тогава той карал без включени фарове. Глобили го с 10 лв., но Петров не ги платил в законовия срок от 7 дни. “Може и да са ме спрели, не помня”, каза вчера шофьорът. Както повелява законът, пътните полицаи му взеха шофьорската книжка. Тъй като мъжът е и собственик на колата, тя бе спряна от движение.  “За едни 10 лв. сега не можем да се върнем”, кахъряха се бабите в колата на 56-годишния мъж. Оплакваха се, че са с памперси, които скоро ще протекат.  “Къде да търсим банка да платим”, питаха жените. От съжаление младши автоконтрольор Валентин Вълчев от ОД на МВР - София качи Петров в патрулката, за да му помогне. (Виж  ). Вълчев закара шофьора на фиата до банка в Сливница. След около 15 минути двамата се върнаха, а Петров благодари на полицая за съдействието. Книжката му бе върната веднага. Бабите от старческия дом си отдъхваха. Хем бяха доволни, хем намериха и кусури. “За 10 лв. да се разкарва до банка човек, не можеше ли тук на място да се заплати глобата”, питаха те.  - От 1992 г. Първо бях в Охранителна полиция. Преди 14 г. преминах в сектор “Пътна полиция” на ОД на МВР - София, и работя като младши автоконтрольор. - Харесва ми работата, както и това, че помагаме на хората. - На шофьора му излезе неплатено задължение, а пътниците вътре бяха инвалиди. Той нямаше как да продължи движението си, защото и колата бе на негово име. Затова тя трябваше да бъде спряна от движение, освен да се вземе книжката на шофьора. Затова с колегите решихме да помогнем. Мъжът ни благодари и беше много доволен. - Разбира се. Животът е най-ценен и важен и при катастрофи в този участък сме вадили хора от автомобилите. При инциденти с морски, въздушен и жп транспорт прокурорите, които водят разследване, още преди огледа ще очертават границите на произшествието и последователността на следствените действия, за да не се унищожават доказателства. Това предвижда споразумение между главния прокурор Сотир Цацаров, вътрешния министър Валентин Радев и транспортния Ивайло Московски за разпределяне на задачите при разследванията на транспортни произшествия. Трите институции са определили и хора за контакт. Задължение на МВР е да охранява мястото на инцидента, а прокурорите може да искат транспортни средства да не се движат в района. Работа на комисия към транспортното министерство е да посочи причините за инцидента, но без да изследва чии са вината и отговорността.  20 хиляди камери за видеонаблюдение вече са монтирани в страната, а до 2020 г. се очаква те да станат 40 хиляди. Тогава приключват проектите по оперативната програма “Региони в растеж” (2014 - 2020). В столицата, някои областни градове, общините и дори в селата вече се монтират системи за видеонаблюдение, които са свързани с кметствата и с местната полиция. Това помага за разкриване на битови престъпления и за превенция. Повечето камери засега са купени с пари от бюджета на общините. За да се свържат в система с МВР, са необходими още средства за софтуер. Точно затова общините кандидатстват за проекти по оперативната програма “Региони в растеж”. МВР ще оказва съдействие и подкрепа в процеса на проектиране и изграждане на системите за видеонаблюдение. Ведомството обаче не може да купи камерите, обясни преди месец вътрешният министър Валентин Радев. В София например вече действа такава система за видеонаблюдение. Над 4 хиляди записващи устройства бдят за сигурността по улиците. В контролния център участват Столичната община и дирекцията на полицията. Подобни системи са изградени и в други населени места. Освен с камери МВР ще бори битовата престъпност по селата и с мобилни групи. Те са 630. В екипите участват полицаи, които обикалят населените места, в които няма постоянно присъствие на униформени.", "date": "2018.04.30", "title": "Който не е платил глоба, му вземат книжката на пътя (Обзор)"}
{"url": "https://www.24chasa.bg/novini/article/6840457", "text": "От днес, 1 май, влизат в сила нови правила, които осигуряват разширена консулска защита на граждани на ЕС, които пътуват или работят в държава извън съюза, съобщи Еврокомисията. Според разпоредбите, когато гражданин на ЕС пребивава в чужда страна, където няма дипломатическо или консулско представителство на неговата държава, той ще може да се обръща към консулствата на други страни от ЕС. Разширената консулска защита се предвижда в случаи на тежко заболяване, арест, загуба на паспорт, евакуация или когато граждани на ЕС станат жертва на престъпление. В 60% от случаите подобна консулска защита се търси за изгубени лични документи, сочи статистиката. По данни на Европейската комисия 7 млн. европейци се намират в чужда държава, където няма дипломатическо или консулско представителство на тяхната страна. Единствените четири държави на света, в които всички страни от ЕС имат такива представителства, са САЩ, Китай, Индия и Русия. През 2015 г. всеки шести гражданин на ЕС е пътувал на почивка до държава извън общността, а 30 милиона са трайно заселилите се в чужбина европейци. Всяка година европейците предприемат 90 милиона пътувания в чужбина по работа или за отдих. ", "date": "2018.04.30", "title": "Ако сте в страна без BG посолство, обръщайте се към мисиите на ЕС"}
{"url": "https://www.24chasa.bg/novini/article/6840341", "text": "Мениджърите в промишлеността, строителството, търговията на дребно и услугите са по-оптимистично настроени през април, отколкото през март и не очакват повишение на цените през следващите 3 до 6 месеца. Това показва априлската анкета за бизнес климата на НСИ, която отчита подобряване на индекса с 2,8 пункта в сравнение с март. Подобряването на бизнес климата се дължи предимно на оптимизма в сферата на услугите и в строителството, а по-малко на очакванията в промишлеността и в търговията на дребно. Работещите в сферата на услугите например очакват много силно търсене през следващите месеци, а в строителството смятат, че имат твърди поръчки поне за 7 месеца напред. ", "date": "2018.04.30", "title": "Мениджъри прогнозират  запазване на цените"}
{"url": "https://www.24chasa.bg/novini/article/6840443", "text": "Асоциацията на организациите на работодателите в България кани президента Румен Радев да съдейства за по-бързо публикуване и влизане в сила на приетите промени в Закона за енергетиката. Това става ясно от писмо, изпратено до държавния глава, подписано от председателя на асоциацията Божидар Данем. Бизесът посочва на Радев, че промените са стъпка към либерализиране на пазара, както и опитите да се вкара ток от скъпи централи и как той е предотвратен с текст в закона, както и за неуспешния опит да се върнат високите цени на малките ВЕИ. В друго писмо до българските евродепутати бизнесът ги уведомява, че през 2017 г. са сигнализирали ЕК за държавната помощ за американските централи, но все още не са получили отговор. Настояват евродепутатите да съдействат ЕК да се произнесе. ", "date": "2018.04.30", "title": "Бизнесът иска от  президента да забърза    енергийния закон"}
{"url": "https://www.24chasa.bg/novini/article/6840475", "text": "В 7:40 часа тази сутрин тир е блъснал и премазал 16-годишна ученичка, докато е карала колело в немския град Лайпциг. Момичето е било откарано в болница с тежки наранявания, вследствие на които по-късно е починало, предава изданието \"Билд\". \"Подробностите около хронологията на инцидента все още се изясняват\", каза пред медията говорител на полицията. Шофьорът на тира е на 45 години. Дошлите на място медицински екипи опитали да реанимират пострадалата още на мястото на инцидента и веднага след я откарали в лечебно заведение. Срещу шофьора на тира е заведено досъдебно производство. ", "date": "2018.04.30", "title": "Тир премаза 16-годишна в Лайпциг, докато карала колело"}
{"url": "https://www.24chasa.bg/novini/article/6840415", "text": "Тестове на храните в целия Европейски съюз ще бъдат извършени, за да се докаже на колко скорости е Европа и къде се прилага двоен стандарт. Това заяви еврокомисарят по правосъдие, права на потребителите и равенство Вера Йоурова. В София тя участва във форума на високо равнище “Двойният стандарт при храните в ЕС - да сложим проблема на масата”. “В момента се разработва протокол за извършените досега изследвания. Събраните доказателства ще бъдат предложени на всички държави членки, за да оценим мащабите на проблема”, каза Йоурова. Тепърва предстои да се извършат специални европейски тестове за храните, с които да се категоризират всички проблеми на двойния стандарт. Йоурова призова всички страни да се включат в тях. На следващ етап анализите ще обхванат и други продукти като перилните препарати, за които също има съмнения за прилагане на двоен стандарт. Тук сме, за да подкрепим каузата ви, и сме категорично против двойния стандарт, заяви Йоурова. Промени в закона за потребителите трябва да има, посочи тя, а в ЕК са предложени решения за проблема и те ще бъдат приоритет. Тя обяви, че производителите на три марки продукти вече въвеждат подобрения в рецептите си. Определени търговски вериги прилагат контрол при зареждане на стоки в складовете си. Вера Йоурова подкрепи предложение на Мая Манолова да има европейски орган за контрол.  ) Йоурова допълни, че ще има промяна и на санкциите. Това се налага след анализи на нивата на глобите на нелоялни търговски практики и некоректно поведение на търговци. “В случай на широкомащабни нарушения трябва да хармонизираме санкциите”, каза еврокомисарят. Според нея нямало логика, ако в пет държави глобите са високи, а в две например ниски. Това щяло да доведе до поведение, при което търговецът ще подбира какви практики да прилага. “Благодаря на комисаря Вера Йоурова за всички нейни участия на заседанията на Съвета на министрите на земеделието в ЕС по темата за двойния стандарт при храните, които се проведоха през миналата и тази година и за предложените изменения в 3 директиви”, заяви земеделският министър Румен Порожанов. Той призова промените в законодателството да бъдат разгледани бързо и да не се чака краят на мандата на Европейския парламент през пролетта на 2019 г. “Успоредно с пакета от 3 директиви можем да прегледаме и националните изисквания към храните, вече съм възложил такъв анализ в министерството”, каза Порожанов. Ползвайки европейския опит на други страни членки, Вече са предприети мерки - преди дни бе публикувана промяна в наредба за хигиената при храните. С нея ще се забрани в мандрите, които произвеждат млечни продукти, да влизат растителни мазнини, заяви земеделският министър. Според здравния министър Кирил Ананиев подобно качество на храните е неприемливо. Той заяви, че приоритет на страната ни е здравословното хранене при децата. “Няма да спрем само до храни, ще обхванем всякакъв вид стоки. Започнахме с храните и темата се разшири до перилни препарати и козметика. За съжаление, се доказа, че има двоен стандарт, има и разлика в цените”, коментира министърът за европредседателството Лиляна Павлова. С 42% по-скъпи били продуктите в България в сравнение с други членки на ЕС при една и съща стока. Това е категорична дискриминация, това е обидно, каза Павлова. Министърът на икономиката Емил Караниколов изрази удовлетворение от законодателния проект, обявен на 11 април, с който се търси решение на двойния стандарт. Заблуждаващите търговски практики са забранени от европейското и националното законодателство, припомни Караниколов. За нас е привилегия да стартираме преговорния процес по двете предложения, включени в законодателния пакет, добави той. “Имаме проект, който се надявам да бъде одобрен от Европейската комисия и още през следващия месец България да е една от първите държави, които ще се възползват от отпуснатите средства от европейските фондове за продължаване на тестванията на продукти, надявам се - не само хранителни, с цел установяване на обективната истина”, посочи шефът на Комисията за защита на потребителите Димитър Маргаритов. Според него производителите, които смятат да продават едни и същи продукти, но с различно качество, Маргаритов допълни, че предстои още много работа в рамките на ЕС за въвеждането на новите правила. Още утре - 2 май, в представителството на ЕК у нас ще се състои първият от серия диалози с потребителите в страните членки. “Новите цифрови технологии имат потенциала да помогнат на бизнеса и земеделието да работят по-прецизно, ефективно и устойчиво”, каза еврокомисарят по цифрова икономика Мария Габриел. Според нея обещаващ проект е “Интернет за храните и стопанствата 2020”. По него са предвидени 30 милиона евро финансиране. С този проект целим да направим прецизното земеделие реалност, каза тя. Интегрирането на т.нар. интернет на нещата щяло да позволи по-добра проследимост на храните. Според еврокомисаря това ще доведе до тяхната по-голяма безопасност, по-лесно и по-бързо определяне на продуктите, които не съответстват на стандартите. “Чрез технологиите по-лесно могат да се проследят тези продукти и техните съставки от производителите до предлагането им на пазара”, заяви Габриел. Тя отбеляза още, че по новата работна програма “Хоризонт 2020” за периода 2018 - 2020 г. Европейската комисия инвестира над 160 милиона евро в цифровата трансформация на земеделието. Българският еврокомисар изрази надежда, че ще има проекти и от нашата страна и други държави от Югоизточна Европа, включително за борба с двойните стандарти. Габриел коментира още, че гарантирането на справедлив и равен достъп до качествени храни не е проблем само за отделни държави членки. Това бил много важен показател за успеха на европейския икономически и социален модел. В края на форума участниците излязоха със заключителен документ, в който настояват за бързи действия и силна подкрепа от ЕС. “Настояваме съвместният изследователски център на комисията да усъвършенства своя подход за хармонизирано сравнително провеждане на тестове и да ги координира в целия ЕС”, се посочва в декларацията. “Кой умник каза, че бебето обича по-малко мляко или че обича палмово масло? И постави 100 милиона души да се чувстват като аборигени. Сигурно аборигените живеят по-добре от нас.” С тези думи премиерът Бойко Борисов се обърна към присъстващите на конференция относно двойния стандарт при храните. Нацията става все по-болна, когато се поемат тонове палмово масло, каза той. Борисов се обърна към министъра на здравеопазването, който можел да каже какво се случва с кръвоносните съдове, когато хората приемат подобни вещества. Борисов заяви, че преди 10 години 1 млрд. е бил влаган в здравеопазване, сега сумата възлизала на пет милиарда. Медицинската ни техника е най-хубавата в Европа, но каза той. Борисов благодари на българските представители на конференцията, както и на комисаря по правосъдие и защита на потребителите Вера Йоурова. “Както Вера каза, че е баба, а аз съм дядо, че не е нормално да търсиш връзки като едно време по комунизма да си набавиш храни за децата или за внуците. Не очаквах, че може дотам да са се развили нещата във времето”, възмути се премиерът. И добави: “От детето по-свято няма”. “Имаме много ясна позиция. И аз бих се срамувал, ако бях на мястото на тези вериги, на тези производители”, каза премиерът и изрази надежда, че ще има подкрепа от другите държави членки. “Звучи страшно обидно, всички, които ме познават, знаят, че от години съм от най-големите защитници на европейската перспектива, че Европа и ЕС е най-доброто място за живеене, пример за всички континенти”, каза премиерът. И добави, че “На времето в казармата имаше един надпис - службата е тежка, но за сметка на това продължителна. Сега може да сложим - храните са вредни, но за сметка на това по-скъпи”, заяви премиерът. “Тази несправедливост пряко касае живота и здравето на човека. Ние поне над 200-300 дни сме се занимавали с мигрантската вълна”, каза Борисов и отчете, че в Югоизточна Европа засегнати са 100 милиона души. Той попита дали в Западните Балкани е по-различно, където са още 30 милиона. Премиерът се закани, че на срещата на върха ЕС-Западни Балкани ще даде на гостите да се хранят с това, което ядат българите. “Да видим дали ще я хапват с удоволствие както българите и както 130 милиона души”, каза Борисов. “Ако за друго сме правили особено аз, компромиси, в тази компромис няма да има. Мая Манолова понеже е по-добричка, казва, че храните ви ще бъдат, каквито трябва, на обедите и вечерите”, каза премиерът. “Надявам се всички да подпишете декларацията, това ще е акт на справедливост, акт на това, че всички сме допринесли да нарушим здравето на стотици хиляди българи, а сигурно и милиони. С това поне можем да изкупим по малко греха си всички за това, с което сме допринесли”, заяви Борисов. “Настоявам, че трябва да има единен европейски контрол, ОЛАФ за измамите в храните. Защо не седалището да е в София. България е сред страните, които са най-сериозно засегнати от този проблем.” Това заяви омбудсманът Мая Манолова на конференцията. Според нея в България омбудсманът е успял да обедини институциите и гражданите в коалиция. Платформата ѝ пък била заложена в обявения на 11 април нов механизъм за потребителите. “Подкрепям мерките, които са включени в този механизъм, и мярката, насочена към преодоляване на двойните стандарти при храните”, каза Манолова. Тя е категорична, че без промени в директивата за нелоялните търговски практики проблемът не може да бъде решен. “Дали 5% по-малко мляко и какао в шоколада са съществено, или несъществено отклонение. Дали националните органи за контрол ще имат смелостта да се противопоставят на огромните интереси на транснационалните компании”, попита Манолова. Според нея националният вкус трябва да бъде изключен като критерии, когато става въпрос за търговски марки. Те били по строга рецепта, вариациите ѝ биха били нечестен подход за потребителите, които очакват определени качество, вкус, съставки.", "date": "2018.04.30", "title": "Тестове в целия ЕС за двоен стандарт (Обзор)"}
{"url": "https://www.24chasa.bg/novini/article/6840440", "text": "Представители на кралското семейство на Швеция запазват мълчание относно съобщенията, че престолонаследничката принцеса Виктория преди време също е била обект на сексуално посегателство от страна на човека в центъра на скандал, накърнил репутацията на Шведската академия, която присъжда Нобеловата награда за литература, предаде Асошиейтед прес. Позовавайки се на три източника, в. \"Свенска дагбладет\" съобщава, че скандалният Жан-Клод Арно преди 12 години е докоснал принцеса Виктория, оставяйки ръката си да се плъзне по гърба й надолу към задните части. Според един от цитираните източник асистент на принцесата бързо е отстранил ръката му. 40-годишната принцеса Виктория е наследничка на шведския престол. 71-годишният Арно е водеща културна фигура в Швеция до избухването на скандала с обвиненията в сексуално посегателство, отправени срещу него от редица жени, както и във финансови престъпления. Роденият във Франция Жан-Клод Арно е съпруг на една от членките на академията - Катарина Фростенсон, която напусна институцията, след като името й също беше замесено в скандала.", "date": "2018.04.30", "title": "Кралското семейство мълчи за съобщенията\nза сексуално посегателство срещу принцеса Виктория"}
{"url": "https://www.24chasa.bg/novini/article/6840372", "text": "АЕЦ “Чернобил” започва да произвежда ток от слънцето, съобщи в. “Индипендънт”. Така за първи път след ядрената авария от 1986 г. бившата атомна централа се завръща на енергийната карта на Украйна. “Зелената централа ще покрива нуждите от електричество на среден по големина град”, разкри пред медиите Евген Варягин, директор на “Солар Чернобил”. Това е украино-германска компания, собственик на проекта, уточнява Би Би Си. Тя притежава 4,2-мегаватова мощност в съседен Беларус. Новата мощност ще има 3800 панела, разположени на площ от две футболни игрища. Украинското правителство вече одобри инициативата за възраждане на пострадалата от ядрената експлозия през 2016 г. “Чернобил”. ", "date": "2018.04.30", "title": "“Чернобил” почва да прави ток от слънце"}
{"url": "https://www.24chasa.bg/novini/article/6840363", "text": "7,7 млрд. лв. са необслужваните кредити към март т.г., отчете БНБ. Делът им спрямо общата сума е 9,3% при 10,2 в края на декември 2017 г. 267 млн. лв. е печалбата на 28-те банки, работещи у нас към март, сочат още данните. Миналия март те отчетоха 288 млн. лв. Активите на банковия сектор са спаднали спрямо декември 2017 г. с 0,2% и в края на март 2018 г. са 97,6 млрд. лв. Делът на петте най-големи кредитни институции в активите на банковата система в тях се е увеличил до 59,1%. Няма промени в челната петица - УниКредит, Банка ДСК, ОББ, ПИБ и Юробанк. Леко намаление на депозитите до 83,7 млрд. лв. в края на март спрямо декември отчита централната банка. Спадът идва от дела в тях на правителството, а депозираните пари на населението продължават да растат. 78, 5 млн. лв. е струвала издръжката на БНБ за 2017 г. Това сочи отчетът, който е внесен в парламента. От тях 19,6 млн. лв. е издръжката за паричното обращение. В отчета БНБ препоръчва на трезорите да продължат намалението на лошите кредити, а на част от тях - да затегнат изискванията при кредитиране. ", "date": "2018.04.30", "title": "Лошите кредити паднаха под 10%"}
{"url": "https://www.24chasa.bg/novini/article/6840439", "text": "От 1 май топлинните счетоводители започват отчетите на уредите в блоковете на клиентите си. Някои започнаха още на 20 март. Така че домакинствата, които имат високи мартенски плащания, може да изчакат изравнителната си сметка. И ако имат да получават пари по нея, ще може да погасят сметката с парите, които има да им връща топлофикацията. Това съветват неофициално експерти в топлоснабдяването. Както “24 часа” вече писа, масово сметките за парно за март 2018 г. са с 55% по-високи от тези за същия месец на 2017 г. Вестникът помоли топлинен счетоводител да направи анализ в 300 сгради, в които има месечно отчитане, което не е прогнозно, а реално. Данните показаха, че през март потреблението на енергия е било с 30% повече от същия месец преди година заради по-ниските температури сега. Към това се добавя поскъпването на парното с 24% през 2017 г. И на трето място идва т. нар. корекционен коефициент по наредбата за топлоснабдяване и методиката към нея, по която се правят прогнозните сметки. Омбудсманът Мая Манолова съобщи, че има оплаквания, че сметките за януари и февруари на някои клиенти на парното са двойно по-ниски от мартенските. По официална информация, която тя е получила на среща с ръководството на столичното парно, средното увеличение на сметките за март 2018-а спрямо март 2017 г. е 60 на сто. Това ѝ даде повод да заяви, че с високите сметки през март хората кредитират безлихвено топлофикацията, защото изравнителните сметки ще бъдат готови чак през юли, а плащането - през август. Ако се изчака изравнителната, то няма да се кредитира парното. Освен това от 2013 г. столичната топлофикация не начислява лихви върху прогнозни сметки. От “Топлофикация - София” заявяват, че няма проблем с плащанията на сметките за март. Няма и бум от оплаквания, има въпроси във фейсбук и на сайта на дружеството, на които е отговорено. Оттам дадоха и формула, по която може да се провери сметката ( ). Проблемът с корекционния коефициент, както и с отменената от тричленен състав на ВАС формула за сградната инсталация и изобщо с формулите в методиката към наредбата за дялово разпределение се обсъжда в работна група на Министерството на енергетиката. Работи се и върху промени в Закона за енергетиката и в наредбите. Някои от фирмите за дялово разпределение вече започнаха отчитането на уредите и топломерите, други ще стартират в началото на май. Традиционно топлинният счетоводител предоставя две възможни дати за посещение - в работно и в извънработно време. Клиентите с радиоуреди се отчитат дистанционно. В случай че има уред с визуален отчет, например водомер за топла вода, то са длъжни да осигурят достъп на една от двете безплатни дати за отчет или да заявят трета, за която се плаща. При неосигурен достъп за отчет на водомер може да се начисли служебен разход до 280 л на ден на човек. Ако няма достъп за отчет на индивидуалните разпределители, в изравнителната сметка се начислява максимален разход за отопление. Клиентите имат 3 месеца, в които може да поискат корекция на изравнителната си сметка. ", "date": "2018.04.30", "title": "Висока сметка за март? Може да се плати през юли, няма да има лихва"}
{"url": "https://www.24chasa.bg/novini/article/6840455", "text": "Водената от САЩ коалиция обяви край на големите бойни операции срещу \"Ислямска държава\" в Ирак, като деактивира командния щаб на сухопътния си компонент, предаде Ройтерс, цитирана от БТА. Характерът на коалиционната подкрепа за иракските сили за сигурност ще еволюира \"от поддръжка и съдействие за бойни операции към обучение и развитие на самодостатъчни иракски способности в сигурността\", заяви коалицията. Командният щаб на сухопътния компонент на обединените сили на коалицията беше деактивиран днес с церемония в Багдад, сигнализирайки края на големите бойни операции срещу \"Ислямска държава\" в Ирак и признавайки променения състав и отговорности на коалицията, гласи официалното съобщение, цитирано от Ройтерс.", "date": "2018.04.30", "title": "Водената от САЩ коалиция обявява край на големите операции срещу ИДИЛ в Ирак"}
{"url": "https://www.24chasa.bg/novini/article/6840302", "text": "Чиновници и фирми вече няма да имат право да искат от гражданите да си казват ЕГН-то, за да ползват услугите им. Изключението е, ако специален закон предвижда предоставяне на ЕГН - примерно при издаване на фактура. Това е предвидено в промяна на Закона за защита на личните данни. Тя е предложена от Комисията за защита на личните данни, а вносител на текстовете ще е премиерът Бойко Борисов. Поправките са публикувани за обществено обсъждане и повечето от тях се правят, за да отговори българският закон на изискванията на новия европейски регламент за личните данни GDPR, който влиза в сила от 25 май. Българският закон само уточнява европейския регламент и вероятно ще влезе в сила доста след него. Но от 25 май, обясниха юристи. Работодателите вече няма да имат право да снимат лични карти, шофьорски книжки и всякакви други лични документи. Изключение отново може да се прави, ако в закон е записано друго. Ограничението за снимане на лични документи ще важи и за всички останали фирми и администрации. Работодателите освен това не могат да пазят по-дълго от 3 месеца документите на кандидатствали за работа при тях. Интернет компаниите няма да имат право да ползват личните данни на деца, предвижда още законопроектът. Единственият начин да се ползват данните на човек до 14-годишна възраст е те да са предоставени от негов родител. Българският закон уточнява и някои от моментите в европейския регламент, които най-силно тревожеха бизнеса. Така например глобите според нашето законодателство няма да са само максималните - от 20 млн. евро, или 4% от оборота на компанията. Вместо това Комисията за защита на личните данни ще определя размера на санкцията - от 10 хил. лв. до левовата равностойност на 20 млн. евро. Второто облекчение за бизнеса ще е, че специален служител за защита на данните ще трябва да назначат В еврорегламента това задължение е за всички с над над 250 служители. В нашия закон се премахва определението за лични данни, вместо това ще се ползват дефинициите от регламента. Те включват и имейл адрес, IP адрес и пр. Членовете на комисията ще получават и по-високи заплати. Досега възнагражденията им зависеха от средната заплата в публичния сектор. Вече председателят ще взема 90% от заплатата на шефа на НС, а членовете ѝ - 80 на сто от неговата заплата.", "date": "2018.04.30", "title": "Забраняват искането на ЕГН и снимането на лични карти"}
{"url": "https://www.24chasa.bg/novini/article/6840411", "text": "Косовският конституционен съд постанови, че ратифицирането от парламента на споразумението за демаркация на границата с Черна гора е извършено законно, предаде Асошиейтед прес, цитирана от БТА. Съдът публикува решението си днес в отговор на искане на депутати от опозицията за анулиране на вота на парламента от март с аргумента, че е противоконституционен. Опозиционните депутати използваха сълзотворен газ в парламентарната зала, за да попречат на вота, но въпреки това бе осигурена минималната необходима подкрепа от две трети от гласовете, за да бъде ратифицирано споразумението. Европейският съюз бе поставил ратифицирането на споразумението за демаркация на границата с Черна гора като предварително условие за премахване на визите за пътувания на косовски граждани в Шенгенската зона. Черна гора е одобрила споразумението. Опозицията в Косово твърди, че страната губи територии с това споразумение. Правителството и международни експерти отричат тези твърдения.", "date": "2018.04.30", "title": "Косовският съд: Ратифицирането на споразумението за границата с Черна гора е \nзаконно"}
{"url": "https://www.24chasa.bg/novini/article/6840426", "text": "Испанската полиция в сътрудничество с Американската агенция за борба с наркотиците, колумбийските държавни служби и Европол залови един тон кокаин и 1,5 милиона евро в брой на албанската мафия, предаде Танюг. При операцията бяха арестувани петима души. Полицията съобщи, че престъпната група, ръководена от албански граждани, е транспортирала огромни количества кокаин от Колумбия, използвайки за разпространението му дилъри от Испания, предава БТА. Разследването започнало миналия ноември, когато станало известно, че албанци, живеещи в Испания, са прехвърлили кокаин от Колумбия с чартърни полети. Водачите на групата се преселили в Испания, за да установят там център за внос на наркотика в Европа. Агентите на испанските служби са открили кокаин, складиран в Мадрид за по-нататъшно разпространение. В склада имало 790 пакета с общо тегло един тон и 1 550 000 евро, предназначени за плащане на транспорта. При операцията в Мадрид са арестувани двама албанци и двама испански граждани с полицейски досиета, които отговаряли за логистиката и транспорта на кокаина. Задържан е и босът на групата, който се занимавал с купуването на наркотика в Колумбия. Полицията е конфискувала и 5 автомобила, фалшиви регистрационни номера, мобилни телефони и оръжие с боеприпаси.", "date": "2018.04.30", "title": "Испанската полиция залови тон кокаин и 1,5 млн. евро на албанската мафия"}
{"url": "https://www.24chasa.bg/novini/article/6840418", "text": "На база на предварителни данни и оценки се очаква салдото по консолидираната фискална програма (КФП) на касова основа към април 2018 г. да бъде положително в размер на 1328,9 млн. лв. (1,3 на сто от прогнозния БВП). Това съобщава пресцентърът на Министерствота на финансите. За сравнение салдото по КФП към април 2017 г. бе излишък в размер на 1590,7 млн. лв. (1,6 на сто от БВП). Приходите и помощите по КФП към април 2018 г. се очаква да бъдат в размер на 12 941,6 млн. лв. (33,9 на сто от годишния разчет), като спрямо април 2017 г. се отбелязва ръст от 924,8 млн. лева. Ръстът спрямо предходната година се дължи основно на по-високите данъчни и неданъчни приходи, които нарастват с 996,5 млн. лв. (8,6 на сто), докато постъпленията от помощи остават по-ниски от отчетените за същия период на предходната година. Разходите по консолидираната фискална програма (вкл. вноската на България в бюджета на ЕС) към април 2018 г. са в размер на 11 612,7 млн. лв., което е 29,5 на сто от годишния разчет. За сравнение разходите по КФП за същия период на 2017 г. бяха в размер на 10 426,1 млн. лева.", "date": "2018.04.30", "title": "Очакват 1 328,9 млн. лв. излишък по консолидираната фискална програма"}
{"url": "https://www.24chasa.bg/novini/article/6840024", "text": "Дело за неизпълнение на съдебно решение е образувано срещу директорката на ОУ \"Пенчо Славейков\" в Пловдив Екатерина Делинова. Тя е уволнила на 11 юли 2016 г. преподавателя по история Пенчо Стоянов, който впоследствие е възстановен с решение на окръжния съд, но шефката му не го връща на работа и не му изплаща обезщетение от 2892 лева. Прокуратурата предприе действия срещу Делинова. \"В закона се казва, че който попречи или осуети изпълнението на съдебно решение, предвиденото наказание е до 3 г. затвор или глоба\", обясни говорителят на обвинителите Атанас Илиев. И уточни, че досъдебното производство срещу нея още не е приключило. Самата директорка научи от \"24 часа\" за делото срещу нея и отказа коментар. За да говори, трябвало да получи разрешение от просветното министерство и регионалния инспекторат. Делинова добави единствено, че оспорва във ВКС акта на окръжния съд и не смята за нужно да обсъжда в медиите кадровите си решения. \"Бях уволнен без предизвестие от нея. Преди това Делинова промени еднолично длъжностната характеристика за мястото ми, като постави изискване за магистърска степен. А по норматив бакалавърската е достатъчна\", обясни Стоянов. По думите му в заповедта дори било написано, че е \"старши учител\", а в действителност бил на длъжност \"учител\". 42-годишният педагог е завършил ПУ \"Паисий Хилендарски\". Преподавал е 12 г. история от 5 до 8 клас в ОУ \"Пенчо Стоянов\" в кв. \"Столипиново\", преди да му бъде прекратено трудовото правоотношение с мотива, че е необходима по-висока квалификация. \"Въвеждането на ново условие посредством длъжностна характеристика, която е нормативно определена, е недопустимо\", посочва пловдивският окръжен съд. Пенчо Стоянов очаква и ВКС да потвърди определението. Решението се очаква до дни. \"Беше нарушено правото ми да упражнявам професията си, която толкова обичам. Вече 2 г. съм принуден да упражнявам нискоквалифициран труд, за да издържам семейството си\", твърди историкът.", "date": "2018.04.30", "title": "Прокурори погват директорка за уволнен учител"}
{"url": "https://www.24chasa.bg/novini/article/6840433", "text": "Прокуратурата в Пловдив издирва малолетни деца, които са публикували в свой канал в „Ютуб” клипове с провокативни катерения по покриви и електрически стълбове. Търсят и родителите им, които ще бъдат наказани за липса на контрол, предава  Видеото, което предизвика проверката, беше изтрито в ранния следобед. На него момче на видима възраст около 13-14 години се провесва от покрива на висока сграда. Друг екстремен клип от зимата е заснет от върха на електрически стълб над гарови перони, като зад кадър се чуват детски гласове, които коментират, дали да се качат върху товарните вагони под жиците.", "date": "2018.04.30", "title": "Издирват малолетни в Пловдив заради клипове с опасни каскади"}
{"url": "https://www.24chasa.bg/novini/article/6840383", "text": "Поне 10 журналисти и 11 деца загинаха при три атентата в Афганистан в понеделник. Според АП това е денят с най-много загинали журналисти в страната след падането на талибаните от власт през 2001 г. Най-малко 25 души, включително осем журналисти, бяха убити при двойна самоубийствена атака в центъра на Кабул, отговорност за която пое “Ислямска държава”. Поне 45-има са ранените, сред които и шестима журналисти. Сред загиналите са фоторепортерът на Франс прес, оператор на местна тв станция и четирима полицаи. По същото време репортер на Би Би Си бе убит в източната провинция Хост. Камикадзе нападна румънски военни в конвой на НАТО в провинция Кандахар. При взрива са загинали 11 деца от мюсюлманско училище, които наблюдавали конвоя. При атаката са ранени 16 души, между които петима войници на пакта, девет цивилни и двама полицаи. ", "date": "2018.04.30", "title": "10 журналисти убити в Афганистан (Обзор)"}
{"url": "https://www.24chasa.bg/novini/article/6840404", "text": "Великобритания и САЩ поставиха началото на съвместен проект на стойност 25 милиона долара, в рамките на който ще изследват рисковете от срутването на огромен антарктически ледник, предаде Ройтерс. Петгодишното изследване, в което ще участват 100 учени, е най-големият съвместен антарктически проект между двете страни от 40-те години на миналия век. Учени от Република Корея, Германия, Швеция, Нова Зеландия и Финландия също ще помагат на британските и американските си колеги. Участниците в проекта ще изследват ледника Туейтс в Западна Антарктида, сравним по размери с щата Флорида в САЩ, съобщава БТА. Туейтс и близкият Пайн Айлънд са два от най-големите и бързо отстъпващи ледници в Антарктида. Ако и двата ледника рухнат внезапно, позволявайки намиращите се във вътрешността им ледове да си проправят бърз път към океаните, нивото им ще се повиши с около метър, застрашавайки градове от Шанхай до Сан Франциско и ниско разположени крайбрежни региони. В изследването учените ще разчитат на самолети, сателити, сонди, кораби и роботизирани подводници. Целта им е да разберат кога ще започне срутването на ледника - след десетилетия или след столетия.", "date": "2018.04.30", "title": "Британски и американски учени ще изследват съвместно антарктически ледник"}
{"url": "https://www.24chasa.bg/novini/article/6840445", "text": "Обществена поръчка, с която да се набавят нужните за 2 г. напред ваксини от задължителния имунизационен календар, обяви Министерството на здравеопазването. Прогнозната ѝ стойност е общо 66,4 млн. лв. без ДДС. С поръчката за две години здравното министерство иска да избегне евентуален дефицит. В последните години постоянно в България има недостиг на ваксини за малки деца. Проблемът е както заради забавени поръчки от страна на държавата, така и фактът, че производството на ваксините отнема много дълго време. Заради недостиг на ваксината “Пентаксим” през 2015 г. бе направен бартер с Турция, заради който бившият здравен министър Петър Москов в момента е подсъдим. Очаква се новата поръчка да осигури 410 хил. дози от 6-валентната ваксина срещу дифтерия, тетанус, коклюш, хепатит Б, полиомиелит, хемофилус инфлуенце тип Б за 24,6 млн. лв. и 140 хил. дози 5-валентна ваксина (срещу дифтерия, тетанус, коклюш, полиомиелит, хемофилус инфлуенце тип Б) за 5,6 млн. лв. Министерството планира закупуването и на 145 хил. дози за 4,2 млн. лв. от реимунизационната 4-валентна ваксина срещу дифтерия, тетанус, коклюш, полиомиелит. В същата поръчка се включва и закупуването на 850 хил. ваксини срещу тетанус, 370 хил. срешу пневмококи, 125 хил. дози педиатрична ваксина срещу хепатит Б, 270 хил. срещу морбили, паротит, рубеола и 600 хил. срещу туберкулоза. Общата им стойност е близо 31 млн. лв. По-малки количества ще бъдат закупени за ваксинации срещу коремен тиф, бяс, кримска хеморагична треска, както и някои серуми. ", "date": "2018.04.30", "title": "Поръчват запас за 2 години от ваксините, вкарали Петър Москов в съда"}
{"url": "https://www.24chasa.bg/novini/article/6840347", "text": "Предварителните данни на финансовото министерство показват, че хазната ще приключи април с излишък от 1 3 млрд.лв., съобщиха от финансовото министерство. За сравнение, към април 2017 г. излишъкът бе близо 1,6 млрд.лв. Месец април традиционно се характеризира с превишение на приходите над разходите поради спецификата на данъчния календар, уточняват от вадомството. За подобрението на бюджетното салдо през месеца допринасят и възстановените суми от ЕК в частта на помощите. В хазната се очаква да са влезли 12, 9 млрд.лв., което е с 924,8 млн. лв повече, в сравнение с април 2017 г. Ръстът идва от събрани повече данъци, а размерът на помощите се запазва, смятат експертите. Разходите, направени до април ще са 11,6 млрд.лв., което е 29,5 % от годишния разчет. За същия период на 2017 г. държавата беше похарчила 10 426,1 млн. лв. Ръстът на разходите по националния бюджет идва основно от по-високия размер на здравноосигурителните и социалните плащания, както и от увеличението на минималната пенсия от юли и октомври 2017 г.", "date": "2018.04.30", "title": "Горанов очаква 1,3 млрд. лв.\n излишък за април"}
{"url": "https://www.24chasa.bg/novini/article/6840459", "text": "Снежна буря е изненадала 14 туристи в Алпите в Швейцария, като е блокирала пътя до хижата им и те не са могли да се приберат през нощта. От студа и последвалите измръзвания са загинали 4-ма, а петима са с опасност за живота, пише немското издание \"Билд\". Загиналите са били в две различни групички за туристи. Те са прекарали студената вечер под открито небе при минусови температури, съобщават от полицията. Сред туристите е имало германци, италианци и французи. Тепърва ще се идентифицира самоличността на загиналите. 7 хеликоптера са се включили в издирването на бедстващите туристи. Когато успели да ги открият, единият от тях вече бил починал. Спасените туристи са откарани в болници, където пък други трима от туристите са починали от измръзвания.  От полицията продължават да разследват нещастния случай.", "date": "2018.04.30", "title": "Четирима туристи измръзнаха до смърт в Алпите в Швейцария, петима са с опасност за живота"}
{"url": "https://www.24chasa.bg/novini/article/6840467", "text": "Израелският премиер Бенямин Нетаняху директно обвини Иран, че тайно продължава развитието на военната си ядрена програма и така нарушава международното споразумение, с което бяха вдигнати санкциите срещу страната, съобщава Би Би Си, цитирано от  Нетаняху обяви, че разузнаването на еврейската държава се е добрало до 55 000 страници документи, свързани с разработките на ислямската република. По думите му Техеран е преместил ядрените си оръжия в секретен обект и така ги е скрил от международните наблюдатели. „Иранското ядрено споразумение е построено върху лъжи”, подчерта той и допълни, че информацията е стигнала и до САЩ, а ще бъде представена и на международните организации. Някои от документите са от преди години и, според премиера, доказват, че целта на Техеран винаги е била изграждането на ядрен арсенал. Иранският външен министър Джавад Зариф обвини Нетаняху, че „подвежда хората”. Сделката от 2015 г. отвори Иран към света и засили позициите на по-умерените политици в Техеран, от чиито кръгове е и президентът Хасан Рохани. Въпреки това американският държавен глава Доналд Тръмп на няколко пъти обяви, че страната му може да излезе от споразумението, ако то не бъде сериозно променено. Европейските страни настояват да не се предприемат стъпки назад.", "date": "2018.04.30", "title": "Нетаняху: Иран тайно продължава ядрената си програма"}
{"url": "https://www.24chasa.bg/novini/article/6840398", "text": "Турция ще приложи пакет за преструктуриране на задължения и социални реформи на стойност близо 6 милиарда долара, заяви премиерът Бинали Йълдъръм седмици преди предсрочните избори в страната, насрочени за 24 юни, предаде Ройтерс, цитирана от БТА. Йълдъръм, който говори след заседание на кабинета, посочи, че мерките ще струват на правителството между 22 и 24 милиарда лири (5,4-5,9 милиарда долара). Той добави, че мерките в пакета ще донесат повече от похарченото. Премиерът каза, че пакетът ще предостави на гражданите нови възможности за плащане на дълговете им към държавните институции и ще предложи бонуси на университетските студенти и пенсионерите.", "date": "2018.04.30", "title": "Йълдъръм: Ще приложим пакет социални мерки за близо 6 млрд. долара"}
{"url": "https://www.24chasa.bg/novini/article/6840284", "text": "ООН призова света към по-амбициозни действия в борбата срещу климатичните промени, преди да е станало прекалено късно, предаде Франс прес. Призивът прозвуча през първия ден от срещата в Бон, Германия, на представители от около 200 страни, подписали Парижкото споразумение за климата. \"Периодът от време, с който разполагаме, за да се противопоставим на климатичните промени скоро ще приключи. Трябва да станем по-амбициозни\", заяви специалният пратеник на ООН за климата Патрисия Еспиноса на пресконференция, разпространена в интернет, цитирана от БТА. Парижкото споразумение за климата от 2015 г. цели да задържи глобалното повишение на температурите в рамките на 2 или даже 1,5 градуса, обаче задълженията за съкращаване на емисиите на парникови газове, поети досега от подписалите страни, биха довели до свят, в който температурите са се повишили с 3 градуса, отбелязва АФП. \"Повишаване от такава степен би било изключително дестабилизиращо. Не можем да го позволим\", подчерта Еспиноса. Кръгът от преговори в Бон, който трябва да приключи на 10 май, е първият етап от една ключова година в борбата срещу климатичните промени, която ще завърши с конференция на ООН за климата в Полша през декември.", "date": "2018.04.30", "title": "ООН призовава да се действа във връзка с климата, преди да е станало прекалено късно"}
{"url": "https://www.24chasa.bg/novini/article/6840281", "text": "Най-важното е, че вече се отчита напредък по намирането на решения за двойни стандарт при храните. Анализите показват, че около 20% от продуктите имат различно съдържание на опаковките от страни в ЕС и у нас. Това се третира като нелоялна търговска практика. Това каза министърът на земеделието, храните и горите Румен Порожанов в предаването \"Още от деня\" по БНТ.  Не трябва темата да бъде фетишизирана. Нормално е да има някакви допустими отклонения. Проблемът се отнася за всички продукти. Предстои един нелек път, всяка от страните членки трябва да реагира на предложените изисквания. Ще организираме среща с големите вериги, за да постигнем споразумения за двойния стандарт, а не по-малко важна е темата и за цените на продуктите, каза още Порожанов. В момента, ако преминете пътя София-Варна, ще видите едни прекрасни поля, почти няма пустеещи земи. Производството на българските плодове и зеленчуци също нараства,  износът е нараснал с над 2 милиарда тона. Годишното подпомагане за производство на плодове и зеленчуци надхвърля 80 милиона лева. Засилва се възможността да изнасяме повече преработени зърнени култури. Искам ясно да разграничим кои са млечни продукти и кои са имитиращи продукти с палмово масло. Ще бъде приета наредбата да не се произвеждат и двата вида продукти в една и съща мандра, уверен съм в това, коментира земеделският министър.  Трябва да върнем самочувствието в българските млечни продукти. За Америка имаме износ на овче сирене, продуктът излиза за Америка на 2,50 долара, а това уронва престижа ни. Губи ни се имиджът на производител, коментира той. Окачваме много добре структурирана бъдеща селскостопанска политика, не трябва да се притесняват производителите. Земеделието ще запази своите субсидии, завърши той.", "date": "2018.04.30", "title": "Порожанов: Трябва да върнем самочувствието в българските млечни продукти"}
{"url": "https://www.24chasa.bg/novini/article/6838615", "text": "Адска болка, мрак и звук на цвърчаща кожа - това е само част от ужаса, който поражда киселината в лицето. Белезите - физически и душевни, остават за цял живот. Над 30 души, предимно жени, са жертви на това отвратително престъпление в България за последните 20 г. Виновниците за 95% от покушенията обаче се измъкват безнаказано. Първият осъден у нас за атака с киселина е Стилиян Петров - Малкия Хофман от Пловдив. ( Има и няколко обвинени от прокуратурата, но оправдани от съда. В България киселината се хвърля за сплашване или отмъщение, но не и за да улесни друго престъпление, както често се случва в чужбина. В Лондон например 25% от заливанията през 2016 г. са извършени при улични обири. По брой на тези престъпления Англия е първа в Европа В света - Индия. Бангладеш пък е начело по брой залети на 1000 души. Следват Непал, Камбоджа, Виетнам, Лаос. Според лекари и полицаи у нас много случаи на заливане с киселина така и не се разчуват. За пострадалите и близките им говоренето е не по-малко болезнено от самото изгаряне. Целта на нападателите винаги е лицето. Те са обсебени от мисълта да причинят не само мъчителни болки, но и да заразят жертвите си със “страха от грозотата”, да смажат самочувствието им и да отнемат тяхната индивидуалност, обясняват психолози. Рядко жертви на киселина в България са мъже. Докато в Англия те са 6 пъти повече от жените. Освен срещу хора киселината се плиска и при вандализъм към произведения на изкуството. Така германецът Ханс Болман съсипва над 50 картини на стойност 270 млн. марки (138 млн. евро) между 1977 и 2006 г. Сред тях има шедьоври на Рубенс, Рембранд и Дюрер. ( Мотивите за атаките основно са лични, но има и расови, и социалнополитически. Константина Кунева бе залята с киселина на 22 декември 2008 г. в Гърция заради синдикалната ѝ дейност там. Покушението бе оценено в света като най-жестоката атака срещу профсъюзен деец в последните 50 г. Според анализатори личните мотиви най-често са свързани с интимни отношения, силна страст, ревност, отхвърляне, отказ за сключване на брак, както и със спорове за имоти. Първата прочута жертва на киселината е принц от династията Сакс-Кобург и Гота, правуйчо на нашия цар. Принц Клемент Леополд е обезобразен от любовницата си Камила Рибицка на 17 октомври 1915 г. Той агонизира 6 месеца и умира на 27 април 1916 г. ( Жертва на нападение с киселина може да стане и непознат само защото е знаменитост или защото е от определена прослойка. Едно от покушенията, което потресе света напоследък, бе срещу Сергей Филин, балетмайстор на Болшой театър. Той е залят с киселина през 2013 г. Месец по-късно са задържани трима души, сред тях и поръчителят - балетистът Павел Дмитриченко. Той признава, че дал на извършителя 50 000 рубли, но с цел Филин да бъде пребит. Останал шокиран, като разбрал за киселината. В медиите версиите са от “лична неприязън” до корупция в театъра и спор за сърцето на 21-годишна балерина. Дмитриченко е осъден на 6 г. затвор, но обжалва. В България сред най-известните жертви на атаки с киселина е журналистката Анна Заркова. Въпреки преживяното тя не се отказа от трудната си работа на криминален журналист и анализатор. Друга мишена стана бившата шефка на Дирекцията за строителен контрол Светлана Гебрева (година след нападението тя почина от рак). Сериозно пострада и бизнесдамата Мария Бонева. Извършителите на покушенията срещу тях са неразкрити. Полицията обаче има надежда да стигне до мъжа с качулка, изгорил сладкарката Ажда Ибрахимова на 26 март т.г. За да ѝ помогне, Мария Бонева искаше да открие дарителска сметка, но срещна юридически пречки. Идеята ѝ бе пари от нея да се дадат като награда за информация, която да доведе до разкриването на злосторника. “Когато го издадат и полицията стигне до него, трябва с психологически методи да го накара да каже кой е поръчителят”, обясни Бонева пред “24 часа”. Единственият начин да се стигне до маскирания е тези, които знаят кой е, да бъдат мотивирани финансово”. Ключови за разследването са и веществените доказателства - видът киселина, съдът, в който е пренесена, наличието на отпечатъци, снимки от камери и др. За да се снабди с разяждащото вещество, извършителят трябва да има определени познания. Друг начин е да го изнесе от завод или лаборатория или пък да “мотивира” някого да го стори. Изследванията показват, че колкото по-лесно се купува киселина, толкова повече атаки има. Най-често се използват солна, сярна и азотна. Те са евтини (цените варират в зависимост от концентрацията, като най-ниската е няколко лева) и се използват в доста производства. С киселина, вероятно от акумулатор, на 16 октомври 2009 г. в Кърджали е залята 20-годишната Диана Димитрова. Студеното време и дрехите я опазват от големи изгаряния. Нападната е край автогарата малко преди 22 ч. До нея се доближава нисък мъж и плисва парливата течност. Лекарите установяват 2% изгаряния по лявата гърда, рамото и шията. Статистика за нападенията с киселина и за делата за тях у нас няма, тъй като ги водят по членове от глава “Престъпления против личността” в Наказателния кодекс (НК). Тя е за нанасяне на средна и тежка телесна повреда и обхваща много други деяния, например побоите. Предвидените наказания са от 3 до 10 г. затвор В Англия от м. г. се иска за това престъпление да се въведе доживотна присъда. “Трябва да са много по-големи, дори доживотен затвор. Сегашното законодателство с квалифицирането на заливането като телесна повреда не действа. И при средната, и при тежката телесна повреда психиката се уврежда и човек вече никога не е същият”, казва Мария Бонева. “Готова съм, ако трябва, напълно безплатно с мои приятели юристи да седнем и да пренапишем цялото това нещо специално за заливането с киселина. Сега сме евростолицата, а по мои данни случаят с Ажда е 36-ият от 2010 г. насам. Това нещо трябва да се спре”, казва Бонева. Тя самата бе залята с киселина на 11 ноември 2002 г. Не се предала на отчаянието заради децата и семейството си. Принц Леополд Сакскобургготски се среща с Камила Рибицка във Виена през 1913 г. Тя е дъщеря на служител на полицията, а той - капитан от хусарски полк в Австро-унгарската армия. През 1914 г. Камила настоява да се оженят. Леополд е наясно, че баща му няма да благослови брака. През 1915 г. двамата се договарят тя да получи компенсация от 4 млн. крони. На 17 октомври Камила изстрелва 5 куршума по него и счупва в лицето му шише със сярна киселина. Леополд губи едното си око и голяма част от лицето си. Умира след 6 месеца мъки.  Първата атака с киселина на серийния вандал Ханс Йоахим Болман е в градския парк в Хамбург 18 дни след смъртта на жена му. Тя пада от прозорец на 11 март 1977 г. Болман обичал да ходи с нея из галерии и музеи, знаел колко въздействащи са произведенията на изкуството върху хората. Когато останал сам, започнал да си купува сярна киселина от аптеките и да поврежда картини. Така нанесъл непоправими щети на над 50 платна, сред тях на шедьоври на Рембранд, Рубенс и Дюрер. Болман е роден през 1937 г. в Бреслау (днес Вроцлав). На 16 г. попада в психиатрична клиника с диагноза разстройство на личността. Работи като помощник на водопроводчик, но сменя работата си често. Неуспешно е лекуван с трепанация на черепа, която според някои изследователи довежда до ограничаване на умствения му капацитет. Първата жертва на Ханс е “Златната рибка” на Паул Клее, той поврежда и картината на Рубенс “Архиепископ Албрехт”.  През 1985 г. от ръката му е засегната “Даная” на Рембранд. Реставрацията им отнема много време, в един от случаите 21 г. Болман е осъден на 5 г. затвор за 20 повредени картини и заради един случай на жестокост към животно. Той излежава присъдата, но подновява вандализма. Захваща се с палежи. Два пъти е подлаган на терапия, която включва и рисуване. За 9 г. прави 1500 платна. Умира от рак през 2009 г.  ДИМИТЪР МАРТИНОВ Любовник, купил мерцедеса на залятата с кисeлина на 26 март в София Ажда Ибрахимова, е подозиран за престъплението, научи “24 часа”. Версията дошла след проверка на собствеността на сладкарката. Официално Ажда е посочила, че автомобилът е купен с пари от баща ѝ. Оказало се обаче, че живеещият в софийско село мъж няма достатъчно доходи, за да подари на дъщеря си подобна кола. Затова от МВР проверяват кой е човекът, който ѝ е дал парите за автомобила. Вероятно това е заподозреният, за когото преди време съобщи главният прокурор Сотир Цацаров. Той обясни, че МВР и прокуратурата работят по версията, че мотивът за престъплението е личен. Другата улика на разследващите е записът от близка камера, заснела нападението. На него се вижда как мъж с качулка дебне близо до кофите за боклук на бул. “Ал. Стамболийски” 175, където живее Ажда.  Той причаква жената да паркира другия си автомобил - опел, и хуква към нея. Залива я в лицето и бяга. Действието се развива за 10-ина секунди, но кадрите са с лошо качество, а мъжът е заснет в гръб. Единственият пряк свидетел Георги Пачеджиев не е видял престъпника в лице. Описа го като висок около 1,80 м мъж в активна възраст. Пачеджиев не го е преследвал, а се съсредоточил да помага на Ажда, която крещяла от болка. Всичко било в пушек. Георги дал якето си на 36-годишната жена, за да се избърше. Притекли се съседи, които носели вода. Веществото, с което е залята Ажда, е смесица от 2 киселини, показва експертиза. Нападателят го е носел в бурканче, което се продава във веригата магазини за играчки “Джъмбо”. Не се знае кога и от кой обект е купено. При заливането бурканчето паднало и се счупило. Ажда още е в “Пирогов” с изгаряния, основно по устата, носа, очите, лицето и главата Има поражения и по тялото. Претърпяла е серия от операции. Вече се подобрява. На 18 април жената е изведена от реанимация и прехвърлена в клиниката по изгаряния. Ажда и мъжът ѝ Джума Юзчелик въртят малък семеен бизнес със сладкарски изделия. Те имат 15-годишна дъщеря. Семейството се нанесло в апартамента, пред който става нападението, преди 10-ина г. Тогава Джума се преместил от Турция в България и работел в сладкарски цех. По-късно Джума напуснал и с Ажда отворили собствен цех. Потръгнало им и започнали да зареждат малки сладкарници, отворили и собствена пекарна на ул. “Цар Симеон” в София. Преди нападението имали планове да си купят собствена къща в крайните квартали на София.  РАДКО ПАУНОВ 2 часа през нощта, 23 юни 2005 г. На 3-ия етаж в блок 185 в пловдивския кв. “Тракия” се е притаил Стилиян Петров-Малкия Хофман.  Той е обзет от дива ревност, че 30-годишната му приятелка Боряна Костадинова го е изоставила. Младата жена се прибира, когато вижда мъжа ,приклекнал до вратата на апартамента. Той се изправя и лисва буркан с киселина в лицето ѝ. После побягва и едва не се препъва в познат на Боряна, който я е изпратил до блока и изчаквал да светне лампата на етажа. Като чул писъците, се върнал, но не успял да спре престъпника. Боряна губи дясното си око. Претърпява 8 пластични операции на лицето, раменете и шията. Неотлъчно до нея е майка ѝ Незабравка Йорданова. Тя казва, че дъщеря ѝ преживяла истински кошмар, но не се предала. Малкия Хофман бе заловен и осъден на 8 г. и половина затвор. Наказанието му влезе в сила на 9 юли 2007 г. Хофман обаче бе пуснат предсрочно, което още повече отчая Боряна. Стилиян бе първият осъден у нас за заливане с киселина. Първоначално при разпитите той се опитвал да прехвърли отговорността на друг. Следи от адската течност по ръцете му обаче го заковали. Когато Боряна научила, че бившият ѝ приятел е пуснат от затвора, веднага се обадила на майка си да прибере детето ѝ от училище. Тогава то е на 9 г. Години наред Боряна се бори да преодолее болката и шока. Признава, че на моменти е рухвала и психически. Тя и Стилиян живели заедно 2 г. на квартира. Последните 6 месеца от връзката им мъжът постоянно я биел и тормозел. В края на май 2005 г. Боряна го напуснала, а той не могъл да го понесе. “Обсипваше със заплахи мен, майка ми и сестра ми, както и мои приятелки. Подадох оплакване в полицията, но и те го подцениха”, разказа тогава пред “24 часа” Боряна. Малкия Хофман постоянно повтарял, че ще я убие. Тя се скрила за около месец при познати извън Пловдив. За да се виждат, майка ѝ и сестра ѝ идвали при нея, като се прехвърляли на различни коли, защото Стилиян ги следял. Боряна се върнала и след 3 дни той я атакувал с киселината. “Преди това ми прати есемес, че я е купил за 100 лв.”, връща се към ужасния ден майката на Боряна - Незабравка. “Искал е да ме съсипе - щом не съм с него, с никой друг да не мога да бъда. Това бе отмъщение от злоба. Смяташе, че ще му се присмиват, защото съм го зарязала”, казва след нападението младата жена. Макар да се е възстановила, тя не може да забрави преживените мъки.", "date": "2018.04.30", "title": "Лисват киселина по любими хора, знаменитости и шедьоври"}
{"url": "https://www.24chasa.bg/novini/article/6840115", "text": "Депутатът от ГЕРБ и председател на парламентарната енергийна комисия Делян Добрев написа преди минути във фейсбук в отговор на лидера на БСП Корнелия Нинова: \"По повод опита на Корнелия Нинова от днес да се изяви като спасител на нацията и борец срещу палмовото масло се почувствах длъжен да защитя истината. Законът на Корнелия нямаше нищо общо с качеството на храните. Аз внесох редакция на всички нейни текстове от първо четене и тя разгорещено защитаваше от трибуната моите предложения на второ четене, все едно са нейни. ? Текстовете обаче бяха за защита на българските производители, а не за палмовото масло или други подобни съставки... Законът остана докрай с вносител Корнелия Нинова и група народни представители, приет от НС и това може лесно да се провери... P.S. Благородно пропускам факта, че в своя пост във фб тя самата си противоречи. Няма как един закон да е върнат от Плевнелиев, без да е приет преди това от НС. И отново в интерес на истината, въпреки връщането от президента, законът бе повторно гласуван и окончателно приет от Народното събрание\".", "date": "2018.04.30", "title": "Добрев отговаря на Нинова: Законът й нямаше нищо общо с качеството на храните"}
{"url": "https://www.24chasa.bg/novini/article/6840117", "text": "Иран има техническия капацитет да обогатява уран до по-високо равнище, отколкото преди сключването на многонационалното споразумение за ограничаване на ядрената му програма, заяви ръководителят на иранската Организация за атомна енергия Али Акбар Салехи, цитиран от Ройтерс и БТА. \"Иран не блъфира.От техническа гледна точка ние сме напълно готови да произвеждаме по-високообогатен уран, отколкото преди да бъде постигнато споразумението. Надявам се Тръмп да се вразуми и да остане в сделката\", заяви Салехи по иранската държавна телевизия. Съгласно споразумението равнището на обогатяване на уран в Иран трябва да остане около 3,6 процента. Иран спря да произвежда уран, обогатен до 20 процента, и се отказа от по-голямата част от запасите си като част от споразумението със САЩ, Великобритания, Франция, Германия, Китай и Русия, припомня Ройтерс. Уран, обогатен до 20 процента, е доста над равнището от 5 процента, което нормално се изисква за гориво за граждански АЕЦ, макар да е доста под нивото от 80-90 процента на високообогатения уран, необходим за ядрена бомба, отбелязва агенцията. ", "date": "2018.04.30", "title": "Иран: Можем да правим по-обогатен уран, ако САЩ напуснат ядрената сделка"}
{"url": "https://www.24chasa.bg/novini/article/6840119", "text": "Във връзка с нарастването на въздушния трафик, BULATSA, ГД \"Гражданска въздухоплавателна администрация\" и \"Летище София\" ЕАД са предприели допълнителни мерки за ограничаване на самолетния шум до летището, влезли в сила от 26 април, съобщиха от ДП \"Ръководство на въздушното движение\" /РВД/. Мерките са в резултат от целенасочената им политика за намаляване въздействието на авиацията върху околната среда в условията на нарастващ трафик. Основният приоритет е безопасно провеждане на полетите в интерес както на пътниците, така и на жителите на София и околните населени места. Въвежда се процедура за намаляване на авиационния шум при отлитане в източно направление, която предвижда след излитане самолетите, които се отправят към западно-европейските летища, да набират абсолютна височина от 4500 фута/1370 метра, след което да изпълняват завой на ляво. Мярката ще позволи да не се прелита над с. Долни Богров, а ако някои от тях минават, ще бъдат на височина от 1000 метра над сградите, вместо на 400 метра, както беше досега. Ще бъде намален и авиационният шум при спиране на самолетите, след кацане на пистата на Летище София. Процедурата отчита увеличената дължина на пистата и предвижда след кацане самолетите да не спират чрез използване на максималната обратна тяга на двигателите. Това ще позволи намаляване на шума над кварталите, разположени непосредствено до летището (\"Хр. Ботев\", \"Сухата река\", \"В. Левски\"). В случаите на задължително излитане в посока към София за времето 23.00 - 06.00 часа, то ще се изпълнява от началото на пистата. Предвижда се използване на цялата увеличена дължина на пистата на летище София и ще позволява прелитането над града да се извършва на по-голяма височина. Процедура за забрана за отклонение от установените траектории на полета, с цел съкращаване на дължината на маршрута, при абсолютна височина по-малка от 5000 фута/1500 метра ще ограничи практиката веднага след излитане самолетите да се отправят по най-късия път към летището за кацане. Мярката ще намали самолетния шум над София и с. Долни Богров.", "date": "2018.04.30", "title": "Намаляват шума от самолети край летище София"}
{"url": "https://www.24chasa.bg/novini/article/6840138", "text": "Новият британски вътрешен министър Саджид Джавид заяви днес, че най-спешната му задача е да осигури справедливо отношение към имигрантите от т.нар. поколение \"Уиндръш\" след скандала, който принуди предшественичката му Амбър Ръд да подаде оставка, предаде Ройтерс. Ръд се оттегли от поста вътрешен министър късно снощи, след като заяви, че неволно е подвела парламента по спорния въпрос. Правителството беше критикувано заради отношението към някои дългогодишни постоянно пребиваващи лица от Карибите, погрешно класифицирани като нелегални имигранти. \"Най-належащата ми задача е да помогна на тези британски граждани, дошли от Карибите, т.нар. поколение \"Уиндръш\", и да се погрижа всички те да бъдат третирани почтено и справедливо, както заслужават\", каза Джавид пред медиите. Поколението \"УиндръшУ е наречено така по името на кораба, който първи транспортира около 500 имигранти от Карибите след Втората световна война, помогнали на практика за възстановяването на Великобритания в последвалите трудни години. Скандалът назря, след като стана ясно, че властите искат да депортират отдавна установили се граждани, тъй като нямат документи, удостоверяващи пристигането им на Острова. Документите са унищожени неотдавна от граничните власти. Големият спор бе дали това е станало по времето, когато Тереза Мей е била министър на вътрешните работи или на нейния предшественик от Лейбъристката партия. В крайна сметка Амбър Ръд понесе последствията.", "date": "2018.04.30", "title": "Новият британски вътрешен министър: Справедливост за имигрантите от поколението \"Уиндръш\""}
{"url": "https://www.24chasa.bg/novini/article/6840127", "text": "Окръжна прокуратура  Бургас предаде на съд 49-годишният Кирил Г., който премаза с автомобила си \"Шевролет\" 16-годишният ученик Костадин Джардов. Кървавият инцидент стана рано сутринта на 20 ноември, м.г., когато момчето тръгвало за училище. Кирил Г.  е обвинен за това, че при управление на автомобила в района на кръстовището до военоморска база Атия е нарушил правилата за движение, карайки с превишена скорост. Според направената експертиза шевролетът на бургазлията се е движел с 95 км/ч при разрешена до 60 км/ч. Въпреки наличието на пешеходна пътека в района водачът не  е  намалил скоростта, нито е спрял, за да пропусне преминаващия пешеходец. 49-годишният шофьор е обвинен в причиняване на смърт по непредпазливост. Очаква се Окръжен съд Бургас да насрочи заседанието си. Убитият Костадин бе 10-класник в гимназията по туризъм  в Бургас. Той бил амбициозен ученик, явявал се на конкурси, имал мечта да отвори собствен ресторант.", "date": "2018.04.30", "title": "Изправят на съд шофьора, убил 16-годишен ученик на зебра край Атия"}
{"url": "https://www.24chasa.bg/novini/article/6840175", "text": "Със заповед от 30.04.2018 г., главният прокурор Сотир Цацаров утвърди указание за работа на прокуратурата на Република България по преписки и досъдебни производства, образувани по съобщения за осъществено домашно насилие, за закана с убийство и за нарушена заповед за защита от домашно насилие, съобщиха от прокуратурата на своя сайт. Целта на указанието е да бъде създаден унифициран механизъм за своевременна реакция на прокурорските органи в такива случаи, както и да се защитят ефективно правата на пострадалите лица. Указанието въвежда задължителни единни процедури при подаване на сигнали /жалби/ за домашно насилие, за закана с убийство и за нарушена заповед за защита от домашно насилие. Предвижда се незабавно започване на действия от страна на дежурните прокурори веднага след приемането на сигнала. При лично явяване на пострадалия в районната прокуратура задължително му се снемат писмени обяснения от дежурен прокурор, като му се предоставя и възможност да попълни формуляр, съдържащ и информация за неговите права. Предвидено е, че когато прокурорът установи данни за непосредствена опасност за живота и здравето на пострадалото лице, той незабавно уведомява съответното полицейско управление за предприемане на мерки съобразно ЗМВР и ЗЗДН. Въвежда се задължително установяване на определени обстоятелства още в началото на проверката, сред които дали деецът се води на отчет в психиатрично заведение, дали притежава оръжие, дали са постъпвали други сигнали срещу него, дали на мястото на произшествието е присъствало дете и др. Указанието съдържа и конкретни разпоредби относно своевременното разследване при досъдебно производство и необходимостта от мерки за защита на пострадалия по реда на НПК. Предвидено е задължение за незабавно уведомяване и взаимодействие със съответната териториална Дирекция „Социално подпомагане” при данни за осъществено домашно насилие над дете или в присъствието на дете, както и на лице с увреждания. На районните прокурори се възлага организацията на взаимодействието с органите на МВР, както и провеждането на ежемесечни координационни срещи с началниците на съответните полицейски управления за преглед на сроковете и изпълнението на указанията по всички преписки и досъдебни производства с предмет домашно насилие, закана с убийство и нарушени заповеди за защита от домашно насилие.", "date": "2018.04.30", "title": "Цацаров нареди на прокурорите незабавно да действат при сигнал за домашно насилие"}
{"url": "https://www.24chasa.bg/novini/article/6840152", "text": "37-годишен български гражданин e осъден на 2 години затвор от съдия от Върховния съд на Бермудските острови опит да обере банкомати, пише Jamaica Observer. Данаил Дамов също така е осъден и на шест месеца за увреждане на банкомати четири месеца за повреждане на друг. Прокурорът Алън Ричардс заяви, че Дамов е дошъл в Бермуда като посетител от България, за да извърши \"сложно престъпно дело\", което изисква \"разбиране и решителност\". Според Ричардс, престъпленията обхващат \"значителен\" период от време и включват две отделни посещения на острова за \"цел на измама\". Съдът е установил, че Дамов пристига в страната през септември 2016 г. и е засечен от охранителните камери как рови в банкомат с друг човек. Банкоматът е бил проверен и в четеца на картите са открити два малки пробивни отвора. Паричните средства са били изтеглени по-късно в Доминиканската република. Дамов се завърнал в Бермуда на 10 октомври 2017 г. и три дни по-късно в банкомат на \"Пайт Плаза\" е открито устройство за изписване. На банката  е струвало 535 щатски долара, за да поправи банкоматите и да замени тестовата карта, както и още 1000, за да замени картите на клиентите си. Дамов, представляван от адвокат Ричард Хорсман, се е признал за виновен по трите престъпления на 13 април 2018 г. Той се е извинил на съда в петък и заявил, че е направил \"голяма грешка\" и е \"дълбоко съжалява\". Той добави, че е прекарал последните шест месеца в ареста и че никога няма да \"направи това отново\". Съдията Чарлз Ета Симънс заяви, че има очевидно планиране на престъпленията, които също изискват сложно оборудване. Превод: 24 часа онлайн", "date": "2018.04.30", "title": "Затвор за българин, опитал да обере банкомати на Бермудите"}
{"url": "https://www.24chasa.bg/novini/article/6840181", "text": "Опозиционният лидер и кандидат за премиер на Армения Никол Пашинян заяви днес, че ако бъде избран, възнамерява да състави \"правителство на съгласието\", предаде ТАСС, цитирана от БТА. Кандидатът на опозиционната партия \"Елк\" каза това на среща с депутати от Републиканската партия, която има абсолютно мнозинство в парламента. По думите му правителството трябва да бъде образувано според резултата от утрешния избор на премиер. \"Не казвам, че съм решил - не, аз възнамерявам да сформирам правителство на съгласието\", уточни той и увери, че ако бъде избран, няма да прави \"кадрови чистки\" и \"ще остави професионалистите\" да продължат да работя в държавните структури. Пашинян ще стане премиер, ако за него гласуват поне 53 депутати от 105-местния парламент на републиката. Републиканската партия има 58 гласа, следвана от блока \"Царукян\" с 31, блока \"Елк\" с 9 и \"Дашнакцутюн\" със 7 места. Последните три партии вече обявиха, че техните депутати ще гласуват утре за Пашинян. Републиканската партия декларира, че няма да издига свой кандидат. В Армения от 13 април има масови опизиционни митинги заради избирането на бившия президент Серж Саркисян за премиер. На 23 април Саркисян подаде оставка, припомня ТАСС.", "date": "2018.04.30", "title": "Арменският опозиционер Пашинян: Искам \"правителство на съгласието\""}
{"url": "https://www.24chasa.bg/novini/article/6840183", "text": "Редовното правителствено заседание ще се проведе както обикновено – в сряда, 2 май, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА АДМИНИСТРАТИВЕН МОНИТОРИНГОВ ДОКЛАД ЗА 2017 Г. ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ НА РЕПУБЛИКА БЪЛГАРИЯ ЗА ИНТЕГРИРАНЕ НА РОМИТЕ 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №343 НА МИНИСТЕРСКИЯ СЪВЕТ ОТ 2008 Г. ЗА СЪЗДАВАНЕ НА КОМИСИЯ ПО ПРОЗРАЧНОСТ ПО ЗАКОНА ЗА ЛЕКАРСТВЕНИТЕ ПРОДУКТИ В ХУМАННАТА МЕДИЦИНА И ОПРЕДЕЛЯНЕ НА НЕЙНИЯ СЪСТАВ 3. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „БЪЛГАРСКА АСОЦИАЦИЯ ДИАБЕТ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ 4. ПРОЕКТ НА РЕШЕНИЕ ЗА ОТПУСКАНЕ НА ПЕРСОНАЛНИ ПЕНСИИ ПО КОДЕКСА ЗА СОЦИАЛНО ОСИГУРЯВАНЕ 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ИЗДРЪЖКА НА ДЕЙНОСТИТЕ ПО ВЪЗПИТАНИЕ И ОБУЧЕНИЕ НА ДЕЦАТА И УЧЕНИЦИТЕ В ЧАСТНИТЕ ДЕТСКИ ГРАДИНИ И УЧИЛИЩА И ЗА ИЗПЛАЩАНЕ НА СТИПЕНДИИ НА УЧЕНИЦИТЕ В ЧАСТНИТЕ УЧИЛИЩА 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА АПОРТИРАНЕ НА ИМОТ – ЧАСТНА ДЪРЖАВНА СОБСТВЕНОСТ, В КАПИТАЛА НА „НАЦИОНАЛНА КОМПАНИЯ ИНДУСТРИАЛНИ ЗОНИ“ ЕАД – СОФИЯ 7. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗДРАВЕОПАЗВАНЕТО 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА СЛИВНИЦА, СОФИЙСКА ОБЛАСТ 9. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3604-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР И ИНДУСТРИЯ), ПРОВЕДЕНО НА 12 МАРТ 2018 Г. В БРЮКСЕЛ 10. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФА №4 ЗА ТАКСИТЕ, КОИТО СЕ СЪБИРАТ В МИНИСТЕРСТВОТО НА ВЪТРЕШНИТЕ РАБОТИ ПО ЗАКОНА ЗА ДЪРЖАВНИТЕ ТАКСИ, ПРИЕТА С ПОСТАНОВЛЕНИЕ №53 НА МИНИСТЕРСКИЯ СЪВЕТ ОТ 1998 Г. 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА РЕГИСТЪР БУЛСТАТ 12. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА АГЕНЦИЯТА ПО ГЕОДЕЗИЯ, КАРТОГРАФИЯ И КАДАСТЪР, ПРИЕТ С ПОСТАНОВЛЕНИЕ №242 НА МИНИСТЕРСКИЯ СЪВЕТ ОТ 2016 Г. 13. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА 2018-2020 Г. ЗА ИЗПЪЛНЕНИЕ НА СТРАТЕГИЯТА ЗА НАМАЛЯВАНЕ ДЕЛА НА ПРЕЖДЕВРЕМЕННО НАПУСНАЛИТЕ ОБРАЗОВАТЕЛНАТА СИСТЕМА (2013-2020) 14. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА ИЗМЕНЕНИЕ НА ОПЕРАТИВНА ПРОГРАМА „ДОБРО УПРАВЛЕНИЕ”, СЪФИНАНСИРАНА ОТ ЕВРОПЕЙСКИЯ СОЦИАЛЕН ФОНД И ОТ ДЪРЖАВНИЯ БЮДЖЕТ, ОДОБРЕНА С РЕШЕНИЕ ЗА ИЗПЪЛНЕНИЕ НА ЕВРОПЕЙСКАТА КОМИСИЯ С(2015) 1010 ОТ 2015 Г., И ПРОЕКТ НА ИЗМЕНЕНИЕ НА СПОРАЗУМЕНИЕТО ЗА ПАРТНЬОРСТВО НА РЕПУБЛИКА БЪЛГАРИЯ, ОЧЕРТАВАЩО ПОМОЩТА ОТ ЕВРОПЕЙСКИТЕ СТРУКТУРНИ И ИНВЕСТИЦИОННИ ФОНДОВЕ ЗА ПЕРИОДА 2014-2020 Г., ОДОБРЕНО С РЕШЕНИЕ ЗА ИЗПЪЛНЕНИЕ НА ЕВРОПЕЙСКАТА КОМИСИЯ С(2014) 5582 ОТ 2014 Г. И ЗА АКТУАЛИЗИРАНЕ НА ФИНАНСОВОТО РАЗПРЕДЕЛЕНИЕ НА СРЕДСТВАТА ОТ ЕВРОПЕЙСКИЯ СОЦИАЛЕН ФОНД, ЕВРОПЕЙСКИЯ ФОНД ЗА РЕГИОНАЛНО РАЗВИТИЕ И КОХЕЗИОННИЯ ФОНД ПО ТЕМАТИЧНИ ЦЕЛИ И ПО ОПЕРАТИВНИ ПРОГРАМИ, ОДОБРЕНО С РЕШЕНИЕ №184 НА МИНИСТЕРСКИЯ СЪВЕТ ОТ 2014 Г. 15. ПРОЕКТ НА РЕШЕНИЕ ЗА ОПРЕДЕЛЯНЕ НА МИНИСТЕРСТВО, КОЕТО ДА НОМИНИРА СВОЙ ПРЕДСТАВИТЕЛ ЗА ЧЛЕН НА УПРАВИТЕЛНИЯ СЪВЕТ НА НАЦИОНАЛНАТА АГЕНЦИЯ ЗА ПРОФЕСИОНАЛНО ОБРАЗОВАНИЕ И ОБУЧЕНИЕ ЗА МАНДАТА 2018-2022 Г. 16. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „СЪЮЗ НА ВОЕННОИНВАЛИДИТЕ И ВОЕННОПОСТРАДАЛИТЕ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ", "date": "2018.04.30", "title": "Вижте какво решава Министерският съвет утре"}
{"url": "https://www.24chasa.bg/novini/article/6840190", "text": "Депозитите в гръцките банки са отчели растеж през март за втори пореден месец, според данни на централната банка, цитирани от в. \"Катимерини\". Депозитите на фирми и частни лица са нараснали до 126,02 милиарда евро през март тази година спрямо 124,92 милиарда евро през февруари, посочи Банката на Гърция, предава БТА. Гръцките банки загубиха около 90 милиарда евро или една трета от депозитите, след като страната затъна в дългова криза в края на 2009 г., отчасти заради опасения за излизане от еврозоната. Около 17 милиарда евро се върнаха в банковата система през месеците след изборите през юни 2012 г., които доведоха до съставяне на ново правителство и успокоиха страховете, че Атина може да напусне единния валутен съюз.", "date": "2018.04.30", "title": "Банковите депозити в Гърция са се увеличили през март за втори пореден месец"}
{"url": "https://www.24chasa.bg/novini/article/6840192", "text": "Кампанията за деклариране на доходите на физическите лица приключи в офисите на НАП. Подадени са над 500 000 декларации. Приблизително половината от тях са изпратени по интернет, подписани с електронен подпис или с безплатния персонален идентификационен код - ПИК. От НАП отчитат сериозно повишаване на интереса към е-подаването на декларации от физическите лица, съобщават от пресцентъра на НАП. Системата за онлайн деклариране ще продължи да работи до полунощ, а Централна поща в столицата приема декларации до 20,00 ч. на 30 април. „Всяка втора декларация за доходите е получена онлайн тази година. Интересът към е-услугите на НАП е разбираем, тъй като те спестяват разходи и време както на гражданите, така и на администрацията“, коментира по повод края на кампанията Боряна Георгиева, директор „Обслужване“ в НАП", "date": "2018.04.30", "title": "Приключи кампанията за подаване на данъчни декларации към НАП"}
{"url": "https://www.24chasa.bg/novini/article/6840189", "text": "Момиченце на 2 г. оставя сираче 25-годишната Вилислава Русева, която днес загина на място, след като се удари с АТВ в дърво, научи \"24 часа\". Трагедията се разигра в пловдивското село Белащица, на обходен път. Водачката няма книжка, карала е без каска, а самото возило не е било регистрирано. Само преди няколко дни Вилислава е публикувала снимка на АТВ-то си в социалните мрежи.", "date": "2018.04.30", "title": "Вижте загиналата с АТВ шофьорка (Снимки)"}
{"url": "https://www.24chasa.bg/novini/article/6840194", "text": "Южна Корея заяви, че ще премахне високоговорителите, излъчващи пропаганда, от границата със Северна Корея, след позитивните резултати от срещата на върха миналата седмица, предаде ДПА, като се позова на агенция Йонхап, съобщи БТА. Предвидено е работата по премахването им да започне утре, заяви министерството на отбраната в Сеул - стъпка, целяща допълнително намаляване на военното напрежение. Южна Корея вече спря излъчването на послания против Северна Корея в началото на миналата седмица. Сеул използва високоговорители, за да излъчва послания през границата, от 1963 г. След временно прекратяване, през януари 2016 г. Сеул възобнови излъчването, след като Пхенян извърши ядрен опит. Тогава бе споменато, че мощните високоговорители са разположени на около 11 места по протежение на 240-километровата гранична зона. Южнокорейските медии съобщиха, че Пхенян също е намалил трансграничната пропаганда в отговор на срещата на върха миналата седмица.", "date": "2018.04.30", "title": "Южна Корея премахва от границата с КНДР високоговорителите, излъчващи пропаганда"}
{"url": "https://www.24chasa.bg/novini/article/6840245", "text": "Узбекистан и Турция имат всички възможности в следващите години да достигнат стокооборот до 5 милиарда долара, заяви днес турският президент Реджеп Тайип Ердоган, цитиран от ТАСС и БТА. През 2017 г. обемът на двустранния стокооборот на нашите страни нарасна с 30 процента и бе в размер на 1,5 милиарда долара, а още през първата четвърт на текущата година тази цифра се увеличи с още 20 процента. Тези показатели свидетелстват, че сме на верен път, каза Ердоган след края на преговорите по време на официалното му посещение в Узбекистан. Той посочи, че сред взаимните приоритети е също укрепване и развитие на транспортно-логистичното сътрудничество. Ердоган каза, че представителите на деловите среди в Турция проявяват интерес към Узбекистан, където за техните фирми създават широки възможности. Той отбеляза, че това произтича и от факта, че двата народа са свързани с общи културни ценности. Президентът на Узбекистан Шавкат Мирзийоев и турският му колега Реджеп Тайип Ердоган посетиха днес узбекско-турски бизнес форум в Ташкент с участието на водещи държавни и частни фирми от двете страни.", "date": "2018.04.30", "title": "Ердоган: В следващите години Турция и Узбекистан могат да достигнат стокооборот до 5 млрд. долара"}
{"url": "https://www.24chasa.bg/novini/article/6840249", "text": "Състав на Окръжен съд - Шумен върна на прокуратурата дело за длъжностно присвояване срещу частен съдебен изпълнител, съобщиха от пресслужбата на съда, цитирани от БТА. Делото бе внесено в съда в края на месец февруари и се съдържа в 91 тома. Подсъдим по делото е частният съдебен изпълнител Асен Тонев. Той бе предаден на съд за длъжностно присвояване в особено големи размери - 321 109 лева, както и за избягване установяването и укриване на данъчни задължения. Делото се връща на прокуратурата заради пропуски в разследването и наличието на пороци в обвинителния акт, които са съществени и нарушават правото на защита на подсъдимия, посочват от пресслужбата на съда. Определението за прекратяване на съдебното производство и връщане на делото на фазата на досъдебното производство подлежи на протестиране и обжалване.", "date": "2018.04.30", "title": "Върнаха на прокуратурата дело срещу частен съдебен изпълнител, обвинен в присвояване"}
{"url": "https://www.24chasa.bg/novini/article/6840151", "text": "След като стана част от един от трите национални центрове за върхови постижения, Технически университет – Варна вече e част от още един мащабен финансиран проект. Ректорът, проф. д.н. инж. Росен Василев подписа договора за изпълнение на проект G05M2OP001-1.002-0023-С01  \". Проектът предвижда изграждане на Национален център за компетентност чрез обединяване усилията на седем водещи научни организации и университети в България за повишаване нивото на провежданите от тях научни изследвания и успешната комерсиализация на получените резултати в приоритетна за българската икономика област „Мехатроника и чисти технологии“, определена в Иновационната стратегия за интелигентна специализация 2014 – 2020. Основната дейност ще бъде извършване на пазарно ориентирани научни изследвания от водещи изследователи и техните екипи. В ТУ - Варна ще бъде оборудвана мобилна лаборатория „Изследване на подводни шумове, сигнали и вибрации на морски съдове и съоръжения“, включително закупуване на софтуерни приложения и осигуряване на подходящата материална база за научни изследвания. Научният екип от ТУ-Варна ще работи в направление ”Интелигентни мехатронни системи за измерване и контрол”. В Технически университет – Варна ще се извършват акустични и хидроакустични измервания, изследване, контрол и диагностика на шум и вибрации на надводни съдове и подводни апарати. Ще се изследват подводен хабитат, флора и фауна, рибни пасажи и стада от делфини за целите на опазване на околната среда, биоразнообразието и промишления риболов. Ще се извършват хидроакустични сеизмологични измервания и изследвания за целите на геофизиката, сеизмологията и експлоатацията на подводните ресурси. Средствата за финансиране на проекта (общ бюджет: 23 569 719 лева), са осигурени по Приоритетна ос 1 „Научни изследвания и технологично развитие“ на Оперативна програма „Наука и образование за интелигентен растеж“, съфинансирана от Европейския фонд за регионално развитие. Научните екипи от Tехнически университет-Варна, които ще работят по проектите Национален център за върхови постижения по мехатроника и чисти технологии и Център за компетентност \"Интелигентни мехатронни, eко- и енергоспестяващи системи и технологии\" направиха и своята първа обща среща. Повече от 30 преподаватели ще участват в изграждане на три нови лаборатории „Транспортен инженеринг - енергийно ефективен електрически транспорт“, „Роботизирани системи - морска роботика“ и „Изследване на подводни шумове, сигнали и вибрации на морски съдове и съоръжения“. Заместник-ректорът по научната и научно приложната дейност доц. д-р инж. Розалина Димова, подчерта при откриване на срещата, че Технически университет - Варна е сред водещите университети в България, които ще имат възможност да повишават нивото на провежданите от тях научни изследвания в приоритетната за българската икономика област „Мехатроника и чисти технологии“, определена в Иновационната стратегия за интелигентна специализация 2014-2020 на Република България. Проектите предвиждат изпълнение на съвременен дългосрочен научен план, съобразен и с нуждите на българската индустрия. Ръководителят на Центъра за национални и международни проекти в ТУ – Варна, д-р инж. Живко Близнаков представи изискванията, които трябва да се следват при изпълнение на проектите. Структурата, екипите и научните цели на трите лаборатории представиха доц. д-р инж. Никола Николов - ръководител на лаборатория „Роботизирани системи - морска роботика“, доц. д-р инж. Валентин Гюров - ръководител на лаборатория „Транспортен инженеринг - енергийно ефективен електрически транспорт“ и гл. ас. д-р Христо Живомиров от състава на лабораторията „Изследване на подводни шумове, сигнали и вибрации на морски съдове и съоръжения“. Срокът за изпълнение на проектите е 2018г. - 2023 г. Университетът ще осигури всички необходими условия за устойчиво използване на новоизградената инфраструктура и след приключване на проекта. Ще се контактува активно с български и чужди фирми за трансфер на иновации или цялостни технологични решения. Проектите за двата Центъра са част от стратегията на университета за създаване на единно образователно пространство, обединявайки науката, образованието и бизнеса. Научният екип на университета се състои от водещи специалисти, които ще имат своя шанс да повишат квалификацията си, да специализират в международни институти и да подобрят качеството и количеството на получаваните резултати в зависимост от възможностите на изградената инфраструктура. Участниците ще развият нови умения за изследователско сътрудничество, интеграция и комуникации с бизнеса. Младите учени и докторанти ще надграждат своето образование и познания в научните области. Бизнесът ще има шанс да получи за своите технологии съдействие и резултати, интерпретирани на високо научно ниво.", "date": "2018.04.30", "title": "ТУ-Варна вече работи по два нови научни центъра"}
{"url": "https://www.24chasa.bg/novini/article/6839884", "text": "Владимир Путин и Еманюел Макрон изразиха съгласие по време на телефонен разговор, че иранското ядрено споразумение трябва да бъде запазено и стриктно изпълнявано, предаде ТАСС, цитирайки днешно съобщение на пресслужбата на Кремъл. В съобщението се посочва, че телефонният разговор между двамата държавни глави се е състоял по инициатива на френската страна, предава БТА. Президентът Макрон е информирал руския си колега за резултатите от посещението си в САЩ с акцент върху провелите се преговори за иранското ядрено споразумение.", "date": "2018.04.30", "title": "Путин и Макрон - единодушни: Иранското ядрено споразумение трябва да бъде запазено"}
{"url": "https://www.24chasa.bg/novini/article/6839883", "text": "Атентатор самоубиец, вероятно талибан, чиято мишена беше конвой на НАТО от румънски военни в южната афганистанска провинция Кандахар, уби 11 деца от мюсюлманско религиозно училище, предоха осведомителните агенции, цитирани от БТА.  Медресето в района Даман на Кандахар било точно до пътя, по който минавали военните, а децата се били скупчили край шосето. При нападението са ранени 16 души, между които петима войници на алианса, девет цивилни и двама полицаи, съобщи говорител на началника на полицията в провинцията. Телевизия Толо нюз предаде, че атентаторът се е взривил около 11 ч. в натъпкан с експлозиви автомобил. Засега талибаните не са поели отговорност за нападението. Румънският контингент от операция \"Решителна подкрепа\" отговаря за сигурността на летището в Кандахар. Румънският министър на отбраната Михай Фифор заяви, че осемте румънски военни  са извън всякаква опасност и получават медицински грижи в болница в Кандахар, предаде Аджерпрес. \"Добрата новина е, че и осемте военни са извън всякаква опасност. Държим постоянна връзка с командващия екип в Афганистан, за да можем да следим развитието на здравословното състояние на нашите колеги. Раните, които са получили, не излагат на риск живота им (...) Мисля с голяма тъга както за нашите военни, така и за техните семейства, оставаме до тях\", посочи Фифор. В прессъобщение на министерството на отбраната се напомня, че досега 29 румънски военни са загинали при мисии в чужбина, а други 185 са били ранени. По-рано днес в Кабул беше извършен двоен самоубийствен атентат, отнел живота на поне 25 души, между които фотограф на АФП и още петима местни журналисти, за който пое отговорност терористичната групировка \"Ислямска държава\".", "date": "2018.04.30", "title": "Кола бомба, насочена срещу сили на НАТО, \nуби 11 деца и рани военни в Кандахар"}
{"url": "https://www.24chasa.bg/novini/article/6839890", "text": "Премиерът на Косово, родено в резултат на отцепване от Сърбия, изключва всякакво сравнение между Косово и Каталуня, съобщава АФП. Мадрид отказва да признае Косово от страх, че това може да насърчи каталунския сепаратизъм. Не е възможна никаква аналогия между Косово и Каталуня, заяви Рамуш Харадинай, като добави, че неговата страна \"никога\" няма да признае независимост на този испански район, стремящ се към отцепване. Косово провъзгласи през 2008 г. независимостта си от Сърбия. Пет страни от ЕС - Испания, Кипър, Гърция, Румъния и Словакия, отказват да признаят независимостта на Косово. Косово се роди от разпадането на югославската федерация в един кървав процес на всички срещу всички. Това не е случаят на Испания, където гражданските и политически права се спазват, заяви Рамуш Харадинай, цитиран от БТА. Ние се борим за демокрация, но най-вече за правата на човека. Случаят на Каталуния не е такъв, подчерта той. Испанското правителство пое през октомври контрол над Каталуня след гласуването на едностранна декларация за независимост от депутати, привърженици на идеята за независимост, в регионалния парламент. Върховният съд обвинява за \"бунт\" сепаратистките лидери. Рамуш Харадинай каза, че е \"отворен за всякакъв контакт\" с испанското правителство три седмици преди извънредната среща на върха на ЕС за Западните Балкани в София на 17 май. Според испанския печат испанският премиер Мариано Райхой е решил да не присъства на форума, за да избегне среща с косовските лидери. От канцеларията на Рахой не са коментирали тази информация.", "date": "2018.04.30", "title": "Косовският премиер: Изключваме сравнението между страната ни и Каталуня"}
{"url": "https://www.24chasa.bg/novini/article/6839912", "text": "Жителка на пловдивското село Белащица издъхна на място, след като се удари с АТВ в дърво, съобщиха от полицията. Трагедията се е разиграла днес около 13 ч. на общински път в населеното място. Водачката няма книжка, карала е без каска, а самото возило не е било регистрирано. По случая се води разследване. ", "date": "2018.04.30", "title": "25-годишна без книжка се заби с АТВ в дърво, загина"}
{"url": "https://www.24chasa.bg/novini/article/6839805", "text": "Два предупредителни протокола и акт по Указа за борба с дребното хулиганство на шофора на джипа, който бе заснет в сблъсък с възрастен британец с мотор в Търново, това е развръзката на случая с агресия, взривил социалните мрежи в неделя. В ранния следобед в понеделник двамата се срещнаха пред районното в Търново, където бяха повикани да дадат показания. Шофьорът на джипа се извини на 61-годишният британец пред медиите. \"Съжалявам човек, но аз помислих, че идваш да ме убиваш\", обясняваше на английски 33-годишният Ясен Сираков на британеца. Допълни, че осъзнава, че го е уплашил с рисково шофиране. \"Една жена ни е снимала и клипът е пуснат в социалните мрежи и по телевизиите. Това е една различна история\", не спираше да обяснява Ясен. Смутеният от камерите и фотоапаратите поданик на кралицата, който живее в севлиевското село Идилево, само казваше:\"No problem\".  Британецът допълни, че негови приятели му се обадили, след като го видели по телевизиите. После двамата заедно влязоха в районното, а англичанинът дори покани опонента си на пътя, да пият кафе след разпитите. По-късно от  ОД МВР- Велико Търново съобщиха, че участниците и очевидци на  случая на проявена агресия между водачи на ул.\" Магистрална\" във В. Търново са дали обяснения. Двамата нямат претенции един към друг. Съставени са им предупредителни протоколи да не извършват последващи хулигански действия и да не нарушават Закона за движение по пътищата. На водача на автомобила е съставен акт по Указа за борба с дребното хулиганство, който ще бъде внесен в съда за разглеждане.", "date": "2018.04.30", "title": "Шофьорът на джипа се извини на британеца. Получи акт за дребно хулиганство (Видео)"}
{"url": "https://www.24chasa.bg/novini/article/6839945", "text": "Няколко хиляди души се събират на протест в Москва срещу скорошните ограничения на свободата в интернет в Русия, предаде Асошиейтед прес. Протестиращите се събраха на централна московска улица в днешния ден, официален празник за Русия, в израз на недоволство срещу решението на властите да блокират части от интернет в страната, предава БТА.. Руските власти започнаха да блокират този месец популярното приложение за комуникация \"Телеграм\" в изпълнение на постановено в тази връзка съдебно решение. До съдебния акт се стигна, след като \"Телеграм\" отказа да сподели информационни масиви с Федералната служба за сигурност по съображения за защита на личните данни на потребителите. От \"Телеграм\" бяха обявили, че приложението ще продължи да функционира въпреки забраната. В изпълнение на съдебното решение руският телекомуникационен регулатор Роскомнадзор блокира по-рано през април някои сървъри, собственост на Гугъл и Амазон, и по този начин засегна милиони руски уебсайтове.", "date": "2018.04.30", "title": "Хиляди протестират в Москва срещу ограниченията на свободата в интернет"}
{"url": "https://www.24chasa.bg/novini/article/6839951", "text": "Американският президент Доналд Тръмп спомена днес селището Панминчжон на границата между двете Кореи като възможно място за историческата среща на върха със севернокорейския лидер Ким Чен-ун, предадоха Франс прес и Ройтерс, цитирани от БТА. \"Обмислят се много страни за срещата, но няма ли Домът на мира, на границата между Северна Корея и Южна Корея, да бъде по-представително, по-важно и по-трайно място, отколкото трета страна? Просто питам!\", написа Тръмп в \"Туитър\". На същото място миналата седмица се срещнаха Ким и южнокорейския президент Мун Дже-ин. Те обещаха да работят за сключването на мирен договор между двете държави и да положат усилия за премахването на ядрените оръжия от Корейския полуостров.", "date": "2018.04.30", "title": "Тръмп предпочита срещата с Ким Чен Ун да\nсе бъде на границата между двете Кореи"}
{"url": "https://www.24chasa.bg/novini/article/6839950", "text": "След среща на върха, доминирана от театралност, емоционални прояви на корейско помирение и някои важни, но познати гръмки планове за засилване на двустранните отношения, севернокорейският лидер Ким Чен Ун благополучно се завърна в Пхенян, а южнокорейският президент Мун Дже Ин - в официалната си резиденция в Сеул, пише Ерик Талмадж от Асошиейтед прес, цитирана от БТА. Но дали няма да възникне съжаление от срещата? Въпреки че постави създаващо положителни чувства ударение върху изграждане на отношенията, първата междукорейска среща на върха от повече от десетилетие остави доста въпросителни около най-голямата и най-спорна от всички теми в дневния ред: денуклеаризацията. А това категорично поставя топката в полето на президента Доналд Тръмп, чиято доста предвкусвана среща с Ким се очаква да бъде след броени седмици. За Мун и Ким това вероятно беше ефект, а не дефект. И двамата искаха да демонстрират корейско единство. Но това може да усложни нещата за Тръмп, който доста повиши очакванията за сделка с Ким за отказване от неговите ядрени оръжия. В дългосрочен план то може да усложни нещата за всички замесени. Продължилата цял ден среща на върха в петък в демилитаризираната зона, която разделя двете Кореи, определено беше голяма стъпка напред за дипломацията и може да положи по-здрава основа за бъдещи, по-съдържателни преговори. Започването със среща, установяваща доброжелателство и лични отношения на най-високо ниво, е умен ход, особено когато във въздуха витае толкова много враждебност. Мун също така доказа, че наистина знае как да изнася представление, а Ким показа своето умение да партнира пред камерите. Двамата изглеждаха почти като стари другари, които се прегръщаха, държаха за ръце и се разхождаха по пешеходен мост в демилитаризираната зона, водейки личен \"разговор\", продължил почти половин час. Когато се ръкуваха за първи път, Мун даде знак на Ким да прекоси бетонната плоча, бележеща разделението на нацията - доста символичен, макар и силно режисиран момент. Тогава Ким излезе от сценария, казаха южнокорейски служители, и даде знак на Мун да направи стъпка назад и да дойде при него в Севера. Привидно импровизираният танц изглежда представяше реалността - някои може да кажат абсурдността - на разделението на тяхната нация по 38-ия паралел - решение, взето не от самите корейци, а от армията на САЩ, опитваща се да противодейства на съветската експанзия след поражението на Япония през Втората световна война. Срещата на върха беше предшествана от срещи между бащата на Ким - Ким Чен Ир, и южнокорейските президенти през 2007 и 2000 г. Всяка доведе до сходни гръмки обещания за намаляване на напрежението, замяна на сегашното примирие, сложило край на сраженията на Корейската война от 1950-1953 г., и разширяване на трансграничните контакти. Една разлика от петъчната среща на върха беше обещанието на Ким и Мун официално да обявят край на конфликта тази година. Те също така обявиха поредица от мерки за взаимни контакти и дейности. Ще създадат бюро за връзка в севернокорейския град Кесон, който е близо до границата и в него се намира затворен в момента комплекс, който години наред беше най-големият съвместен проект между двете страни. Мун ще посети Пхенян през есента, следващия месец ще се проведат военни преговори на високо ниво и ще бъде уредено събирането на семейства, разделени от войната. Всички тези мерки са значими. Те подчертават истинска промяна в политиката на Юга, различаваща се от твърдолинейния подход, възприет от предишния му президент Пак Гън Хе. Мун явно е заинтересован да се стреми към по-стабилни отношения със Севера на няколко фронта и изглежда не иска да блокира всичко това, докато Ким се съгласи на някакъв вид бърза и пълна денуклеаризация. Също така изглежда, че той доста се отдалечи от въпросите на човешките права, които почти са забравени в сянката на ядрената програма на Севера. Това донякъде е удар за Токио, който напоследък до голяма степен е изтикан настрани и се надяваше, че Мун ще повдигне въпроса за съдбата за японците, отвлечени от Северна Корея през 70-те и 80-те години на 20 век. По-важното е, че по-мекият подход, макар да помага на много южнокорейци да дишат по-леко след изключително голямото напрежение през последната година, поставя Сеул и Вашингтон на противоположни пътища. Тръмп приветства разговорите в Туитър. Но посланията от Белия дом остават двусмислени. Тръмп намеква, че Пхенян трябва да покаже ангажираност с денуклеаризацията, преди да може да се промени неговата политика на максимален натиск върху Севера. Мун, от друга страна, изглежда иска до голяма степен да остави ядрения въпрос за по-нататък. Той се ангажира с Ким да се стреми към пълна денуклеаризация на Корейския полуостров - израз, който звучи добре на пръв поглед, но има много малко практическо значение без включването на конкретни мерки, времеви рамки и дори определение какво точно означава думата \"денуклеаризация\". Именно тук идва задължителното споменаване, че дяволът е в детайлите. Съединените щати не държат ядрени оръжия на Корейския полуостров от началото на 90-те години на 20 век. Но за Пхенян денуклеаризацията се смята, че означава изваждане на Южна Корея от \"ядрения чадър\" на Вашингтон. Това може да означава, че Вашингтон трябва някак да увери Ким, че неговата страна не е застрашена от ядрено нападение, а това нещо е много сложно за постигане. Вероятно всичко това ще стане ясно, когато се срещнат Ким и Тръмп. Но досега никой от двамата не е направил някакви реалистични, конкретни предложения.", "date": "2018.04.30", "title": "\"Асошиейтед прес\": След корейската среща на върха ядрената топка е в полето на Тръмп"}
{"url": "https://www.24chasa.bg/novini/article/6839965", "text": "Ако Хърватия иска дипломатическа война, ще има дипломатическа война, заяви сръбският външен министър Ивица Дачич в интервю за празничния брой на в. \"Информер\", но изрази очакване, че ще надделее разумът. \"Ако официален Загреб реши да изтегли посланика си от Белград, както се спекулира, същото ще направим и ние с нашия посланик в Загреб. Готови сме да изиграем тази игра докрай, ако те искат, но се боя, че \"сръбският проблем\" в Хърватия е много тежка и неизлечима болест\", каза Дачич. Той припомни, че Хърватия обяви сръбския министър на отбраната Александър Вулин за персона нон грата, след което Белград като реципрочна мярка направи същото за хърватския министър на отбраната Дамир Кръстичевич, предава БТА. Дачич изтъкна, че реципрочните мерки са обичайна практика в дипломацията. Министърът подчерта, че Сърбия е готова да се откаже от \"дипломатическата война\" в момента, в който Хърватия отмени \"безсмислените\" мерки срещу сръбския министър на отбраната. \"Във всички случаи това не е пътят, по който трябва да вървим. Надяваме се, че ще надделее разумът и ще продължим по пътя на добросъседското сътрудничество\", каза сръбският външен министър.", "date": "2018.04.30", "title": "Дачич: Ако Хърватия иска дипломатическа \nвойна, ще я получи"}
{"url": "https://www.24chasa.bg/novini/article/6839966", "text": "Южнокорейският президент Мун Дже Ин заяви, че американският му колега Доналд Тръмп заслужава Нобеловата награда за мир заради усилията му да реши проблема със севернокорейската ядрена програма, предаде Ройтерс, позовавайки се на официален южнокорейски източник. \"Президентът Тръмп заслужава да спечели Нобеловата награда за мир. Това, от което се нуждаем, е само мир\", е заявил Мун на среща с висши държавни служители, предаде БТА. Мун и севернокорейският лидер Ким Чен Ун в петък, по време на първата среща на върха между двете Кореи след повече от десетилетие, обещаха да сложат край на враждебността между двете държави и да работят за премахването на ядрените оръжия от Корейския полуостров.", "date": "2018.04.30", "title": "Южнокорейският президент Мун Дже Ин: Тръмп заслужава Нобеловата награда за мир"}
{"url": "https://www.24chasa.bg/novini/article/6839967", "text": "Трима души, заподозрени за подготовка на терористично нападение, бяха арестувани днес в предградия на Стокхолм, а властите казаха, че в случая има международни връзки, предаде Асошиейтед прес. Шведското вътрешно разузнаване заяви, че тримата са били задържани за свързани с тероризъм дейности на различни места в района на Стокхолм. Те са били следени от службата. Още няколко човека са били доведени за разпит, предава БТА.  Говорителка на разузнаването каза пред Шведската телеграфна агенция (ТТ), че случаят \"има международни връзки, но не можем да кажем за кои страни става дума\". \"В момента нямаме данни, че става въпрос за нападение, планирано да бъде извършено в следващите няколко дни\", заяви тя. Според в. \"Афтонбладет\" един от заподозрените е от Узбекистан. Разузнавателната служба каза, че терористичната заплаха в Швеция остава \"непроменена\" - трето ниво от петстепенна скала, което значи \"повишена заплаха\". През април 2017 г. узбекистанец се вряза с откраднат камион в тълпа от пазаруващи хора в Стокхолм, като уби петима души и рани 14. Той каза, че е направил това, за да накаже Швеция за участието й в коалиция, водеща борба с групировката \"Ислямска държава\".", "date": "2018.04.30", "title": "Арестуваха трима в Швеция, заподозрени за подготовка на терористично нападение"}
{"url": "https://www.24chasa.bg/novini/article/6839947", "text": "Парламентарната група на ГЕРБ внесе в деловодството на Народното събрание предложения за промяна в Закона за рибарство и аквакултури. С тях най-голямата парламентарна група предприема мерки срещу бракониерите и цели пресичане на възможността нарушители да се измъкват безнаказано от съда, съобщиха от пресцентъра на партията. Предложенията, които вече са публикувани в официалния сайт на парламента, са в три конкретни насоки - промяна в административно-наказателните разпоредби, промяна в правата и задълженията на служителите на Изпълнителната агенция по рибарство и аквакултури (ИАРА), както и в правата и задълженията на самите рибари. Предвидено е драстично увеличаване на глобите, които да достигат дори 20 000 лева, а също лишаване от свобода, при тежки провинения. До изготвянето на пакета от мерки се стигна след поредица от срещи на народните представители със спортни клубове по риболов, любители риболовци и хора от неправителствени организации. Миналата година, по време на своя приемна във Велико Търново, председателят на парламентарната група на ГЕРБ Цветан Цветанов проведе среща с представители на доброволческа организация за защита от бракониери на водоемите в региона, като лично пое ангажимент за законодателни промени в подкрепа на добросъвестните рибари. Внесеният пакет предложения е изготвен и след прецизен анализ на сегашната нормативна база. Сред другите проектопромени, направени с цел развитие на рибарството и аквакултурите, е 5 процента от приходите при продажба на риболовни билети да се инвестират в зарибяване, а също и задължително всички рибари да се запознават с актуалната нормативна база.", "date": "2018.04.30", "title": "ПГ на ГЕРБ внесе в Народното събрание  предложение за драстични наказания на рибарите бракониери"}
{"url": "https://www.24chasa.bg/novini/article/6839978", "text": "Момиченце на 2 г. оставя сираче 25-годишната Вилислава Русева, която днес загина на място, след като се удари с АТВ в дърво, научи \"24 часа\". Трагедията се разигра в пловдивското село Белащица, на обходен път. \"От няколко дни Велислава форсираше АТВ-то по улиците. Участъковият полицай специално отиде да я предупреди.  Хората се молеха да не стане беля и тя се случи\", каза кметицата Цветана Читакова. Местните са в шок след случилото се. Както вече полицията съобщи, Вилислава не е имала книжка, шофирала е без предпазна каска, а самото возило не е било регистрирано. По случая е образувано досъдебно производство.", "date": "2018.04.30", "title": "Загиналата шофьорка на АТВ край Белащица оставя сираче на 2 г., нямала книжка"}
{"url": "https://www.24chasa.bg/novini/article/6839961", "text": "Първото заседание на Координационния съвет по концесиите се проведе днес под ръководството на вицепремиера Валери Симеонов, съобщиха от правителствената пресслужба. Координационният съвет е създаден с новия Закон за концесиите, който е в сила от началото на тази година. Неговите задачи са свързани с осигуряване на координация и съгласуваност при определяне и изпълнение на държавната политика относно концесиите. Във функциите му е да приеме и предложи на Министерския съвет за одобряване Национална стратегия за развитие на концесиите и на План за действие за държавните концесии, да координира действията по изпълнение на Плана, да обсъжда и дава насоки за отстраняване на системи проблеми, свързани с възлагането на концесиите и с изпълнението или прекратяването на концесионните договори. Законът за концесиите предоставя възможност чрез концесия да бъдат изграждани инфраструктурни обекти както от национално, така и с местно значение – части от републикански пътища, тунели, паркинги и гаражи, детски градини и други обекти на социалната инфраструктура, предназначени за социални дейности, здравеопазване, култура и др. За осигуряването на устойчив растеж, основан на иновациите, концесията трябва да бъде припозната, освен като източник на приходи, и като ефективно и ефикасно средство за създаване на публични ресурси, блага и услуги на еднаква или по-ниска цена от заплащаната при възлагане на обществени поръчки. На проведеното заседание на Координационния съвет беше създадена организация за приемане на Националната стратегия за развитие на концесиите, проект на структурата и основното съдържание на която вече е изготвен от дирекция „Икономическа и социална политика“ в администрацията на Министерския съвет. Планира се проектът на стратегия да бъде публикуван за обществено обсъждане в Портала за обществени консултации. Амбициите на Координационния съвет и на неговия председател – заместник министър-председателят по икономическата и демографската политика Валери Симеонов, е съветът да бъде ефективен орган, който чрез своята дейност да наложи политическа воля за ефективно изпълнение чрез концесия на значими и нужни за обществото проекти.", "date": "2018.04.30", "title": "Създадоха организация за приемане на националната стратегия за развитие на концесиите"}
{"url": "https://www.24chasa.bg/novini/article/6839998", "text": "Закъсалата и разследвана от прокуратурата врачанска държавна болница вече е с нов директор, след като досегашния Орлин Цветков си подаде оставката и тя бе приета днес на общото събрание на акционерите на здравното заведение. На неговия сяда Евгени Любенов, предложен от здравното министерство. Новия шеф е работил досега в НЗОК като гл.експерт, преди това е бил ст. счетоводител в регионалното министерство. Завършил е Медицинския университет в Пловдив и е магистър по обществено здраве и здравен мениджмънт. „Наясно съм с това, с което се заемам, заяви веднага след заседанието новият шеф на МБАЛ „Хр. Ботев”- Това, на което ще наблегна в работата си е доброто и качествено обслужване на населението от областта. Предстои да се създаде нова организация на работата в лечебното заведение, което ще доведе и до качественото медицинско обслужване. Изцяло ще се действа спрямо ситуацията в момента.” Очаква се той официално да встъпи в длъжност веднага след вписването на промените в търговския регистър. Според отлично осведомени източници досегашния шеф Орлин Цветков вече си е осигурил работа в столицата. По време на общото събрание бе приет и годишният отчет на лечебното заведение. Досегашният директорски борд обаче не беше освободен от отговорност за случилото се в здравното заведение през последните години. Останалите двама членове – д-р Валери Симеонов и икономистът Димитър Цветков запазват позициите си. Направеното предложение от общинския съвет във Враца възнагражденията на директорския борд да бъдат намалени от 5 на три минимални работни заплати не бе прието от акционерите на болницата. Врачанските съветници не одобриха и кандидатурата на Любенов, но въпреки това той бе избран от акционерите. В самата болница пък очакват до дни изплащане на аванса на персонала за февруари. От утре детското отделение отново ще работи, а за кардиологията с подкрепа на здравното министерство се очаква закупуване на собствен ангиограф.", "date": "2018.04.30", "title": "Врачанската болница с нов шеф и старите проблеми"}
{"url": "https://www.24chasa.bg/novini/article/6839996", "text": "Прокуратурата в Пазарджик разследва случай, при който бракониери са влачили с джипа си служител на Изпълнителната агенция по рибарство и аквакултури, предава  . Инцидентът е станал край язовир Батак. Неприятният инцидент е станал пред очите на десетки любители на риболова. Служители на агенцията са установили, че двама рибари извършват незаконен улов с помощта на приспособленията „парашути“ и голяма, забранена от закона „тройка“. Когато служителите настояли да конфискуват уредите, двамата бракониери успели да се качат в джипа си. При потеглянето на автомобила единият замахнал с въдицата към служителя и го закачил с куката. Така той бил влачен няколко метра. Случаят е заснет. Видеоматериалът е предаден на полицията и прокуратурата. Установява се самоличността на бракониерите.", "date": "2018.04.30", "title": "Бракониери влачили с джип инспектор край язовир Батак"}
{"url": "https://www.24chasa.bg/novini/article/6839577", "text": "Кметът на старозагорското село Тъжа Цвятко Балабуров и още осем души са били задържани за набиране на проститутки.  Лидер на групата бил кметът, за когото това не е първо подобно провинение. През 2015-та година срещу него е внесен обвинителен акт в специализирания съд за същото престъпление. Групата на Балабуров е била разбита на 27 април при съвместна акция на ГДБОП и специализираната прокуратура. Момичетата били набирани чрез обяви за работа като сервитьорки, компаньонки и танцьорки. На тях им били предоставени високолихвени кредити, които те впоследствие не можели да върнат и се принуждавали да предлагат и секс услуги. За 1 час клиентите плащали 60 лв., а за половин час - 40 лева, като по желание на допълнителни екстри се плащала по-висока сума.  Групата държала и заведение \"Бар 10\" в центъра на София, където сервитьорите също предлагали сексуални услуги. До бара имало и къща. Момичетата, които работели за групата били 20. Няма данни срещу тях да е упражнявано насилие, съобщи наблюдаващия прокурор от специализираната прокуратура - Силвия Соколова. Повечето от тях били разпитани като свидетели, някои вече и пред съдия.  Според зам.-шефа на ГДБОП Стоян Темелакиев. Бандата била наблюдавана от началото на 2017 г., когато била получена информация с какво се занимава. Днес специализираната прокуратура ще поиска арест за 7 от членовете на бандата, а двама са пуснати срещу парична гаранция.  Функциите на членовете на бандата били строго разпределени. Едни се занимавали с транспортирането на момичетата, други - със събирането на момичетата, трети - с тяхната охрана. Балабуров имал и дясна ръка, който движел основно бизнеса. ", "date": "2018.04.30", "title": "Арестуваха кмета на село Тъжа, ръководел банда за набиране на проститутки"}
{"url": "https://www.24chasa.bg/novini/article/6839598", "text": "Новоизгражданият канал на р. Марица край Одрин се очаква да активизира търговско-икономическите връзки и туристическите пътувания между Турция, България и Гърция, прогнозират експерти, предаде БТА Вече са завършени 99 на сто от съоръженията на Канал Одрин, който турската страна строи на река Марица, протичаща по границата на Турция с България и Гърция. Това съобщи вчера директорът на областната дирекция по водите и горите в Одрин Мурат Аджу. Строителството на канала започна през ноември 2015 г., а в строежа са инвестирани 45 млн. турски лири. Каналът, смятан за най-значимото съоръжение за района на Одринска Тракия, ще бъде с дължина 7800 метра, широк 50 метра и дълбок 4,5 метра. Проектът включва диги, пътни артерии, мостове за пешеходци и МПС. Гигантско дренажно съоръжение на Марица ще отклонява водите на реката от коритото в района на крайградския квартал Кърагач. Дебитът на Марица при обилни валежи скача до 2 хиляди куб.м/сек. Каналът и дренажното съоръжение обаче вече няма да позволяват преливането й, дори и при дебит от 2500 хиляди куб.м/сек, посочват специалистите. Така кварталът, където живеят над 5 хиляди души, ще бъде защитен от наводненията. Кърагач и населението му много пъти пострадаха от прииждането на водите на Марица при топенето на снеговете в България и изпускането на водата от язовирите. Тук още помнят пролетта на 2014 г., когато Марица преля от коритото и турските войници с хеликоптери и танкове спасяваха хората на квартала. Новото съоръжение се предвижда да бъде открито официално през юни и да бъде пуснато в експлоатация. Рехабилитират се и терените около канала, които ще бъдат превърнати в паркове и градини за разходка и отдих, изграждат се велосипедни и пешеходни пътеки за жителите на Одрин и гостите на града, със заведения, допълни Аджу. В същото време каналът край Одрин ще премахне и рисковете от наводнения на гръцка територия, които в предишни години доведоха до бедствена ситуация в редица гръцки градове, посочват специалистите. Преди време представители на пограничните общини в Турция, България и Гърция сключиха договор за сътрудничество във връзка с наводненията на общите реки Марица, Арда и Тунджа, които извират от България, но преминават през Турция и Гърция. Каналът на река Марица край Одрин се очаква също така да оживи икономиката на Одринския регион и да активизира още повече търговско-икономическите връзки и туристическите пътувания между Турция, България и Гърция, чиито граници се събират край Одрин, посочват експерти.", "date": "2018.04.30", "title": "\"Канал Одрин\" на р. Марица е готов на 99%"}
{"url": "https://www.24chasa.bg/novini/article/6839612", "text": "Бившият германски канцлер Герхард Шрьодер е съден от екссъпруга на бъдещата си южнокорейска жена, който го обвинява, че имал любовна връзка с нея, докато още са били женени, предаде АФП. Южна Корея продължава да е консервативна страна, в която извънбрачните връзки бяха престъпление до 2015 г., като в някои случаи прелюбодейците бяха осъждани на затвор. Сега такива афери може да са причина за гражданско дело. Шрьодер (74 г.) обяви през януари, че ще се ожени за Ким Со-ън – 26 години по-млада от него южнокорейска преводачка, след разпадането на четвъртия му брак. Ким Со-ън и съпругът ѝ се разведоха пред ноември 2017 г., а още през септември Дорис Шрьодер Кьопф – четвъртата жена на бившия германски лидер, заяви, че се развежда с него и че южнокорейката има роля за решението ѝ, предава .  Герхард Шрьодер и Ким започнали да се срещат докато и двамата все още са били в брачни отношения, твърди бившият мъж на южнокорейката в иска за 100 милиона вона ($94 000) срещу ексканцлера. Като мотив за обезщетението той твърди, че бил подложен на „непоносим душевни страдания“, посочва южнокорейската агенция Йонхап. Тя съобщи, че гражданският иск е заведен в Семейния съд в Сеул, но не разкрива името на ищеца. Шрьодер „продължи извънбрачната връзка с Ким, знаейки, че е омъжена, причинявайки ми непоносими душевни страдания“, са казвало в документите по делото. „Нашият брак в крайна сметка се разпадна и от него трябва да бъде потърсена отговорност за това“, написал още бившият съпруг. Шрьодер заяви през януари, че Ким няма нищо общо с разпада на брака му. Бъдещата му булка е представител в Сеул на Агенцията за икономическо развитие на германската провинция Северен Рейн-Вестфалия, и е работила като преводачка на Шрьодер, който бе канцлер в периода 1998-2005 г.", "date": "2018.04.30", "title": "Кореец съди бившия германски канцлер Шрьодер, защото имал връзка с жена му"}
{"url": "https://www.24chasa.bg/novini/article/6839637", "text": "Лидерът на арменската опозиция и депутат Никол Пашинян днес беше официално издигнат от парламентарната коалиция \"Елк\" за кандидат за поста министър-председател, в навечерието на решаващо гласуване за бъдещето на бившата кавказка съветска република, предадоха Франс прес и ТАСС, цитирани от БТА.  Пашинян обяви пред депутатите, че ако бъде одобрен, първата му политическа крачка ще е провеждането на прозрачни и честни парламентарни избори в най-кратки срокове. Опозиционният лидер каза още, че ако бъде избран, ще бъде \"изкоренена корупцията и ще има върховенство на закона\". Пред журналисти Пашинян обеща, че ще се опита да върне Азербайджан към конструктивен диалог по въпроса за Нагорни Карабах. Той добави, че, ако стане премиер, ще повиши отбранителната способност на Армения и ще направи всичко за засилване на армията. Междувременно, след медийни публикации, ръководството на ереванския държавен университет съобщи, че е готово да възстанови студентските права на лидера на протестното движение и е съгласно да му бъде издаден диплом за завършено висше образование. През 1995 г., въпреки отличния си успех, Пашинян е изключен от факултета по журналистика заради отсъствия от лекции без уважителни причини. Студенти са събрали подписи с искане да бъдат възстановени правата на Пашинян.", "date": "2018.04.30", "title": "Никол Пашинян се кандидатира за премиерския пост в Армения"}
{"url": "https://www.24chasa.bg/novini/article/6839658", "text": "Най-високо платеният сектор за 2017 г. е секторът на информационните технологии, а най-ниско платеният - ресторантьорството. Средната работна заплата за 2017 г. за ресторантьорството е 580 лв., а в информационните технологии 3150 лв. Това обяви президентът на КНСБ Пламен Димитров при представянето на Годишния доклад за резултатите от колективно договаряне на работните заплати през 2017 г. и очакванията за 2018 година, информират от пресцентъра на КНСБ. Разликата между най-ниско платения и най-високо платения сектор е близо 5,5 пъти, предаде БТА. По данните на КНСБ близо 6,1 млрд. лв. повече са влезли в джобовете на работещите през последните пет години, което според Конфедерерацията е благодарение на синдикалните преговори с работодателите, но и на пазара на труда, където недостигът на кадри е вдигал нагоре заплатите. Пламен Димитров е припомнил, че през 2016 г. КНСБ започна кампанията \"Искам 100 лв. повече върху заплатата си\". През 2017 г. средната работна заплата се е увеличила с 11,8 на сто и е достигнала 1060 лв., което спрямо 2016 г. е ръст със 115 лв. Компенсацията на наемния труд като компенсация за наемните работници се е променила с повече от 6 процентни пункта спрямо БВП и е достигнала 43,1 процентни пункта от БВП за миналата година, е отбелязал Пламен Димитров. По думите му това разпределение означава, че повече пари са отишли за труда, отколкото за капитала. В същото време обаче расте процентът на работещи бедни, което означава, че тези пари не се разпределят правилно, смятат от КНСБ. Независимо, че нараства промишленото производство, това не навсякъде се отразява в заплатите, сочи още докладът на КНСБ. Такива примери са производството на метални изделия, без машини и оборудване - ръст на производителността на труда на едно наето лице с 31.5 на сто, ръст на средната заплата - с 9.2 на сто; производство на компютърна техника, електронни и оптични продукти - ръст на производителността на труда на едно наето лице с 19,8 на сто, ръст на средната заплата - с 3,4 на сто; производство на изделия от каучук и пластмаси - ръст на производителността на труда на едно наето лице с 22.2 на сто, ръст на средната заплата - с 11 на сто; Последните разполагаеми и сравними данни показват, че средната работна заплата в България изостава номинално между 5 и 10 пъти спрямо старите държави членки и около 1.8-2.2 пъти спрямо новите държави членки, сочат данните на КНСБ. От 3 на сто до 5-10 на сто е масовото увеличение на работните заплати. По-рядко то е над 10 на сто. В някои от секторите обаче няма колективни трудови договори. Това са леката, химическата, хранителната промишленост. На общинско ниво действат над 150 колективни трудови договори, сключени от местните власти в страната. Най-добри резултати има във Варна, Бургас и Стара Загора. Пламен Димитров е посочил, че БВП за България за 2017 г. е близо 100 млрд. лв. Вътрешното търсене е основния двигател на растежа, а с 4,5 на сто нараства крайното потребление за миналата година. Според него има реални възможности за по-голям растеж на доходите в индустрията.", "date": "2018.04.30", "title": "Доклад на КНСБ: Над 5 пъти разлика между най-ниските и най-високите заплати у нас"}
{"url": "https://www.24chasa.bg/novini/article/6839667", "text": "Броят на туристите, посетили Турция през първото тримесечие на годината, се е увеличил с 26 процента спрямо миналата година, сочат данни на Турския статистически институт (Тюркстат), цитирани от Анадолската агенция. През първите три месеца на годината в страната са били регистрирани 6,1 милиона туристи. 80,2 процента от посетителите са били чужденци (над 4 милиона и 908 хиляди души) и 19,8 процента (над 1 милион и 213 хиляди) са били турски граждани, живеещи в чужбина, съобщи днес Тюркстат, предаде БТА.  Според данните на Тюркстат приходите от туризма през първото тримесечие са се увеличили с 31,3 на сто спрямо същия период на 2017 г., достигайки 4,25 милиарда долара. В периода от януари до март с 9,1 на сто се е увеличил и броят на турските граждани, пътуващи в чужбина, достигайки близо 2,7 милиона души.", "date": "2018.04.30", "title": "Броят на туристите, посетили Турция в началото на 2017, се е увеличил с 26%"}
{"url": "https://www.24chasa.bg/novini/article/6839668", "text": "На свое редовно заседание Общото събрание на Асоциацията на частните висши училища в България избра проф. д-р Пламен Бочков за свой председател за следващите пет години. Това съобщиха от Нов български университет, на който проф. Бочков е ректор, цитирани от БТА. Проф. д-р Пламен Бочков е филолог, фолклорист и антрополог. Ректор е на Нов български университет от 2012 г. От 2006 г. до 2010 г. е заместник-ректор по учебната дейност и акредитацията. От 2002 г. до 2006 г. е декан на Факултета за базово образование на НБУ. Научната му кариера е свързана с департамента \"Антропология\" на НБУ и със секцията \"Теория на фолклора\" в Института за фолклор на БАН. Специализирал е фолклористика в Русия и Финландия. Преподава в бакалавърските програми \"Антропология\", \"Социология и социална антропология\" и в магистърската програма \"Културна и социална антропология\". Сред изследванията му са монографията \"Непознатият юнак\" /1994/, \"Увод във фолклорната култура\" /2002/ и \"Ние\" и \"другите\". Студии по етнология\". /2009/. Сред основните приоритети на Асоциацията на частните висши училища в България са формирането и изразяването на обща воля и позиции по въпросите на частното висше образование в България; стремежът към оказване на съдействие на компетентните органи за изграждане и осъществяване на национална и регионална политика във висшето образование; развитието на още по-ефективни механизми на управление и поддържане на гъвкава структура на институциите, които да окажат положително въздействие върху системата на висшето образование у нас. Усилията на Асоциацията на частните висши училища в България са насочени към реформи в полза на цялата академична общност. Седалището на Асоциацията за следващите пет години ще бъде в Нов български университет.", "date": "2018.04.30", "title": "Ректорът на НБУ проф. Пламен Бочков е новият шеф на Асоциацията на частните висши училища"}
{"url": "https://www.24chasa.bg/novini/article/6839681", "text": "От 15-ти май до 1-ви октомври се забранява извършването на всички видове строителни и монтажни работи на територията на комплексите „Златни пясъци“, \"Св. Св. Константин и Елена“, КК „Чайка“, КЗ „Прибой“, курортна зона - местност „Манастирски рид“ със заповед на кмета на Община Варна. Спира се достъпът на тежка строителна механизация и на всякакви превозни средства, доставящи строителни материали в комплексите. Изключение се допуска за неотложно аварийно-ремонтни дейности. В периода от 1-ви май до 14-ти май изнасянето на строителни отпадъци от строежите в комплексите ще се осъществява в часовете от 8,00 до 10,00ч. и от 16,00 до 18,00ч., като извозването се осъществява по разрешения маршрут, след издадено от Община Варна удостоверение за насочване на строителни отпадъци и изкопни земни маси от съответния обект. В срок до 14-ти май възложителите и изпълнителите на незавършени строежи на територията на комплексите се задължават да предприемат необходимите мерки за ограждане и обезопасяване на строителните обекти, да демонтират временно поставените обслужващи обекти, които са извън границата на строителната площадка, както и да почистят и възстановят нарушените в резултат на строително-монтажните работи, тротоари и пътни настилки около строежите. Засегнатите от строителството зелени площи трябва да бъдат почистени от строителни отпадъци, обработени и засадени със съответния вид декоративна растителност. Дейността по изпълнението на настоящата заповед се осъществяват от „Общинска полиция“, съответното РПУ и районен кмет. За нарушаване на заповедта и на основание на чл. 23 във връзка с чл. 15 от ЗУКЧ, физическите лица ще се наказват с глоби от 1000 до 10 000 лева, а на едноличните търговци и на юридическите лица ще се налага имуществена санкция в размер от 10 000 лева до 50 000 лева.", "date": "2018.04.30", "title": "Забраняват строителството в курортите от 15-и май"}
{"url": "https://www.24chasa.bg/novini/article/6839659", "text": "Издирван за брутален грабеж над жена в Бургас преди 3 г. е открит и задържан  в Германия, съобщават от Бургаската апелативна прокуратура. 40-годишният Сали С. е предаден на българските власти по издадена за него Европейска заповед за арест. Днес окръжният съд му наложи постоянна мярка за неотклонение \"задържане под стража\". Мургавият арестант  е обвинен за това, че на 9 ноември, 2014 г., до спирката на Военна болница, нападнал и ограбил жена. Бандитът я блъснал в гръб и силно натиснал рамото й с крак, причинявайки счупване на дясната раменна кост. Сали задигнал дамска чанта с 25 лв. , лични документи и дебитна карта, а пострадалата с месеци лекувала травмата си. Според държавното обвинение при извършения грабеж е причинена средна телесна повреда. Сали С. е бил привлечен като обвиняем задочно,  тъй като успява да се укрие след грабежа. През 2015 г. е обявен за общодържавно издирване,  през същата година за него е издадена и Европейска заповед за арест (ЕЗА). Сали С. е задържан на територията на Република Германия и е предаден на българските власти. Според прокурора е налице обосновано предположение за това, че той е извършил престъплението, в което е обвинен. Представителят на държавното обвинение е категоричен, че обвиняемият може да се укрие или да извърши ново престъпление, ако не му бъде приложена най-тежката мярка за неотклонение.", "date": "2018.04.30", "title": "Издирван за брутален грабеж в Бургас - спипан в Германия"}
{"url": "https://www.24chasa.bg/novini/article/6839705", "text": "Европейската комисия осъди днешния двоен самоубийствен атентат в Кабул, за който отговорност пое Ислямска държава. Дори във войната има закони - журналистите и цивилните никога да не бъдат цел, заяви по този повод говорител на комисията. ЕК и ЕС са с афганистанците и журналистите по света, добави той. Както БТА съобщи, жертвите от атентата досега са 25, а ранените са най-малко 45 души. Сред убитите има полицаи и журналисти.", "date": "2018.04.30", "title": "ЕС осъди днешното нападениев Кабул"}
{"url": "https://www.24chasa.bg/novini/article/6839701", "text": "В протестен палатков лагер близо до границата на Газа с Израел лектор отговаряше на въпроси на активисти относно идеята за ненасилствени протести. Те питаха какво е позволено и изброяваха различни действия. Да се хвърлят камъни и да се организират митинги е разрешено, каза той. Да се хвърлят коктейли \"Молотов\" - \"може би\", а да се използват ножове - категорично \"не\". Подобни семинари - провеждани посред ежеседмичните масови протестни шествия на границата през последния месец - са поредният признак, че радикалната групировка Хамас търси нова тактика за прекъсване на омаломощаващата блокада на Газа. След като през 2007 г. Хамас превзе ивицата, Израел и Египет затвориха границите си с нея. Израел блокира морското и въздушното пространство, поради което за групировката става все по-трудно да управлява. Идеята за протестите по границата беше дадена преди няколко месеца от местни палестински активисти и след това замисълът за ненасилствените акции бързо беше прегърнат и от Хамас. Ислямистката групировка ръководеше организирането им и гледаше да ограничава протестите така, че нейните въоръжени бойци да бъдат държани далеч и да остават извън полезрението. Хамас изрази подкрепа, каза лекторът на семинара Исам Хамад, който представя себе си като независим и ръководител на фирма за медицински доставки. \"Те (Хамас) насърчават младите хора да участват.\" Всякакво ненасилие ще се възприеме като силно изненадващ завой на движението Хамас, което през годините нападаше израелците със самоубийствени атентати, огнестрелни оръжия и ракети. От повече от десетилетие групировката упражнява плътен контрол над Газа, потъпквайки инакомислието. Масовите протести са единственият коз, с който групировката е останала, казаха трима висши представители на Хамас, пожелали анонимност. Те заявиха, че движението изключва останалите варианти - които са или да се разоръжи, или да влезе в поредната погранична война с Израел. При последната през 2014 г. Газа (крайбрежна ивица с 2-милионно население и площ от 365 кв. км) беше съсипана. Басем Наим, друг висш представител на Хамас, смята, че новата тактика е привлякла световното внимание към злочестините на Газа. Ивицата страда от мъчителен недостиг на електроенергия и безработица от две трети сред младите мъже. \"Инерцията от шествията се засилва и ще се запази\", каза той. \"Хората повече не могат да понасят обсадата и няма да спрат, докато не бъде прекратена.\" Всеки петък хиляди хора се събират в пет палаткови лагера край границата. По-малки групи хвърлят камъни и горят гуми близо до граничната ограда. Откакто протестите започнаха в края на март, 35 палестинци бяха убити, а над 1500 бяха ранени при стрелба на израелски войници на границата. Правозащитни организации заявиха, че заповедите да се стреля са незаконни, защото позволяват на военните да използват потенциално смъртоносни оръжия срещу невъоръжени протестиращи. Израел отстоява позицията, че брани суверенната си граница, в това число и околните селища, както и че войниците вземат под прицел единствено провокатори. Израел обвинява Хамас, че използва протестите като прикритие за повреждане на граничната ограда и подготовка за проникване на израелска територия и извършване на нападения там. Сред израелците има сериозни опасения от възможен масов пробив на оградата, при който жители на Газа, сред тях и екстремисти, да се стекат масово през границата и да се стигне до хаос. Въпреки всичко ЕС призова Израел да спре използването на смъртоносна сила срещу невъоръжени протестиращи. Високопоставен пратеник на ООН за региона определи застрелването от израелска страна на 14-годишно момче от Газа миналата седмица като \"възмутително\". Хамас поддържаше напрежението върху Израел, най-малкото чрез отправяните послания за ненасилие. Например, лидерът на групировката Исмаил Хания наскоро произнесе реч на фона на плакати с ликовете на икони като Нелсън Мандела и Мартин Лутър Кинг. Висшето ръководство на Хамас заяви, че движението се е поучило от грешките си, като например тази да противодейства на могъщата израелска армия със самоделни ракети. Представителите му обявиха, че Хамас предлага на Израел безсрочно примирие в замяна на това блокадата да бъде вдигната. Хамас казва, че иска да запази оръжията си за отбранителни цели - твърдение, посрещано с недоверие поради програмата на групировката за изграждане на тунели. През последните години движението строеше тунели от Газа към израелската територия за извършване на нападения, преди Израел да започне да ги разрушава. Както еврейската държава, така и главният противник на Хамас във вътрешнопалестински план, управляващият на Западния бряг палестински президент Махмуд Абас, гледат скептично на новата тактика на групировката поради отказа й да се разоръжи. \"Хамас сменя тактиката, но не и природата и стратегията си\", каза палестинският анализатор Абдел Маджед Суейлем. Пред египетски посредници Абас беше заявил, че ще отиде отново в Газа единствено ако Хамас предаде всичките си властови правомощия, включително контрола над оръжието си. Движението изтласка силите на Абас от ивицата само година след като спечели палестинските парламентарни избори през 2006 година. Организаторите на протестите казват, че освен да бъде постигнат край на блокадата, шествията имат за цел и да окажат натиск за \"право на завръщане\" в Израел на бежанците и техните потомци. По време на войната около създаването на Израел през 1948 г. стотици хиляди палестинци бягат или са прогонени от домовете си. Организаторите на шествията виждат в датата 15 май (годишнината от създаването на Израел) изключително важен ден за прояви, предаде БТА. Част от ръководството на Хамас призова за масово проникване през границата на този ден, докато други са по-сдържани. \"Ще се завърнем в Палестина\", каза пред репортери Исмаил Хания, без обаче да навлиза в конкретика. При всички случаи Хамас се изправя пред трудно решение преди 15 май. Ако не се стигне до варианта с масов пробив на границата, набраната инерция може да се загуби. Израел предупреди, че при такъв развой може да се стигне до много жертви. Ако оградата бъде преодоляна от огромни тълпи хора, израелските власти може да се окажат с по-силни доводи за използването на смъртоносна сила. От друга страна ръководството на Хамас отново ще бъде обвинено, че цинично използва цивилното население на Газа - особено ако висшето ръководство не е на предната линия, а там се окажат отчаяни млади мъже, втурващи се към опасността. При висок брой на жертвите има и риск да бъде предизвикана нова война. Хамад, който започнал да провежда семинарите по ненасилие преди седмица, предложи определение за това какво означава \"ненасилие\", което обаче се оспорва от израелските власти. Техните военни разглеждат хвърлянето на камъни и горенето на гуми като \"терористични актове\". Но то е нещо ново за Газа, където младите хора са отраснали с войнствената риторика на Хамас и са преживели три войни, включително масирани израелски въздушни удари. Участникът в шествията Юсеф Кишауи, 27-годишен, каза, че е израснал с мисълта, че силата е единственият език, от който Израел разбира, но сега осъзнавал, че това само вреди на палестинците. \"Сега научаваме за нови начини и мирни средства, които са по-ефективни\", заяви той. Текстът е на Фарес Акрам и Мохамед Дарагме от Асошиейтед прес.", "date": "2018.04.30", "title": "Хамас възприема тактика на \"ненасилие\" - за опортюнизъм ли става дума или за промяна"}
{"url": "https://www.24chasa.bg/novini/article/6839720", "text": "Министърът на здравеопазването Кирил Ананиев на практика декапитализира \"Националната специализирана болница за физикална терапия и рехабилитация\" ЕАД с изпълнението на решението на Министерски съвет да прехвърли на Столична община част от имотите, които стопанисва лечебното заведение. Това коментира народният представител от \"БСП за България\" Николай Цонков. Той и колегите му от групата на социалистите Христо Проданов и Румен Георгиев поеха ангажимент пред граждани и служители на болницата, които неотдавна протестираха срещу освобождаването на директора д-р Йордан Иванчев, да проверят случая. Затова и попитаха министъра каква точно е политиката на Министерството на здравеопазването към тази болница, защото тя е уникална? Какви са мотивите за освобождаване на досегашния директор? Защо декапитализират по този начин болницата и защо капиталът й е силно подценен? \"Изобщо не съм доволен от обясненията на министър Ананиев, заяви Николай Цонков. - Освободеният директор д-р Иванчев през миналата година е внесъл няколко инвестиционни предложения за оздравяване на болницата. Те са били отхвърлени от Министерството на здравеопазването. Има още нещо много смущаващо - към този момент определените за прехвърляне имоти на болницата все още не са вписани към Столична община. Как тогава Столична община, чрез нейни структури, кандидатства с тези имоти по Оперативна програма \"Наука и образование за интелигентен растеж\" и печели два проекта на обща стойност 30 милиона лева?! Единият от тези проекти е за създаване на нова лаборатория. Защо е необходима такава, след като самият министър Ананиев заяви, че настоящата лаборатория към болницата се развива успешно и е една от най-старите в страната? Това е някакъв абсурд! Как тази болница ще функционира, след като капиталът й от 530 000 ще бъде намален на 80-90 000?\" Според Николай Цонков зад цялата тази ситуация прозират нечисти намерения. \"Става въпрос за апетитни имоти и разположени върху тях сгради на културата. Дали този интерес към тях не е заради въпросните 30 милиона лева, които ще отидат в нечий джоб, далавера за 30 милиона ли е това, пита народният представител от БСП. - Очевидно баните в \"Овча купел\" и \"Горна баня\", както и останалите имоти, които вървят с тях, ще бъдат използвани за поредно разпределение на евпорейски средства по \"специално предназначение\". За пореден път ставаме свидетели как в това правителство кражбите и парите стоят над закона и обществения интерес. Пациентите и гражданите от района искат болницата да бъде използвана за здравеопазване, а не да бъде превърната в средство за лично облагодетелстване и съответно унищожена\".", "date": "2018.04.30", "title": "Николай Цонков: Далавера за 30 млн ли е скандалът с баните в \"Овча купел\" и \"Горна баня\"?"}
{"url": "https://www.24chasa.bg/novini/article/6839723", "text": "Трима маскирани мъже ограбиха казино в столичния квартал „Люлин 4“, съобщиха от пресцентъра на МВР. Сигнал за извършен въоръжен грабеж в казино в столичния ж.к. „Люлин 4“ е подаден в полицията в 2.20 часа. По първоначални данни, в игралната зала влезнали трима маскирани и въоръжени мъже, които нанесли побой на охранителя, заплашили две служителки и от две каси в обекта отнели наличните парични средства. Пострадалият бил откаран за оказване на медицинска помощ в болнично заведение, прегледан и освободен за домашно лечение. На местопроизшествието е извършен оглед. По случая е образувано досъдебно производство. Продължават оперативно-издирвателните и процесуално-следствени действия по разследване на престъпното деяния и установяване на извършителите.", "date": "2018.04.30", "title": "Трима маскирани мъже ограбиха казино в столичния квартал „Люлин 4“"}
{"url": "https://www.24chasa.bg/novini/article/6838600", "text": "Инвестициите в онлайн реклама в България за първи път са надхвърлили 100 млн. лв. За 2017 г. вложените средства в този вид реклама са 106,1 млн. лв., което е с 16% повече спрямо предишната година. Това показва пазарно проучване на Ipsos България, представено на годишната конференция на IAB България - браншова организация на дигиталния маркетинг. По-голямата част от парите обаче отива у интернет гиганти като “Фейсбук” и “Гугъл”, на които се падат над 60% от платените пари. Най-големите рекламодатели в интернет у нас са компании, които предлагат потребителски стоки и финансови услуги. Те рекламират благодарение на големите си рекламни бюджети. Първите представляват малко над 1/3 от топ 50 на дигиталните рекламодатели, а вторите - почти 1/5 от тях. 14% са от телекомуникационната сфера. Най-много средства в онлайн реклама през 2017 г. е вложила търговската верига “Кауфланд България”. Тя оглавява класацията за първи път, като изпреварва досегашния лидер “Проктър енд Гембъл”, който за първи път е извън топ 10. На второ място сред най-големите рекламодатели в интернет се подрежда “Виваком”, който се изкачва с 4 позиции нагоре, а на трето е “Монделийз”, която рекламира редица популярни бързооборотни стоки. Сред първенците е и “Теленор България”.", "date": "2018.04.30", "title": "Рекламата онлайн мина за първи път 100 млн. лв."}
{"url": "https://www.24chasa.bg/novini/article/6839729", "text": "Шенген не ни трябва, но сме принудени да кандидатстваме, заяви днес в предаването „12+3“ по  социологът Андрей Райчев. „На практика Шенген е премахнат. Второто е, че наличието на Шенгенски споразумения там и липсата тук ни пази от имигрантите. От тези имигранти от Ирак, Афганистан, главния проблем – наистина пази, защото той преодолявайки нашите защити, трябва още веднъж да преодолява и техните защити и излишно си усложнява задачата. По тази причина, освен ако Ердоган нарочно не пусне сирийци да тръгнат на север, ние не сме застрашени. Никакъв Шенген не ни трябва. Пък и самият Шенген се смята за „погребан“, искат да го преразглеждат“. Това, на което много се надявахме, е да получим в тези 6 месеца покана за чакалнята на еврото, добави Райчев. Според него това е много важно: „Повечето малки държави, които взеха еврото, не съжаляват. … Ние минусите от еврото сме си взели, но плюсовете не сме. Може малко да скочат цените, но това е нищо в сравнение с резултата. Плюсът е, че те разглеждат от европейското валутно пространство, ти си истински в Европа. Втори много голям плюс е, че заемите ти ги дават на по-ниски лихви“. Според Райчев по време на Българското председателство не трябва да се предприема нищо, но може би си струва след това да се направи един експеримент, като се въведат две валути. Свикнахме на перманентен скандал, каза социологът за отношенията между управляващи и опозиция. Той посочи, че разликата между ГЕРБ и БСП намалява: „И двете партии не се борят за всички места. Ако тяхната разлика е по-малка от малка партия, това значи, че при съюз с някоя малка партия вторият може да победи първия. За ГЕРБ е много важно да води значимо. Причините за това са две, каза той и ги посочи: „Икономиката в държавата върви добре. От друга страна Борисов предприема нещо, което е характерно за „Борисов 1“ и за „Борисов 2“ – перманентно връчване на малки бонбони на всеки протестиращ. Това е характеристика на управлението, така ще бъде – такъв е човекът, такъв е политикът, такива са съответно неговите избиратели. Това води до не правене на съществени реформи и дава възможност за солидна критика, но тя не е много сериозна в очите на електората. В очите на по-интелигентните хора се вижда ясно, че ако ние продължаваме да плащаме за тези железници например, които продължаваме да не реформираме – 30 млн. на месец, т.е. всички българи събират по 5 лв. и ги дават на железниците на месец за нищо. Сега същата история наблюдаваме с инвалидите. В България има чудовищно количество инвалиди, фалшиви инвалиди. Ако ние наистина сме такава страна, ние сме за хоспитализиране на нацията, абсурдно“. Според Райчев всичко това дава усещане за застой, а от друга страна – и за спокойствие.", "date": "2018.04.30", "title": "Андрей Райчев: Шенген не ни трябва, но сме принудени да кандидатстваме"}
{"url": "https://www.24chasa.bg/novini/article/6839748", "text": "Турските власти днес издадоха заповеди за арестите на 25 души, сред които служители от Главното командване на военновъздушните сили, заподозрени във връзки с Фетхуллахистката терористична организация (ФЕТО), съобщи турската телевизия НТВ, цитирана от БТА.  Полицията предприе акции в Анкара и още редица окръзи. 25-имата са заподозрени в ползване на мобилното приложение Байлок (ByLock), използвано за подготовката и реализирането на опита за преврат на 15 юли 2016 г. Досега са задържани 14 души. Операцията бе предприета по нареждане на Анкарската главна прокуратура. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция през 2016 г.", "date": "2018.04.30", "title": "Турските власти издадоха заповеди за арести на 25 души, заподозрени във връзки с ФЕТО"}
{"url": "https://www.24chasa.bg/novini/article/6839754", "text": "33-годишният Ясен Сираков от Правец е   В 13 часа младият мъж, който тренира фитнес от 10 г., се яви в полицейското управление в Търново да даде показания. - Това, което се случи, е че аз изпреварих този човек и тук е много важно да спомена, че аз съм виновен затова, че го изпреварих. И тази жена, след като е написала, че я е било страх, съм виновен и затова, че съм уплашил и нея. Този човек спря на светофара с мотора пред джипа ми, слиза и започва с две ръце да блъска по колата, накрая се изплю. Аз нямах накъде да отида - отпред има мотор, а този човек ще влезе при мене с вратата. Може би е моя грешката, трябваше просто да го снимам. Слязох с мисълта, че той ще се усети и ще спре. И друга моя грешка е, че започнах да го обиждам. Питах го дали не е луд. Усетих, че той е англичанин. Оттам на клипа се вижда, че аз се въртя, не знам как да реагирам. А той ме удари няколко пъти. Тук още една грешка си намирам, че не се обадих аз в полицията, да кажа, че този човек ме напада. Сега, аз съм го изпреварил и съм направил беля на центъра на града, че съм карал лошо. Значи като слаб шофьор отвсякъде! Но този човек ме напада да ме бие, аз какво трябваше да направя! - Като отвръщане се вижда и на клипа, аз се завъртам, удари ме няколко пъти, ама моя грешка е, че не се обадих в полицията. Това беше най-страшната картина. Спира с мотора, аз помислих, че ще ме удари. Това едно. Цяла нощ аз не съм спал, разбрах защо го прави.Тъй като четох и поста на жената, след като тя се е уплашила от моето каране, аз вече си преведох и моята грешка в случая. И аз съм предприел стъпки, които да доведат до това нещо, със сигурност. За да ми се случи това нещо на мен, аз не мога да търся сега, че е дошъл умишлено да ме напада. Явно съм го уплашил и него с колата си. В следващия момент обаче той спира пред мене и започна с две ръце да блъска, и освен че имаше пяна на устата, той се изплю, като Пришълеца. Очаквах да счупи стъклото и да ме заколи. Искам да използвам да се извиня на родителите си и на всички хора, които са ме гледали. От една страна съжалявам за всички тези години, дето съм тренирал и че съм си дал спестяванията за 400 коня джип. Съжалявам, че съм карал лошо, защото наистина ме доведе до ей тая ситуация. Много се вързаха нещата, аз съм натрениран, слизам от тъмен джип и едва ли не, аз съм набил възрастен англичанин. И аз ако се видя така по телевизията, ще си кажа \"Абе, тоя ли ще слиза от джипа и ще бие хора!\". Предпочитам наистина този човек да ме беше наръгал, да ме набие, да ме нарани, отколкото да излиза така - прекрасна гротеска. Искам да дам добър пример, за това, че всичко има последствия. Аз съм карал лошо в центъра на града и ми се разказа играта. Излизам агресорът в случая и го разбирам и идвам тук в районното, за да видя какво ще се случи с мен.", "date": "2018.04.30", "title": "Шофьорът на джипа от боя във Велико Търново: Британецът ме нападна, не съм отвръщал с бой (Видео)"}
{"url": "https://www.24chasa.bg/novini/article/6839766", "text": "Трима младежи са задържани при акции срещу престъпленията с наркотични вещества, съобщиха от пресцентъра на МВР. Около 21 часа на 26 април, при извършване на обход, служители на РУ- Ихтиман проверили 18-годишен местен младеж. У него били открити три топчета със зеленикава листна маса с общо тегло около 1.8 грама, реагираща на марихуана. Младежът бил задържан с мярка за срок до 24 часа. Материалите по случая са докладвани в районната прокуратура. Междувременно, на входа на Ихтиман полицаи извършили проверка на лек автомобил \"Фолксваген Пасат\", управляван от 18-годишен жител на Костенец. В багажника на колата униформените открили и иззели найлонов плик с 15.5 грама суха зелена тревиста маса, реагираща на канабис. Пликче с още 3.2 грама от същия наркотик били иззети и от водача, който е задържан за срок до 24 часа. По случая е започнато бързо производство. С полицейска мярка до 24 часа в ареста попаднал и 18-годишен от с. Гара Бов. Управляваният от него лек мотоциклет бил проверен от служители на РУ- Своге на 28 април минути преди обяд. Водачът бил тестван за употреба на наркотични и упойващи вещества, при което уредът отчел наличие на марихуана и амфетамин в пробата му. Срещу него е започнато досъдебно производство за извършено престъпление по чл. 343Б, ал. 3 от НК.", "date": "2018.04.30", "title": "Хванаха трима 18-годишни с марихуана в Ихтиман"}
{"url": "https://www.24chasa.bg/novini/article/6839768", "text": "През последните двадесет и пет години DDB София се наложи като рекламна агенция, която определя развитието на рекламната индустрия в България. Стотици клиенти, кампании и награди по-късно, дойде време агенцията да направи следващата стъпка. Считано от днес, DDB София ще приеме име, което отразява най-добре нейните ценности, амбиции и устрем.  ще продължи по същия път – този, който води към безкомпромисни и неочаквани решения за широк спектър от комуникационни и бизнес задачи. „Винаги сме предлагали качествен брандинг и е логично да се погрижим и за нашия.“, казва Христос Папаполизос, Президент Югоизточна Европа и ОНД за DDB Европа. „  отразява вродената упоритост и твърд характер на агенцията, както и нейната космополитност. Географски обозначеното название DDB София вече не отразява нито едно от двете.   е и продължава да бъде горд член на семейството на DDB и дава пример как цялата международна група е способна да гледа напред.“ „Живеем във вълнуващи времена и не се заблуждаваме, че можем да предвидим какво крие бъдещето. Единственият начин да бъдем подготвени е да сме отдадени на собствените си ценности и да инвестираме в тях. Така ще осигурим стабилност за нас и нашите партньори.“ казва Ангелос Парасхакис, Изпълнителен директор  .", "date": "2018.04.30", "title": "DDB София с ново име"}
{"url": "https://www.24chasa.bg/novini/article/6839777", "text": "36-годишен украинец, с туристичека виза, ще бъде съден във Варна за три кражби от частни жилища. Кражбите са извършени на 17 и 18 април тази година, в различни квартали в морската столица. От всички апартаменти са откраднати преносими компютри, пари и бижута. Украинецът е задържан на 19-и април тази година за кражба, извършена на 17-и, от апартамент в \"Трошево\". Тогава от дома на варненци са откраднати преносим компютър, златни и сребърни накити и 220 лв. След задържането му разследващите установяват, че същият мъж, ден по-късно, е задигнал лап топ от апартамент на ул. \"Дрин\", а малко по-късно проникнал в апартамент в кв. \"Чайка\". От там откраднал лап топ, мобилен телефон, часовник и сумата от 500 лв. Материалите по всички случаи са предадени на окръжна прокуратура във Варна. Предполага се, че обвиненията срещу него ще бъдат обединени.", "date": "2018.04.30", "title": "Турист от Украйна на съд за три кражби във Варна"}
{"url": "https://www.24chasa.bg/novini/article/6839767", "text": "Полицаи задържаха 27-годишен с амфетамин в Кърджали. Мъжът бил спрян за проверка на ул. \"Волга\", пред служителите на реда той изхвърлил пакетче с бяло прахообразно вещество, което при извършен тест реагирало на амфетамин. Дрогата е иззета и е на съхранение в РУ-Кърджали. Притежателят ? е задържан за срок до 24 часа в полицейското управление. Образувано е бързо производство за незаконно притежаване на наркотично вещество.", "date": "2018.04.30", "title": "Задържаха 27-годишен с амфетамин в Кърджали"}
{"url": "https://www.24chasa.bg/novini/article/6829130", "text": "Новото предизвикателство се изразява в по-голямата отговорност, с която идва новата ми позиция – да начертавам правилния път към дадена цел, да подбера средствата, екипите, да поставя очакванията и да ги оценя. Разбира се, с правилния екип тази отговорност става по-лека, за което съм щастлив да имам един изключително професионален и отдаден колектив. Тук идва и втората ми много отговорна задача, а именно поддържането на добра работна атмосфера, работна култура и вдъхновяваща среда. Защото хората идват в Avon по различни причини, но остават поради една – принадлежността към нещо по-голямо. Това в нашата компания е факт, защото за нас смисълът, предназначението, е винаги водещ мотив в стратегията ни за развитие. А относно моите лични амбиции – аз съм състезателна натура (затова и в свободното си време участвам в професионални тенис турнири). За мен е изключително важно да търся непрекъснато тавана си на развитие. Още не съм го срещнал и всеки път откривам, че може и повече. Но аз съм такъв човек – нужно ми е предизвикателство, за да вървя напред, не обичам да стоя в зоната си на комфорт. На тази позиция за мен е много важно да мотивирам и хората около мен също да търсят своя лимит и да го надскачат. За мен ключовият момент е търпението. Аз вярвам, че хубавите неща се случват на тези, които умеят да чакат. Започнах в Avon преди 6 години като анализатор и останах на тази позиция в продължение на 3 години. Това ми даде много познания за компанията, даде ми възможност да науча бизнеса откъм цифрите. Когато започнах, нямах познания нито за бизнес модела на директните продажби, нито за козметичната индустрия като цяло. Но опитът ми на различни позиции в Avon ми даде точно това холистично познаване на бизнеса, което ми е било необходимо. След като преминах в отдел „Продажби“ като дивизионен мениджър, успях да комбинирам познанията си за цифровите измерения на бизнеса с работата на терен, там където реално се случва „бизнесът“. Като част от отдел „Продажби“ получих и още един важен урок – научих се да вярвам в компанията, научих какво стои зад това да бъдеш   на Avon. А именно не просто възможност за растеж и финансова независимост, но и самочувствие и принадлежност към една огромна, сплотена и вдъхновяваща общност. Вярвам, че трите двигателни сили в кариерното ми развитие са комуникация, постоянство и организационни умения. На първо място, много държа да има открит диалог, яснота в позициите и приемственост. Подредеността ми помага да приоритизирам действията си, за да имат те максимален ефект. Постоянството ценя най-силно – то ми дава възможност да съм умерен в решенията си и да взимам правилните дългосрочни решения. Основното предизвиктелство в момента е как да прехвърлим офлайн принципа в онлайн среда. Директните продажби разчитат на социалните връзки – разговори на кафе, препоръки от приятел. Днес тези социални връзки са даже по-лесни – те не трябва обезателно да се случват в офлайн среда. Напротив, разговорът на кафе вече може да се случва в социалната мрежа, в чата. Както обсъждахме с нашия Мениджър Дигитални Комуникации, има повече възможности в това да превърнеш един офлайн бизнес в онлайн, отколкото да измислиш чисто нов онлайн бизнес. Това е предизвикателство, но и възможност за нас, и развиването на нашите дигитални инструменти е сред основните ни приоритети. Проудктите на Avon за Централна Европа се произвеждат на едно място, в Полша, и от там се дистрибутират до няколко пазара, сред които и нашия. Гордеем се с гарантираното качество на нашите продукти и вярвам, че това го показва и позиционирането ни в челните места по пазарен дял в козметичния сектор в страната. На първо място, да бъдеш   означава да си част от една прекрасна индустрия – индустрията на красотата. Да имаш силата и възможността да получаваш и да даваш самочувствие. Всъщност това е нашата основна цел – да даваме самочувствие на жените да бъдат смели, да бъдат себе си, да преследват мечтите си и да бъдат щастливи. Чрез вярата в себе си те могат да постигнат всичко и да бъдат част от една общност на хиляди вдъхновяващи силни жени със споделена страст към красотата. И, разбира се, обединението зад нашите каузи е немалък стимул – да си част от Avon означава да си част от едно глобално движение в подкрепа на жените. Не на последно място, Avon е възможност за финансова независимост, личностно развитие, просперитет и изграждане на свой бизнес и кариера. Avon в България развива две социално отговорни кампании – битката с рака на гърдата и с домашното насилие. През последните 17 години нашата кампания срещу рака на гърдата – „От любов към живота“, се превърна в една от най-разпознаваемите, емоционални и вдъхновяващи каузи в тази сфера. И една от най-награждаваните – с над 20 престижни отличия на български и международни форуми. През тези 17 години кампанията е дарила над милион и половина лева за закупуване на медицинско оборудване, профилактични прегледи, психологическа подкрепа. И тази година продължаваме съвместната си работа с Фондация „Една от 8“. Предстои ни да реализираме информационна кампания в 15 града в страната, с интересна пътуваща инсталация. Ще стартираме в края на месец май, така че вашите читатели могат да следят на специалния ни сайт   как и къде да се включат по нашия „път на надеждата“. В рамките на кампанията ни срещу домашното насилие, работим в партньорство с „Алианс за защита от насилие, базирано на пола“ и в момента работим върху изграждането на безплатна денонощна телефонна линия за жертви на насилие, която ще бъде обслужвана от специалисти. Скоро ще обявим актуална информация и за този проект. Вероятно има някои специфики, свързани с темперамента, манталитета, но не бих могъл да кажа кои са по-взискателни или информирани. Във времето, в което живеем, всеки може да се информира и да бъде подготвен, въпросът е да имаме желание да го правим. Българката като цяло е прагматична и търси добро съотношение цена-качество, но напоследък се наблюдава тенденция, все повече да разширява бюджета си за козметика в търсене на по-добра грижа и качество за себе си и семейството си. Основна тенденция в козметиката напоследък са еко и био съставките, щадящи кожата продукти, по-натуралното усещане. По отношение на декоративната козметика – новите трендове вещаят по-дръзки и отличителни визии, нестандартни нюанси и съчетания. Аз отскоро съм лоялен клиент на Anew – откакто съм част от екипа на Avon, постепенно се научих, че и мъжете трябва да се грижат за кожата си. От парфюмното ни портфолио, любимият ми аромат е Attraction. Познавам, да, това е жена ми – Даниела Колушева. Тя е наистина уникална жена – завърши докторската си степен по международна икономика и финанси, докато беше бременна с дъщеря ни и докато преподаваше в „Харвард“. След това живяхме в Италия, където преподаваше в „Бокони“, а сега работи като data scientist. Жена ми е гражданин на света и моето истинско вдъхновение. По-рано казах, че винаги търся съревнование, да надскоча себе си, нещо да ме провокира. Всъщност тя е моето най-голямо предизвикателство, винаги ме вдъхновява и мотивира да бъда поне толкова добър колкото нея. А и имам шанса да работя в компания, която ежедневно ме среща с изумителни, вдъхновяващи жени. Това, което ме впечатлява в днешната българка, а и в жените като цяло, категорично е способността да съчетават успешно семейния и професионалния си живот.", "date": "2018.04.30", "title": "Даниел Шопов, директор на AVON за България, Македония и Албания: Най-силното ми вдъхновение е моята съпруга"}
{"url": "https://www.24chasa.bg/novini/article/6839840", "text": "Управител на българско акционелно дружество е разпитван във Варна като свидетел по дело за имотни измами за милиони евро, извършено от агенция за недвижими имоти от Литва. Българското дружество сключило десетки сделки за покупко-продажба недвижими имоти във Варна и региона на стойност милиони евро, но плащания за придобитото имущество не са били извършвани, въпреки че по договор окончателното разплащане е било предвидено през 2016 г. Изпълнението на Европейската заповед за разследване е било възложено на следовател от Окръжния следствен отдел към Окръжната прокуратура във Варна. Законният срок за изпълнение на Европейска заповед за разследване е до 90 дни. Пресслужбата на Апелативна прокуратура във Варна припомня, че Законът за европейската заповед за разследване бе приет от Народното събрание и влезе в сила на 20 февруари тази година. Новият закон урежда условията и реда за признаване и изпълнение на Европейска заповед за разследване по наказателни производства, издадена в друга държава – членка на ЕС, както и издадени в Република България по наказателни производства и изпратени за признаване и изпълнение в друга държава – членка на ЕС. До момента в Окръжната прокуратура във Варна са получени 7 европейски заповеди за разследване.", "date": "2018.04.30", "title": "Във Варна разследват имотни измами на фирма от Литва"}
{"url": "https://www.24chasa.bg/novini/article/6839835", "text": "От утре влизат в сила правила, според които граждани на ЕС, които пътуват или работят в държава извън общността, подлежат на допълнителна консулска закрила, съобщи Европейската комисия, цитирана от БТА. Правилата засягат случаите, когато гражданин на ЕС пребивава в чужда страна, където няма дипломатическо или консулско представителство на неговата държава. В такива случаи от утре европейците ще могат да се обръщат към консулствата на други страни от ЕС. Разширената консулска защита се предвижда в случаи на тежко заболяване, задържане, загуба на паспорт, евакуация, или когато граждани на ЕС станат жертва на престъпление. ЕК отбелязва, че в 60 на сто от случаите подобна консулска защита се търси за изгубени лични документи. По данни на ЕК седем милиона граждани на ЕС се намират в чужда държава, където няма дипломатическо или консулско представителство на тяхната страна и се очаква след две години този брой да се е удвоил. Единствените четири държави на света, в които всички страни от ЕС имат такива представителства, са САЩ, Китай, Индия и Русия. За 2015 г. всеки шести гражданин на ЕС е пътувал на почивка до държава извън Общността, а общо 30 милиона са трайно заселилите се в чужбина европейци. Всяка година европейците предприемат 90 милиона пътувания в чужбина по работа или за отдих.", "date": "2018.04.30", "title": "Гражданите на ЕС от утре получават разширен достъп до консулска защита"}
{"url": "https://www.24chasa.bg/novini/article/6836562", "text": "В 49 средни училища в цялата страна ученици от 9 до 11 клас изучават в извънкласни форми финансова грамотност по програмата „Нашите пари“, подкрепяна от водещата компания за разплащания Visa и българските банки. Близо 1200 деца се обучават какви видове кредити има, каква е разликата между депозит и влог и усвояват много други икономически и финансови термини. Уроците по „Нашите пари“, следват специално разработени за програмата учебник и учебна тетрадка. Материалът покрива теми като икономика, лични финанси, изготвяне на бюджет, данъци, кредити, инвестиции и др. Учебникът по програмата е отпечатан от издателство „Просвета“ и отговаря на най-високите учебни стандарти. Целта на програмата е да научи младите хора как да управляват своя бюджет и да правят мъдър избор по отношение на финансите си в бъдеще. „Финансовата грамотност е умението да разбираш как работят парите в днешно време, познанията, които позволяват на човек да взима ефективни решения за средствата, с които разполага. „Нашите пари“ помага на младите хора да управляват по-добре средствата си в един свят, който всеки ден става все по-дигитален“, казва Красимира Райчева, мениджър на Visa за България. Партньори по проекта са Висшето училище за застраховане и финанси (ВУЗФ), обучителната организация Академия Нике и онлайн платформата с образователни видео уроци и упражнения по различни теми Ucha.se. На платформата са налични 45 безплатни видео урока по различни финансови теми, включени в учебника.", "date": "2018.04.30", "title": "1200 гимназисти получават важни \nфинансови знания за живота"}
{"url": "https://www.24chasa.bg/novini/article/6839845", "text": "„Щастлива съм, че България днес е център на дискусията за двойните стандарти в храните. Изумена съм от въпросите на премиера Борисов: кой умник казва,че българското бебе харесва палмово масло и защо се държат така големите търговски вериги в България. Кой мислите, че е умникът, господин премиер? Ами Вие. Проверете колко пъти ГЕРБ гласуваха против закона за търговските вериги от 2012 г. досега. С него видите ли сме гонели чуждите инвеститори. А ние просто искахме да не увреждат здравето на българския народ с некачествени храни и да не убиват българското производство”. Това написа във фейсбук председателят на НС на БСП Корнелия Нинова по повод думите на премиера. Тя призова премиера да провери- дали президентът Плевнелиев не е наложил вето. „Наложи. Заради лобизъм в полза на големите. А кой нарочи БСП за антиевропейска партия, защото произнесох изречението: българският народ не е втора ръка в Европа, за да ни продавате втора ръка храна. Вие, господин премиер. Твърде дълго управлявате, за да помните такива подробности. Но ние ги помним. Надявам се и българите също. Утре за пореден път внасяме същия закон. Чакаме да видим как ще гласувате този път”, заявява лидерът на левицата.", "date": "2018.04.30", "title": "Корнелия Нинова: Внасяме отново закона за търговските вериги"}
{"url": "https://www.24chasa.bg/novini/article/6839836", "text": "Онкоболната Теодора се прибира в България от Бразилия.   и никоя авиокомпания не искаше да се ангажира с транспортирането ѝ у дома. Беше открита и дарителска сметка, по която вече са събрани малко над 30 хиляди евро – парите са достатъчни за транспортирането на Теодора Маджарова у нас. Полетът ще бъде осигурен от турската болница Анадолу, като се очаква Теодора и семейството ѝ да се приберат в края на седмицата. \"В последните няколко часа получихме нова оферта за транспортиране до Истанбул чрез посредничеството на медикъл асистант компания, която работи в сътрудничество с турските авиолинии. На 4 май бихме могли да се качим на самолета за Истанбул, ако всичко е наред и ако е рекъл Господ\", съобщи в пряко включване за   съпругът на Теодора - Александър Русанов. Новата оферта за транспортирането на Теодора е за около 30 хил. евро - почти наполовина по-малко от първоначално обявеното предложение от френска компания. Той добави, че има доста технически детайли за доуточняване и е в постоянна връзка с представители на компанията. На борда на самолета трябва да има медицинско оборудване и медицински екип. \"Външно министерство и лично министър Захариева се зае да ни помогне за транспортирането от Истанбул до София. Искам да изкажа огромна благодарност към всички в България и от целия свят, които за два дни събраха повече от половината първоначално обявена сума. Благодаря на всички, които помагат да се приберем вкъщи\", каза още Александър. Необходимата сума вече е събрана, а близките временно преустановяват набирането на средства.", "date": "2018.04.30", "title": "Теодора се прибира до дни! Съпругът й: Благодаря на всички българи"}
{"url": "https://www.24chasa.bg/novini/article/6839870", "text": "Главният преговарящ на Европейския съюз за Брекзит Мишел Барние изрази днес увереност, че Брюксел и Лондон могат да се споразумеят за правилното решение, за да се избегне връщането на твърда граница между Ирландия и Северна Ирландия, предаде Ройтерс. Барние каза, че постигането на споразумение за Брекзит, включително за ирландската граница, \"ще подготви почвата за конструктивни преговори за по-широко партньорство в бъдеще\", предава БТА. По думите му преговарящите от Великобритания и Европейския съюз трябва да постигнат бърз напредък по въпроса за ирландската граница до срещата на лидерите от ЕС през юни, която според него ще бъде \"трамплин\" за сключване на окончателна сделка през октомври. \"Що се отнася до напредъка и юни, мисля, че юни е трамплин за Европейския съвет през октомври, който ще бъде последният съвет за постигане на споразумение за напускане\", каза той на пресконференция в граничния ирландски град Дъндолк. ЕС предлага, ако всички други опити за избягване на твърда граница се провалят, Северна Ирландия да създаде \"обща регулаторна зона\" с Ирландия и останалите 26 държави от ЕС (след излизането на Великобритания), което на практика да остави британският район в митнически съюз с общността. Великобритания, която все още обсъжда своята стратегия за Брекзит, казва, че евентуално споразумение между нея и ЕС за свободна търговия, което да бъде сключено до 2021 г., може да реши въпроса за границата. Британският министър-председател Тереза Мей отхвърля предложението на ЕС като заплаха за конституционната цялост на Великобритания.", "date": "2018.04.30", "title": "Барние: ЕС и Великобритания могат да се споразумеят за границата между Ирландия и Северна Ирландия"}
{"url": "https://www.24chasa.bg/novini/article/6839997", "text": "По внесен обвинителен акт на Окръжна прокуратура – Бургас и осъдителни присъди на три съдебни инстанции, ВКС наложи общо наказание от 12 години „лишаване от свобода“ на Осман Сюлейман (на 31 г.), 11 години „лишаване от свобода“ на Исмаил Али (на 35 г.), 10 години „лишаване от свобода“ на Орхан Хюсеин (на 38 г.), 10 години „лишаване от свобода“ на Азис Хюсеин (на 33 г.) и 12 години „лишаване от свобода“ на Костадин Неделчев (на 33 г.), за извършени две престъпни деяния, съобщиха от Прокуратурата на Република България.  Те са признати за виновни в това, че на 09.07.2005 г., около 02:30 часа, на около 3 км край с. Просеник, общ. Руен, обл. Бургас, до „Бялата чешма“, в съучастие като извършители, извършили действие с цел да възбудят и удовлетворят полово желание без съвкупление с малолетно момиче, като блудството е извършено чрез употреба на сила и заплашване, извършено от повече от две лица и представляващо особено тежък случай – престъпление по чл. 149, ал. 4, т. 1, вр. ал. 3 (в редакция ДВ, бр. 62 от 1997 г., а понастоящем ал. 5, т. 4), вр. ал. 2, вр. ал. 1, вр. чл. 20, ал. 2, вр. чл. 54 от НК. Петимата мъже са признати за виновни и за това, че на същите дата и място и по същото време, в съучастие като съизвършители се съвкупили с малолетното момиче, като я принудили към това със сила и заплашване, деянието е извършено от повече от две лица и представлява особено тежък случай – престъпление по чл. 152, ал. 4, т. 1 и т. 4, вр. ал. 3, т. 1, вр. ал. 1, т. 2, вр. чл. 20, ал. 2, вр. чл. 54 от НК. Към момента петимата мъже се намират в затвора, където изтърпяват наложените им наказания при „строг“ режим. Решението на ВКС е окончателно и не подлежи на обжалване.", "date": "2018.04.30", "title": "Окончателно! Общо 55 г. затвор за петима, изнасилили 13-годишно момиче през 2005 г."}
{"url": "https://www.24chasa.bg/novini/article/6840005", "text": "\"Поляци, бягайте в България и Румъния!\". С такъв призив към сънародниците си се обърна от канала си в YouTube един от най-известните полски ясновидци Кшищоф Яцковски. Според екстрасенса България и Румъния ще бъдат най-безопасните страни, където поляците могат да се скрият в случай на избухване на трета световна война. Яцковски е известен с мрачните си прогнози, в частност за случилата се наистина тежка икономическа криза в Европа. През 2003 година излезе като победител от турнира за ясновидци, организиран от японската телевизия Asahi. В аудиоклип с продължителност 9 минути и 26 секунди Кшищоф Яцковски, говорейки за себе си в трето лице, съветва съотечествениците си как да постъпят в ситуация на нова глобална война, пише  . \"Това е абсолютно невероятно пророчество за това къде поляците могат да намерят спасение, ако избухне война, ако избухне трета световна война!\" - обявява мъжки глас. \"Кшищоф Яцковски ви казва така: Бягайте в Румъния и България, бягайте в Румъния и България, бягайте в Румъния и България!\" След това разказва за контекста, от който се е родил призивът му. През декември 2007 ясновидецът дал мрачни предсказания за Европа на репортерите, които поискали коментар за следващата година. На 15 септември 2008 банкрутът на Лемън Брадърс превръща пророчествата във факт, а заради нестабилната ситуация в Европа, Близкия изток и целия свят Яцковски трябвало да отговори на въпрос, който още през 2008 година му задала неговата дъщеря - какво би станало, ако се случи катастрофа или въоръжен конфликт. \"Ако се стигне до война и сражения, единственото убежище за поляците, безопасно място, където могат да избягат, са България и Румъния.\" Самият Яцковски признава, че никой в Полша не свързва тези две страни с понятието сигурност и мнозина българи напускат родината си в търсене на късмета си в чужбина, а се смята, че сигурни във военно отношение са могъщи и богати държави като САЩ или Германия. Обявилият се за жив пророк поляк прогнозира, че \"в Полша ще се диша трудно, войната ще я заобиколи, но няма да може да се диша\" и прави връзка с влиянието върху страната и населението при аварията в Чернобил. \"Не плаша и не гоня поляците от страната им, само казвам какво би станало, ако се случи катастрофа или въоръжен конфликт\" - допълва ясновидецът. Роденият през 1963 Кшищоф Яцковски е стругар по професия, бил е кандидат за депутат в полския Сейм и води собствена регистрирана стопанска дейност \"паранормални услуги\". През 2000 година става герой на документалния филм \"Ясновидецът\", а през 2003 година участва и печели турнира на японската телевизия Asahi, в който участваха екстрасенси от цял свят. През същата година стана особено популярен в родината си покрай сътрудничеството си с полската полиция и участието в телевизионното предаване \"Експериментът ясновидец\", излъчван от един от най-големите тв канали Polsat. През 2011 година беше официално ангажиран от прокуратурата в Краков като експерт по делото за убийството на 23-годишна студентка. През 2009 година в телевизионно интервю му задават въпроса кой ще бъде следващият президент на Полша. Всички предварителни нагласи по това време сочат, че изборите ще бъдат спечелени отново от действащия Лех Качински. \"Няма го Лех Качински. Не знам защо. Той спи\", казва Яцковски. На 10 април 2010 година президентът Качински заедно със съпругата си и част от политическия елит на Полша загива в самолетна катастрофа в Смоленск, а президент става неговият опонент Бронислав Коморовски.", "date": "2018.04.30", "title": "Екстрасенс към Полша: При трета световна война бягайте в България"}
{"url": "https://www.24chasa.bg/novini/article/6840008", "text": "Двама български туристи бяха арестувани заради мошеничество в Израел, предаде нюзру, цитирани от  Задържането стана днес в столицата на близкоизточната държава Тел Авив. Полицията е получила сигнал от клон на банка. Финансовата институция е била залята от клиентски оплаквания за проблеми с тегленето на пари от банкомат, а при проверка в устройството бе намерено уред за скимиране. Служителите на реда са открили двамата туристи в квартира. При полицейската акция са били конфискувани устройства за заснемане на данни и фалшиви кредитни карти.", "date": "2018.04.30", "title": "В Израел арестуваха български мошеници"}
{"url": "https://www.24chasa.bg/novini/article/6839981", "text": "Главният изпълнителен директор на \"Бритиш петролеум\" Боб Дъдли е отровен от руснаците и е бил принуден да напусне страната, след като в резултатите от тестовете е открито токсично вещество в кръвта му, твърди негов бивш колега, цитиран от \"The Sun\". Твърди се, че 62-годишният Дъдли е бил отровен бавно в продължение на няколко седмици през 2008 година, защото руските власти са искали да изгонят американския петролен гигант от страната. Иля Заславски, който работил с Дъдли в изключително печелившото предприятие ТНК-БП, е убеден, че само руските разузнавателни служби могат да приложат отровния химикал по този начин. Заславски разказва пред \"The Telegraph\" също, че властите са искали да се отърват не само от Боб Дъдли, но и от още 150 западни предприемачи. Той твърди, че са били тормозени по различни начини - апартаментите им са били разбивани, дори някои са били предупредени, че не е безопасно да се връщат в Русия. Това продължи няколко месеца и накрая решиха да изпратят на Дъдли по-добро послание, като отровиха храната му. Очевидно никога няма да може да се докаже кой точно го е отровил, казва Иля Заславски. Г-н Дъдли започна да се чувства зле, затова му бяха направени тестове, които показаха признаци на отравяне, \"случили се в Русия\", каза Заславски. \"Причината, поради която \"Бритиш петролеум\" искаше да направи тестовете, беше, че Дъдли се чувстваше зле и не знаеше защо. Симптомите му се проявяваха продължение на седмици\", разказва още той. Отравянето трябва да е извършено от професионалисти, за да е сигурно, че Дъдли не умре. Те просто искаха да му отправят послание. Определено беше направено от професионалисти, които можеха да накарат тази отрова да действа в продължение на седмици, коментира Заславски. Слуховете, че Боб Дъдли е бил отровен започнаха да се разпространяват през 2014 г. - шест години след предполагаемия инцидент.", "date": "2018.04.30", "title": "Москва отровила шефа на \"Бритиш петролеум\" Боб Дъдли"}
{"url": "https://www.24chasa.bg/novini/article/6840019", "text": "В края на март 2018 г. парите в обращение достигнаха 15 247.4 млн.лв., съобщава БНБ. Данните са публикувани в Преглед на емисионно-касовата дейност на БНБ за първото тримесечие на годината, публикуван днес на страницата на Централната банка. За една година парите в обращение са нараснали със 1550.2 млн.лв., или с 11.32 на сто. През предходния едногодишен период (март 2016 г. - март 2017 г.) нарастването беше по-високо и като абсолютна стойност (1605.7 млн.лв.), и в процентно отношение (13.28 на сто), отчита Централната банка. В края на март 2018 г. делът на банкнотите в общата стойност на парите в обращение е 97.51 на сто, като през първото тримесечие на годината той е намалял с 0.13 процентни пункта спрямо края на декември 2017 г. Средната по стойност банкнота в обращение в края на първото тримесечие на 2018 г. възлиза на 34.95 лв., което представлява увеличение с 1.10 лв. спрямо края на 2017 г. За едногодишен период стойността на тази \"банкнота\" се е повишила с 1.66 лв. или с 4.98 на сто, вследствие на по-високия темп на нарастване в паричното обращение на банкнотите от 50 лв. и 100 лв. Към 31 март 2018 г. делът на разменните монети в стойността на парите в обращение е 2.44 на сто, като през първото тримесечие той е нараснал с 0.13 процентни пункта спрямо края на четвъртото тримесечие на предходната година. Средната по стойност разменна монета в обращение в края на март 2018 г. се запазва на ниво от 0.16 лв., колкото беше и в края на 2017 г. За едногодишен период стойността на тази монета е нараснала с 0.01 лв. в резултат от навлизането в обращение на монетата с номинална стойност 2 лв. В края на март делът на възпоменателните монети в общата стойност на парите в обращение е 0.05 на сто и се запазва на нивото от края на 2017 г. В изпълнение на монетната си програма за 2018 г. през първото тримесечие на годината БНБ пусна в обращение две сребърни възпоменателни монети (всяка с номинална стойност 10 лв.): \"Българско председателство на Съвета на Европейския съюз, 2018 г.\" и \"140 години от Освобождението на България\". В края на март в обращение са 425.3 млн. броя банкноти. С най-голям дял от 28.88 на сто в общия брой на банкнотите в обращение в края на първото тримесечие на 2018 г. е купюрата от 20 лв., като към 31 март в обращение са 122.8 млн. броя банкноти с този номинал. С най-малък дял от 5.97 на сто е броят в обращение на банкнотите от 5 лв. За едногодишен период (март 2017 г. - март 2018 г.) банкнотите в обращение се увеличиха с 23.7 млн. (5.91 на сто) по брой и с 1495.3 млн.лв. (11.18 на сто) по стойност. Общата стойност на банкнотите от 50 лв. в обращение в края на март 2018 г. е 5903.5 млн.лв., което им отрежда и най-големият дял (39.72 на сто) в структурата по стойност на банкнотите в обращение. С най-малък дял от 0.35 на сто е стойността на банкнотата от 2 лв. В края на март 2018 г. в обращение са 2312.7 млн. броя разменни монети. За едногодишен период общият брой на разменните монети в обращение се е увеличил със 170.8 млн. броя (7.97 на сто), а стойността им съответно с 54.7 млн.лв. (17.24 на сто). На годишна база се запазва тенденцията към нарастване на броя на разменните монети от всички номинали в обращение. Наблюдава се ясно изразена тенденцията към по-бързо нарастване на броя на монетите от високите номинали (от 1 лв. и 2 лв.). За едногодишен период броят на монетите от 1 лв. в паричното обращение нарасна с 12.32 на сто, или с 15.6 млн. В процентно отношение най-високо в паричното обращение е годишното нарастване при монетите от 2 лв. (58.90 процента), които за една година се увеличиха с 13.3 млн. броя и в края на март 2018 г. достигнаха 35.9 млн. броя. През първото тримесечие на 2018 г. в Националния център за анализ на БНБ са задържани общо 144 броя неистински български банкноти, циркулирали в паричното обращение. Спрямо четвъртото тримесечие на 2017 г. неистинските български банкноти са със 72 броя по-малко. В общия брой на задържаните през първото тримесечие на 2018 г. неистински български банкноти най-голям е делът на купюрата от 20 лв. (52.78 на сто). През първото тримесечие са задържани и две неистински банкноти от 100 лв. В периода януари-март 2018 г. са регистрирани и задържани общо 139 броя неистински български разменни монети, от които 13 броя от 2 лв., 36 броя от 1 лв. и 90 броя от 50 стотинки. През първото тримесечие на 2018 г. в БНБ са регистрирани и задържани неистински 5368 броя евро, 85 броя щатски долара и 40 броя банкноти от други чуждестранни валути, посочват от централната банка.", "date": "2018.04.30", "title": "БНБ: В края на март парите в обращение достигнаха 15 247.4 млн. лв."}
{"url": "https://www.24chasa.bg/novini/article/6840021", "text": "От БТА Бършейки сълзите си зад южнокорейския президент Мун Дже-ин и севернокорейският лидер Ким Чен-ун, след като двамата обявиха историческото си споразумение в петък, стоеше мъж, работил две десетилетия, за да подготви малко вероятния диалог между старите врагове. Почти 18 години след като Со Хун, южнокорейски служител от разузнаването, пътувал до Пхенян, за да убеди откъснатия от света севернокорейски лидер Ким Чен-ир да проведе безпрецедентната първа среща на върха в столицата на Северна Корея през 2000 г., в петък той гледаше как синът на Ким обещава мир на Корейския полуостров - този път малко по-на юг от силно милитаризираната граница. В петък севернокорейски лидер за пръв път стъпи на южнокорейска земя след Корейската война от 1950-53 г., оставила страната разделена, а двамата съседи в техническо състояние на конфликт. Знаковата среща стана по-малко от година след като либералният южнокорейски президент Мун встъпи в длъжност и бързо постави Со начело на Националната разузнавателна служба, като каза, че той е \"точният човек\", който да съживи междукорейските връзки, обтегнати заради разработваните от Северна Корея ракети с ядрен заряд. \"Прекалено прибързано е да говорим за следваща междукорейска среща на върха\" каза миналата година Со пред репортери, след като назначението му беше оповестено и го върна в агенцията, която беше напуснал през 2008 г., когато беше избрано консервативно правителство. \"Но имаме нужда от нея\". Со, който лично помогна за организиране на двете предходни междукорейски срещи на върха през 2000 г. и 2007 г., е смятан за най-добрия експерт по Северна Корея в страната. Известен е като южнокорееца, срещал се най-много с покойния севернокорейски лидер Ким Чен-ир. И Джон-сок, бивш министър по въпросите на обединението, посетил Пхенян заедно със Со през 2003 г., като специални пратеници на тогавашния президент Но Му-хен, в спомени през 2014 г. нарече Со \"преговарящ номер 1 със Северна Корея\". 64-годишният Со, който в края на 90-те години е живял две години в Северна Корея, участва в план за строителство на ядрен реактор като част от международно споразумение от 1994 г. за замразяване на ядрените програми на Пхенян. Впоследствие тази сделка се проваля. \"Той вече знае как се случват нещата и какво трябва да се направи, а Мун му даде ясни политически напътствия\", каза Джон Дилъри - експерт по Северна Корея от университета Йонсоб в Сеул. Президентската Синя къща отказа коментар за ролята на Со, а с разузнавателната служба така и не беше установен контакт по въпроса. Мрежа от познанства През март той беше част от 10-членна делегация, посетила Ким Чен-ун, който е трето поколение лидер, в Пхенян и стана един от първите южноокорейски служители, срещнал се с Ким, след като той пое властта в края на 2011 г. след смъртта на баща си. На срещата Ким не само се съгласил да се срещне с Мун, но също така слисал Со и останалите пратеници като казал, че би желал да обсъди денуклеаризацията с президента на САЩ Доналд Тръмп - подготвяйки терена за безпрецедентната първа среща между настоящите лидери на двете държави, вероятно в края на май или началото на юни. По-късно Со организира и пътуване до Пхенян на американския си колега Майк Помпейо, за среща с Ким Чен-ун от 31 март до 2 април, и положи основите за планираната среща, казаха американски представители. Помпейо, по това време директор на ЦРУ, а сега нов американски държавен секретар, установил \"добра връзка\" с Ким и срещата им преминала \"много гладко\", каза Тръмп. \"Мисля, че мрежата от познанства беше от голямо значение за домакинството на тези две събития\", каза Мун Хон-сик, изследовател в Института за статегии по националната сигурност в Сеул. Мун посочи, че Со и създал контакт не само с Помпейо, а също и с Ким Йон-чхол - бивш началник на севернокорейското разузнаване, а сега отговарящ за междукорейските отношения. Со беше един от двамата служители, избрани от Мун да участват в първия му официален диалог с Ким Чен-ун, към когото се присъедини по-малката му сестра Ким Йо-чен, другият избран от Мун беше Ким Йон-чхол. \"Само присъствието там на Со говореше красноречиво за ролята, която е изиграл в подготовката на срещата на върха\", каза Соб Ю-сук, ръководител на научни изследвания в Института за изучаване на Северна Корея в Сеул.", "date": "2018.04.30", "title": "Ройтерс: Ръководителят на южнокорейското разузнаване с ключова роля за срещата със Севера"}
{"url": "https://www.24chasa.bg/novini/article/6840061", "text": "Ден след визитата на новия американски държавен секретар Майк Помпейо в Рияд, върховният лидер на Иран обвини САЩ, че се опитват да разпалят \"регионална криза\", провокирайки своя съюзник Саудитска Арабия към конфронтация с Техеран и насъсквайки \"мюсюлмани да се бият с мюсюлмани\", предаде Ройтерс, цитирана от БТА. В изявления, предадени по иранската държавна телевизия, аятолах Али Хаменей отново призова САЩ да \"напуснат\" Близкия изток, наричайки региона \"иранския дом\", и посочи, че всяка държава, която се опита да се противопостави на Иран, ще бъде разгромена. \"Един от начините за сблъсък с Иран е като се провокират неопитни управници в региона\", каза той, очевидно намеквайки за 32-годишния престолонаследник на Саудитска Арабия принц Мохамед бин Салман. \"Ако тези правителства имат повече мъдрост, те няма да тръгнат на сблъсък с Иран, защото ако го направят, ще бъдат разбити\", подчерта Хаменей. След срещата си със саудитския крал Салман вчера Помпейо каза, че САЩ са дълбоко обезпокоени от \"дестабилизиращите и зловредни действия\" на Иран в Близкия изток. Той увери саудитските си домакини, че САЩ ще се изтеглят от многонационалното ядрено споразумение с Иран, ако европейските сили, които също да го подписали, не съумеят да внесат поправки в него. Междувременно иранската новинарска агенция Исна опроверга твърдения в някои чуждестранни медии, че ирански войници са загинали при вчерашната ракетна атака срещу военна база край град Хомс в Сирия.", "date": "2018.04.30", "title": "Иран: САЩ искат регионална криза, тласкат Саудитска Арабия към конфликт с нас"}
{"url": "https://www.24chasa.bg/novini/article/6840071", "text": "От 3 до 6 май 2018 г. са планирани полети на вертолети и самолети на българските ВВС, с прелитане на малка височина над град София, площад “Княз Александър I”, във връзка с подготовката и провеждането на военния парад в Деня на Храбростта и празника на Българската армия. Тренировъчни полети над София ще бъдат изпълнявани в следните времеви интервали: от 10:00 ч. до 11:00 ч. на 3 май 2018 г., с прелитане над площад „Княз Александър I“; от 10:00 ч. до 11:00 ч. на 4 май 2018 г., с прелитане над площад „Княз Александър I“; от 10.00 ч. до 11.00 ч. на 5 май 2018 г., с резервен времеви интервал от 14:00 ч. до 15:00 ч. същия ден, с прелитане над площад „Княз Александър I“, за участие в генералната репетиция за парада;  от 18:00 ч. до 20:00 ч. на 5 май 2018 г., с прелитане над Националния стадион „Васил Левски”, за участие в тържественото отбелязване на 70-ата годишнина от основаването на Централния Спортен Клуб на Армията (ЦСКА). В Деня на Храбростта и празник на Българската армия, на 6 май 2018 г. вертолети и самолети на българските ВВС ще прелетят над площад „Княз Александър I“ в София от 10.00 ч. до 11.00 ч., за участие във военния парад. Министерството на отбраната уведомява медиите и гражданите, че е забранено използването на въздушното пространство от дистанционно управляеми летателни системи (дронове) в периода на провеждане на тренировките на ВВС и по време на военния парад. Забраната е въведена с цел гарантиране на безопасността на участващите военни вертолети и самолети, както и за да бъде предотвратен възможен нежелан инцидент в район със струпване на много хора.", "date": "2018.04.30", "title": "Вертолети и самолети ще прелитат ниско над София, готвят се за 6 май"}
{"url": "https://www.24chasa.bg/novini/article/6840081", "text": "Сам изработи и монтира гнезда, спасителят на щъркели от главинишкото село Зарица. Сафет Халид изпълни даденото обещание и вярва, че догодина птиците ще се върнат при него. Всички помнят Сафет Халид от Зарица. Човекът, който в студена зимна нощ спаси от измръзване пет щъркела. За първи път в Зарица ще има гнезда за щъркели. Гнездата са със сухи дърва, кал и сено в метална рамка. И гръмотвод ще им направя ако е нужно, зарече се Сафет, след като птичите домове бяха монтирани върху стари електрически стълбове. И асансьор ще им направя, за да им качвам рибка – само да се върнат и да се заселят тук, обеща още Сафет от Зарица. Щъркелите му липсват. Спомня си с умиление за дните, когато са се хранили от ръката му и са го гледали в очите. Всеки ден ги чака и погледът му е вперен в небето. Благодарен е на познати и непознати, които са оценили доброто дело сторено от него, и които продължават да го подкрепят. От Община Главиница кметът Неждет Джевдет му е пратил работници, които да му помогнат с монтажа на гнездата. Други пък хора са събрали 1 300 лева за нов апарат за говорене. И до днес продължават да ми пишат хората, не съм очаквал да спечеля такова уважение, такава обич, признава Сафет. Вярва, че спасяването на щъркелите ще донесе благоденствие на всички хора – без разлика от пол, възраст и етнос. И приятелите му вярват, че птиците ще се върнат – те не са като хората, те помнят и няма да забравят Сафет, казва Мюбредин Седат от Главиница. Щъркелите са дълбоко в сърцето на Сафет, когато говори за тях се просълзява. Птиците отдавна ги няма, но той не спира да ги чака. А през това време утеха намира в пауните, които отглежда от години. Сутрин излизам на двора и си пия кафето край тях, наслаждавам се на красотата им, сподели Сафет Халид, от Зарица.", "date": "2018.04.30", "title": "Спасителят на щъркели от Зарица изработи гнезда, за да се върнат птиците догодина"}
{"url": "https://www.24chasa.bg/novini/article/6840080", "text": "Най-възрастният австралийски учен, който е на 104 години, ще отиде в началото на месец май в Швейцария, за да сложи край на дните си, предава Франс прес, цитирана от БТА. Дейвид Гудол не страда от никакво заболяване в терминална фаза, но по неговите думи качеството на живота му се било влошило. Той се свързал с организация в Базел, която съдейства на хората за асистирано самоубийство. Навръх 104-ия си рожден ден през месец април ученият еколог заяви пред телевизия Ей Би Си: \"Боя се, че достигнах до края на дните си. Съжалявам, но вече ми се иска да умра. Не съм щастлив. Приемам ведро решението си!\" По думите на учения най-тъжното в неговия случай било, че не му позволяват да се спомине в родината си. \"Човек на моите години трябва да има всички граждански права, включително и това да си избере как да умре\", коментира Гудол. Асистираното самоубийство е забранено в повечето страни по света. Това беше така и в Австралия до миналата година, когато тази практика беше решено да бъде легализирана в щата Виктория. Но асистирани самоубийства ще могат да бъдат извършвани там едва след месец юни 2019 г. И те ще бъдат предлагани само на пациенти в терминална фаза на боледуването с перспектива за живот не повече от 6 месеца. Професор Гудол от университета в Пърт влезе в полезрението на медиите през 2016 г., когато висшето учебно заведение го помоли да освободи поста си, тъй като заради напредналата си възраст бил поставен в риск при придвижванията си. Университетската управа след това оттегли искането си към професора под натиска на местната и международната научни общности.", "date": "2018.04.30", "title": "Най-възрастният австралийски учен отива да умре в Швейцария"}
{"url": "https://www.24chasa.bg/novini/article/6838590", "text": "От 1 януари догодина токът на ВЕИ-тата и на когенерациите (топлофикации и заводски централи) с мощност 4 и над 4 мегавата ще се търгува само на енергийната борса. Това изискване влиза в сила до дни, след като депутатите приеха едни от най-важните от години промени в Закона за енергетиката. Така след дългогодишно забавяне бе направена на енергийния пазар, на който до няколко години ще трябва да излязат и домакинствата. Как ще се получи така, че собствениците на фотоволтаици и вятърни генератори хем да продават тока на борсата – там средните цени за 2017 г. са към 70 лв., хем да си получават парите от преференциалните цени по договори за по 12-20 години, които стигат до 180-300 лв., а понякога са над 600 лв.? И защо е необходимо това? Парламентът с мнозинство прие модела на така наречените договори за премии. Какво означава това? ВЕИ-тата и когенерациите продават тока си на борсата, примерно на цени 50-90 и повече лева на мегаватчас, зависи от пазара. Само че когато някои по договор трябва да получат примерно по 400 лв., разликата ще се плаща от фонда “Сигурност на електроенергийната система” чрез премия. Тя ще се определя от Комисията за енергийно и водно регулиране до 30 юни всяка година. Премията ще се определя на база на прогнозна пазарна цена, също определяна от регулатора за година напред. Законодателят определи възможност за корекция един път на 6 месеца да се определя нова премия, ако евентуално има някакви сътресения на пазара. Токът на малките ВЕИ-та, които са под 4 мегавата мощност, ще се изкупува, както и досега, а разликата в цените компанията ще плаща от фонд “Сигурност на електроенергийната система”. Така фондът се превръща в нещо като банка на енергетиката. В него се събират парите от таксата “задължения към обществото”, от продажбата на квоти въглеродни емисии, както и 5% от приходите на производителите на ток и на операторите на електрическата и газовата преносна мрежа. Председателят на енергийната комисия Делян Добрев казва, че при договорите за разлика на собственика на ВЕИ или на когенерация му е все едно каква е цената на борсата, защото той така или иначе ще си получи парите за разликата между тази цена и цената по неговия договор. В Германия, където се прилага, дори има цени с минус на борсата и разликата до цената по договора се плаща на производителя. При наши условия това би бръкнало много по-дълбоко в джоба на домакинствата и на бизнеса, тъй като парите, които се плащат, се вземат от нас с добавката “задължения към обществото”. Което вещаеше или увеличението на цената на тока, или би фалирало фонда. Между другото срещу Германия тече наказателна процедура на ЕК, защото този модел разрушава пазара. При модела с премиите КЕВР определя всяка година до 30 юни прогнозна пазарна цена на база на предишната година. За 2017 г. тя беше 70 лв., така че първата премия ще е разликата между 70 лв. за мегаватчас и онова, което е над тази стойност. И ако собственикът на субсидираната централа продава тока на борсата, той ще гони цена поне около 70 лв., а не 40 или 50 лв. на мегаватчас. България бави с години отварянето на пазара на ток точно заради тези Държавата задължи НЕК да изкупува тока на субсидираните централи, тъй като той няма как да се продава на тези високи цени на пазара, няма кой да го купи. Това доведе Националната електрическа компания до финансов колапс. И в сегашното си заявление за цени в КЕВР компанията търси как да избие над 1 млрд. лв. загуби, които е претърпяла. В последните месеци на миналата година на пазара на ток имаше трус. Цените скочиха, като според бизнеса това е било непазарно. На борсата тогава продаваха само три централи, и то държавни, и то за да изпълнят ангажимент, поет към ЕК, да се поддържа ликвидност. Това са АЕЦ “Козлодуй”, НЕК и ТЕЦ “Марица-изток 2”. Имаше съмнения и в манипулация на пазара. Това накара законодателите спешно да направят промени в закона и от 1 януари 2018 г. всички производители, извън тези със субсидирани цени, да продават само на енергийната борса. Сега на борсата има над 100 производители и купувачи и се сключват десетки и стотици сделки, казва председателят на енергийната комисия Делян Добрев. Тези възлови промени в закона бяха гласувани единодушно от депутатите. Нещо повече, те са приети от работодателите, а фотоволтаичната асоциация каза, че и тя е съгласна с тях. Тоест постигнал се е консенсус и баланс на интереси, тъй като явно на всички им дойдоха в повече трусовете в енергетиката, неизвестността и напрежението. Комисията за енергийно и водно регулиране (КЕВР) получи изключителни правомощия да разследва при съмнения за злоупотреба и манипулации на пазара на ток. Това става след скандалите с високите цени на борсата в края на миналата година. Основните предложения бяха написани от Министерството на енергетиката. След решение на съда и със съдействието на полицията КЕВР ще може да влиза в офиси, да претърсва и да изземва документи, независимо на какъв носител са. И това е не само за фирми и дъщерните им дружества, но и за държавни и общински органи. За разследването не важи производствена или търговска тайна. Експертите на регулатора получават достъп до информационни носители, онлайн трафика, сървъри, имат право да прослушват телефонни разговори. Могат да запечатват офиси и коли, да снемат устни и писмени обяснения. Как ще става това, ще се разпише в инструкция, издадена от председателя на КЕВР и министъра на вътрешните работи. Освен това правомощие КЕВР получи и още едно задължение, за което депутатите се колебаеха и гласуваха в комисия “против”, но в зала - “за”. Поправката дава права на регулатора да одобрява сделки за лицензирани дружества, когато се продават над 20% дялове или акции от тях. Разширените правомощия на комисията накараха народните представители да оставят таксите и глобите, които тя събира, в бюджета ѝ. Така той се увеличава от 4 на 11 млн. лв.  Търговците на ток и производителите обезпечават плащането на таксата “задължения към обществото” и на вноските от 5% от приходите си във фонда “Сигурност на електроенергийната система” с 12-месечна банкова гаранция или депозит в размер на 150% от най-високата месечна стойност от произведения ток или пък от продаденото на крайни клиенти. Това решиха депутатите, след като НЕК от месеци публикува списъци на търговци на ток, които не се издължават с таксата “задължения към обществото”. Според депутати НЕК всъщност е само един посредник - събира таксата, а не я превежда. Ако търговецът или производителят изпълняват вноските си във фонда 12 поредни месеца, банковата гаранция се намалява на 100%, а ако две години са изрядни, тя пада на 50%.", "date": "2018.04.30", "title": "От 1 януари 2019 г. (почти) всички на енергийната борса"}
{"url": "https://www.24chasa.bg/novini/article/6840118", "text": "Истанбулската конвенция не предлага някакви рискови мерки за обществото и ще бъде добре, ако бъде ратифицирана, коментира европейският комисар по правосъдие, потребители и равнопоставеност между половете Вера Йоурова по време на дискусията по \"Насилието над жените: отговорът на ЕС\" в Дома на Европа в София, предава БТА. Според нея конвенцията е много практически ориентирана, насочена срещу насилието. Тя реагира срещу определението джендър идеология и заяви, че целта на конвенцията е да елиминира насилието срещу по-слабите в обществото - жените и децата. Прочетете добър превод на конвенцията, няма трети пол, няма бракове между един и същи пол в конвенцията, няма смяна на правовия ред, текстът е достатъчно ясен, заяви тя. Според нея част от проблема е лингвистичен. Трябва да съчетаем различни мерки как да намалим насилието, как да помогнем на жените и на децата, коментира еврокомисарят. За мъжете е важно да си представят следното - какво ще стане, ако това насилие е упражнено срещу техните дъщери, никой не желае дъщеря му да бъде обект на насилие, допълни тя. Йоурова подчерта необходимостта от по-ясна комуникация и по-ясно обясняване на политиките на Европа на гражданите на Европа. Не оказваме натиск, а се опитваме да убедим държавите да приемат конвенцията, защото вярвам, че тя може да промени нещата, свързани с насилието, посочи тя. По повод твърдения, че конвенцията застрашава семейните традиции, Йоурова заяви, че тя винаги е била твърдо за спазването на традициите. Традициите в семейството не могат да се защитават, когато в тях има насилие, можем да защитим традиционното семейство, в което хората живеят в мир, това е моето послание, заяви еврокомисарят. Става дума за равенство, искаме справедлива конкуренция с мъжете, не искаме привилегии, посочи тя. На въпрос от залата как ще бъдат защитени мъжете, тъй като понякога се злоупотребява с темата, например при бракоразводни дела, Йоурова отбеляза, че например подслоните за жертви на домашно насилие могат да се ползват и от мъже. Нещата не са черно-бели, ние всички сме равни пред закона, отбеляза тя. Еврокомисарят коментира, че по темата за насилието трябва да се говори и посочи, че една от всеки три жени в Европа е била жертва на някаква форма на насилие. Йоурова отбеляза, че насилието срещу жените е тясно свързано с икономическото положение, защото например бедни жени не могат да си позволят да напуснат мъжа насилник. Еврокомисарят даде като пример също, че само 15 -20 процента от изнасилванията се съобщават, защото жертвите се чувстват виновни, вместо извършителите.", "date": "2018.04.30", "title": "Вера Йоурова: Истанбулската конвенция не предлага рискови мерки за обществото"}
{"url": "https://www.24chasa.bg/novini/article/6840265", "text": "Репортер на Би Би Си е бил убит в Афганистан, заявиха от медията, часове след като двойният атентат в Кабул беляза най-мрачния ден за журналистиката. В атентата загинаха общо 9 журналисти. Един, от които началник на фотографския отдел на агенция Франс прес за страната,  Общият брой на жертвите в атентата е 25 човека. От Би Би Си не споделят детайли относно смъртта на колегата им. ", "date": "2018.04.30", "title": "Репортер на Би Би Си сред загиналите при атентата в Афганистан"}
{"url": "https://www.24chasa.bg/novini/article/6840271", "text": "Руският институт за създаване на системи за осигуряване на жизнената среда на екипажите в космоса (НИИхиммаш) започна да разработва сауна, машина за измиване на ръце и перална машина за космонавтите, пише РИА-Новости. Решението е взето на съвместно заседание на специалисти от НИИхиммаш и Института по медико-биологични проблеми на Руската академия на науките и космическата корпорация \"Енергия\", предава  Институтът ще се заеме и с изпитание на системите за регенерация на вода за перспективните космически кораби, станции и планетарни бази. В момента на руския сегмент на Международната космическа станция работят няколко системи, разработени от НИИхиммаш: система за регенериране на водата от кондензирала влага СРВ-К2М, система за приемане и съхраняване на урина, система за електролизно получаване на кислород \"Електрон-ВМ\", система за пречистване на въглероден диоксид \"Въздух\" и система за изчистване на вредни микропримеси СОА-МП. През 2017 година в списание на \"Енергия\" бе публикуван чертеж на пералня за МКС. Авторите на публикацията заявиха, че тя ще даде възможност да се намалят запасите от средства за лична хигиена и облекло на станцията. Сега космонавтите носят облеклото за станцията три-четири денонощия и след това го изхвърлят.", "date": "2018.04.30", "title": "Руски учени разработват сауна и пералня за космонавтите"}
{"url": "https://www.24chasa.bg/novini/article/6840278", "text": "Датчанин от йменски произход беше осъден днес в Малайзия на една седмица затвор за дезинформация и стана първият човек, осъден по спорен нов закон, предвиждащ до шест години затвор за разпространяване на фалшиви новини, предаде Франс прес, цитирана от БТА. Пред съда в Куала Лумпур Салах Салем Салех Сулайман призна, че е заснел и публикувал видео в Ютюб, в което обвинява спешните служби, че са реагирали бавно за спасяването на палестинец, член на Хамас, застрелян на 21 април в столицата. Властите оспориха твърденията. Авторът на видеото обясни пред съдиите, че е бил в Малйзия само за десетина дни на почивка и не е знаел за новия закон. Законът, приет в началото на април, беше критикуван остро от правозащитници, които се опасяват, че ще бъде използван против опозицията в навечерието на парламентарните избори на 9 май. Съдът наложи на датския гражданин наказание от една седмица затвор, покриваща престоя му в предварителния арест след задържането му на 23 април, и глоба от 10 000 рингита (2100 евро). Тъй като той нямал пари да плати глобата, ще трябва да излежи още един месец в затвора, допълва Асошиейтед прес. Убитият палестинец Фади ел Бач, експерт по производство на ракети според малайзийските власти, беше застрелян от двама неизвестни мъже, движещи се с мотоциклет. Роднини обвиниха за убийството му Мосад, но Израел отрече да е замесен.", "date": "2018.04.30", "title": "За първи път осъдиха на затвор мъж за разпространение на фалшиви новини в Малайзия"}
{"url": "https://www.24chasa.bg/novini/article/6840310", "text": "\"Днес получихме отказ да бъде регистрирано в Агенцията по вписванията нашето професорско надпартийно движение \"Кан Кубрат\". Г-жа Елена Ангелова се е подписала под следните аргументи за отказа - смятали сме да променим конституционния ред и формата на управление. Адвокатът ни припадна от смях. Че конституцията да не е свещенна крава!\" Така проф. Божидар Димитров коментира факта, че инициираното от него надпартийно движение не е получило регистрация в 20-дневния законен срок. Това решение ще се обжалва. \"Всъщност това е разбираемо. Батсалитата и фризьорките, които са във властта, със зъби и нокти биха попречили на професорско правителство - неравна и несравнима би била битката между тях и професорите и те го съзнават. А и народът добре го знае. А не се ли сещат, че във всички видове избори може да се участва и с инициативен комитет - пример е Румен Радев\", не се впечатлява от решението на Агенцията по вписванията проф. Димитров. Видният историк добавя с характерното си чувство за хумор - направиха ни услуга с този отказ. Хората се ядосаха.", "date": "2018.04.30", "title": "Отказаха регистрация на движението на Божидар Димитров, против конституцията било"}
{"url": "https://www.24chasa.bg/novini/article/6840335", "text": "Без инциденти приключи митингът в Москва в протест срещу блокирането на достъпа до платформата \"Телеграм\" (Telegram) по решението на руски съд, предадоха осведомителните агенции. Проявата, организирана от Либертарианската партия в Русия, събра на централния булевард \"Академик Сахаров\" около 10 хиляди човека, предаде Асошиейтед прес. Участниците в разрешената акция са били 7500 според московската полиция, цитирана от ТАСС и БТА. Демонстрантите издигаха транспаранти с текст : \"За свобода на словото\", \"Долу царя!\" и \"Русия без Путин\" и хвърляха хартиени самолетчета с логото на \"Teлеграм\". Някои от ораторите обвиниха президента Владимир Путин, че насърчава ограниченията върху свободата в Интернет. По-рано този месец руските власти започнаха да блокират достъпа до \"Телеграм\" от територията на Русия по решение на московски съд след отказ на администраторите на платформата да предоставят криптираните данни на потребителите. Опозиционният активист и изтъкнат блогър Алексей Навални каза на днешния митинг, че властите се опитват да нарушат личното пространство на хората в мрежата. \"Включвам телевизора и виждам новината, че някои хора са решили, че имат правото да прочитат всичко, което съм написал в \"Телеграм\". Аз няма да търпя това\", заяви той. Руският предприемач Павел Дуров, разработил \"Teлеграм\", написа в социална медия, че митингът е \"безпрецедентен\" и че е \"горд да е роден в една и съща страна\" с протестиращите.", "date": "2018.04.30", "title": "Приключи митингът в Москва в протест срещу блокирането на \"Teлеграм\""}
{"url": "https://www.24chasa.bg/novini/article/6840357", "text": "Събирането на поредната реколта от опиумен мак в Афганистан започва като доказателство, че се провалят усилията на правителството да убеди или принуди селяните да отглеждат жито и земеделски култури, разказва \"Ройтерс\". Страната дава огромна част от световното производство на опиум, от който се създава хероин. Годишният добив е около 9 хиляди тона, разпределяни по световния пазар. Изчисления на ООН показват, че стойността им е приблизително 3 млрд. долара и голяма част от тези средства отиват в ръцете на талибани и антиправителствени бунтовници. Те не само охраняват маковите полета, но и осигуряват връзки с местни и международни трафиканти,  \"Ройтерс\" разговаря с 35-годишния Мохамед Надир, който от 8 декара в южната провинция Кандахар ще изкара годишно 3000 долара. Ако беше засял жито, щеше да спечели около една трета от тази сума. Правителството раздаде безплатно през 2017г. над 10 000 тона семена и 20 000 тона торове с надежда селяните да изоставят традиционното си занимание. Най-много опиумен мак се отглежда в съседната провинция Хелманд. Части на афганистанската и американската армия издирват и унищожават обекти на наркотрафикантите, но по данни на ООН през миналата година добивът на опиум в страната е достигнал рекорд след скок от 87% спрямо 2016г. Повече от 3000 кв. км са били засети с опиумен мак за новия сезон.", "date": "2018.04.30", "title": "Селяните в Афганистан не се отказват от отглеждането на опиумен мак"}
{"url": "https://www.24chasa.bg/novini/article/6840373", "text": "Предполагаем поддръжник на \"Ислямска държава\", обвинен за споделяне в социална мрежа на информация за британския принц Джордж, отрече обвиненията в тероризъм, предаде Асошиейтед прес. Прокуратурата твърди, че пост на 32-годишния Хуснаин Рашид в криптираното приложение \"Телеграм\" съдържал снимка на четиригодишния принц, адреса на неговото училище, силует на джихадистки боец и текста \"дори кралското семейство няма да бъде подминато\". Рашид е обвинен също за още няколко постове, насърчаващи според прокуратурата атаки с насилие, както и че е търсил начин да стигне до Сирия, за да се присъедини към \"Ислямска държава\". Той е арестуван на 22 ноември и е обвинен в подготовка на терористични актове, насърчаване на тероризъм и разпространаване на терористична публикация, съобщава БТА. На предварителното заседание в кралския съд в лондонския район Улич днес Рашид отрече всички обвинения. Процесът срещу него ще започне на 14 май.", "date": "2018.04.30", "title": "Предполагаем джихадист, публикувал  информация за принц Джордж, отрича обвиненията в тероризъм"}
{"url": "https://www.24chasa.bg/novini/article/6840377", "text": "Руският патриарх Кирил завърши днес тридневното си посещение в Албания с официални срещи с президента Илир Мета и премиера Еди Рама, предаде агенция МИА. На срещата с Мета двамата изразиха задоволство от доброто сътрудничество между руската и албанската православна църква. Президентът на Албания подчерта, че с посещението си патриарх Кирил изпраща послание за мир, разбирателство, солидарност и религиозна хармония, предава БТА. На срещата с Еди Рама патриарх Кирил каза, че е бил в Албания преди 15 години в качеството на обикновен представител на руската църква, а тогава Рама е бил кмет на Тирана. Патриархът похвали албанския премиер за положителните промени в страната през този период. Днес патриарх Кирил посети и новия манастир \"Свети Влас\" край град Дуръс и Теоложката православна академия, която се намира в границите на манастира.", "date": "2018.04.30", "title": "Руският патриарх Кирил завърши посещението си в Албания"}
