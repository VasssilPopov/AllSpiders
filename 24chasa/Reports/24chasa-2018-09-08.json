{"url": "https://www.24chasa.bg/novini/article/7045109", "text": "Оставките на министъра на транспорта Ивайло Московски, на регионалното развитие Николай Нанков и на вътрешните работи Валентин Радев заради инцидента край Своге бяха прибързани. Смятам, че не е необходимо и тримата да ги подават. Това заяви вицепремиерът и военен министър Красимир Каракачанов в русенското село Червена вода. Там той присъства на събор, организиран от ВМРО в Русе, предаде БТА. Съдбата на тримата министри ще бъде решена на коалиционне съвет при премиера Борисов в понеделник. Според Каракачанов обаче те нямат лична вина за трагедията, при която загинаха 17 души. “С какво е виновен министър Радев - да сложи полицай във всеки автобус, за да наблюдава дали се спазва законът ли? Министър Нанков също не е виновен - поръчката е изпълнена преди 3 г., когато не е бил министър. Той е от най-добрите професионалисти в правителството - работлив, отзивчив. Московски също е от най-добре подготвените министри”, каза лидерът на ВМРО. Но уточни, че това е негово мнение, а решението е на премиера, защото тези министри са от квотата на ГЕРБ. “Ако Борисов поиска смяна и на тримата, ВМРО ще го подкрепи”, заяви Каракачанов и добави, че партията му няма претенции за министерски кресла. Председателят на парламента Цвета Караянчева също обяви, че подкрепя тримата министри, но подчерта, че решението дали оставките им да бъдат приети е на премиера и на коалиционния съвет, а депутатите ще се съобразят. “Има голяма подкрепа за министрите Нанков и Московски. Но не ме карайте да гадая”, каза тя пред Нова тв. И призна, че депутатите на ГЕРБ не са съгласни с оставките, но “това е поемане на политическа отговорност”. Екоминистърът Нено Димов също заяви, че “не е убеден, че подобен тип оставки решават такива проблеми”. “Въпросът за “почистването” на кабинета трябва да се реши от лидерите на коалицията”, каза Димов пред bTV. Няма да има предсрочни избори, категорична бе Караянчева. “БСП сега тръгва сред хората, а ние сме постоянно при тях”, коментира тя. ", "date": "2018.09.08", "title": "Каракачанов: Оставките на министрите са прибързани (Обзор)"}
{"url": "https://www.24chasa.bg/novini/article/7045080", "text": "Има идея да бъде създадено международно русофилско движение, по която вече се работи, това съобщи днес на 15-ата Национална среща на приятелите на Русия край язовир \"Копринка\" до Казанлък лидерът на българските русофили Николай Малинов. \"Докато русофобията в света се засилва, \"Копринка\" е необикновено място, защото е символ на любовта между два народа. То дава пример на света как един народ може да обича друг народ\", каза още Малинов пред събралото се множество. Този път съборът премина под девиза \"Европа е по-силна с Русия\". По данни на организаторите за срещата на русофилите са пристигнали 168 автобуса, 24 микробуса и над 1000 леки автомобила, с които са пътували около 14 хиляди души. По традиция тук идват българи, които са работили или учили в бившия Съветски съюз, но и много по-млади хора, които обичат Русия. Сред присъстващите днес бяха депутати от различни политически цветове, сред тях и председателят на групата за приятелство с Русия в парламента Красимир Велчев от ГЕРБ. Имаше още гости от Русия и от руското посолство в София. По време на митинга бяха прочетени приветствията до събора на патриарх Неофит и на президента Румен Радев. В деня на рождението на Света Богородица патриархът призова съборяните да пазят православната вяра и ги похвали, че въпреки сложните и нееднозначни отношение между Руската федерация и България в последните години, те са съхранили историческата истина за взаимоотношенията между двете страни. Президентът нарече в приветствието си събора \"повод да си спомним за нерушимата връзка между нашите два народа, която може да устои на всяка политическа буря\". Спроед държавния глава обвиненията към русофилите за липса на патриотизам са напразни начинания. Организаторите съобщиха от трибуната, че до събора са изпратили приветствия още премиерът Бойко Борисов, лидерът на БСП Корнелия Нинова и други политици от България и Русия, сред които и губернаторът на Република Крим Сергей Аксьонов. В музикалната програма се включиха изпълнители от България и от Русия, сред които и обичаните от поколения българи Мими Иванова и Развигор Попов.", "date": "2018.09.08", "title": "Създават международно русофилско движение, съобщиха на \"Копринка\""}
{"url": "https://www.24chasa.bg/novini/article/7044824", "text": "Преди да започне прочутите хороскопи в “24 часа\", Кети Мартинова е била манекенка. На нея се доверяваме всеки ден. За някои първото нещо, което правят вече от 20 г., когато с кафето отворят новия брой на в. “24 часа”, е да си прочетат хороскопа. Ако Кети каже: Бъдете внимателни в отношенията с любимия - повярвайте, не го дразнете. Ако каже - пада ви се да имате пари - направо търчете да пуснете фиш. Ако намекне, че здравето ви има нужда от внимание - звънете на личния лекар. Кети винаги познава! Самата Кети Мартинова трудно е стигнала до тази позиция - да бъде човек, на когото други да разчитат. Голяма отговорност е, не крие тя. Преди 20 г. в. “24 часа” ѝ се доверява за всекидневните и всякакви астропрогнози - правила е хороскопи на президенти, на премиери, на астрални близнаци, на министри и светски особи, на събития. Това превърна Кети Мартинова в истинска звезда на астрохоризонта. Тя не ни подведе - доказа, че може да и се вярва, че звездите й доверяват тайните си. Нейният път в астрологията започнал именно с разчитането на собствения ѝ хороскоп (един такъв, направен по всички правила, прилича на малка книжка и се изработва със седмици - б.а.). Нейният учител Лещански казвал, че това е най-добрият начин да придобиеш и знания, и да разбереш себе си. “За себе си съм разбрала, че животът е отворен процес, цикличен, че всеки трябва да сътрудничи сам на себе си, стига да се познава. Сега съм обърнала визията си навътре. Усвоих т.нар. кинестатично мислене - визуализираш това, което искаш да ти се случи. Енергията следва мисълта. Затова успелите хора са с живо въображение. Те работят целенасочено върху вида си, върху здравето и успеха си”, казва Мартинова. Често я питат за щастието. “Това е вътрешно състояние - отвръща тя. Ако човек се стреми към него, може да го култивира. Не е лесно, но се постига и знайте, че най-тежката битка е битката срещу себе си.” “През последните 20 години придобих безценен жизнен опит. Работата с околните е като огледало, в което виждаш себе си. Успея ли да върна нечия усмивка и да видя отново блясък в погледа на доскоро обезнадежден човек, наградата ми е голяма. Неописуемо чувство на радост от това, че съм била полезна”, прави равносметка Кети Мартинова. - Животът невинаги е лесен. Въпросът е как да излезем от конфликт, загуба или разрив обновени, променени и с увеличена вяра в собствените си възможности. Нищо не остава непроменено - старото е отмряло, за да разчисти път на нещо различно. Следователно подходът не е как да избегнем кризата, болката или промените, а по-скоро как можем да разберем и използваме по-съзидателно тези периоди в нашия живот. Да, периоди, а ключът към тяхното разбиране ни дава астрологията. - Някои си представят, че ще им бъдат назовани конкретни бъдещи събития. Но други си представят ролята на астрологията далеч по-реалистично - като начин да им се помогне да открият смисъл и значимост в това, пред което следва да се изправят. И когато станат ясни първопричините и се стигне до отговора на най-трудното “Защо?”, астрологията заблестява в най-красивата си светлина. - Изясняването на индивидуалните идеали и главната житейска цел са въпроси от първостепенна важност. - Да дадеш или не съвет, е много деликатна работа. Никога не се меся в избора. Нямам право на това. Все пак трябва да кажа, че разговорите ни с много хора са спомогнали те да променят своята гледна точка, да възприемат нов подход и да изградят ново отношение към съответната житейска задача. - При мен са идвали всякакви хора. Но най-важното е, че са достигнали до ниво на осъзнаване, което прави възможно обръщането на визията навътре. Готови са да изследват дълбините на своята психика, да работят със себе си. Твърди, че от дете е имала способността да вижда неща от “незримия” свят. През 1977 г. започва да изучава астрология. В нея я въвежда възрастен астролог в Япония. Между 1977 и 1993 г. прекарва между 30 и 45 дни в Тибет с изучаване на медитация и левитация под ръководството на духовни учители. При престоя си там получава духовното си име Алена. Астрологията сама не може да помогне. Нужни са и тълкувания, и съвети от астролог. Астрологията е математика, облечена в думи. В нашата звездна карта са кодирани множество възможности, различни пътища, водещи ни или не до целта. Знаещият астролог ще ви помогне, като ви посочи правилния път, тъй че практичният човек, който сам управлява съдбата си, ползва астрологията, за да успява в живота. За всяко важно нещо трябва да се допитваме до тази наука, но тя няма да се разсърди, ако гледате с пренебрежение или недоверие на нея. То е само за ваша сметка, защото ние, хората, имаме свободната воля да успяваме, или да грешим, ако си позволим да робуваме на самозаблудата, че сме по-силни от своята звездна карта, на която всъщност сме продукт и следствие. Лошата прокоба е оправданието на мързеливците, които все са недоволни, че съдбата, правителството, някой на власт не им дава блага. А за да има блага, някой трябва да ги създаде и произведе. Кой е този някой? Същите тези мързеливци. Били сме на опашката на Европа по доходи. Вярно е, както е вярно, че сме последните по производителност на труда. Като добавим далавераджийството, ненаказуемостта, деребейството в по-малките населени места, все по-натрапчивото оглупяване на народа - откъде да дойдат благата. Умните млади хора бягат зад граница. Имаме живота, който заслужаваме. Освен това светлината в тунела никога не може да е за всички. И днес в България не са малко хората, които успяват благодарение на своя труд. И за тях тунелът, ако го е имало, е зад гърба им. Готованковците винаги ще си стоят в тунела и дори да видят светлината в края му, тя винаги ще си остане химера за тях. Съгласно незримия свят - да изберем мястото и семейството, в което ще се родим, така че да не противоречи на нашите задачи в поредния ни живот. Съгласно зримия свят - да намерим нашата среда, да намерим най-доброто професионално поприще, да учим непрекъснато, защото винаги има какво да се научи, да обичаме, да помагаме, да не мразим и да не унижаваме околните, да изчистим сърцата си от злобата и завистта. Все наглед лесни неща, но за мнозина непостижими, а е нужно само малко - желание и воля! В звездната карта на всеки човек са заложени неговите лечими и нелечими болести - като наследство от предходни прераждания или заложени в настоящия му живот. Как да говоря за здраве при напрежението, което ежедневно съсипва тялото и психиката ни, заради мръсния въздух, който дишам, и наблъсканата с химикали храна, която сме принудени да ядем, защото и най-скъпите продукти са твърде далеч от някогашното разбиране за чиста храна. Единственият ми съвет, който пряко е свързан със здравето, е да не завиждаме и да не мразим. Стилиян Иванов е завършил режисура в НАТФИЗ “Кр. Сарафов” в класа на акад. Хачо Бояджиев. Създал е повече от 1000 тв предавания и над 200 музикални и рекламни видеоклипове. Автор и режисьор е на 45 документални филма, в част от които пресъздава личните си срещи с “необикновените” прояви на невидимия свят - от ашрамите на Индия до шаманите на Канада и от пирамидите на Египет до Нотър Дам във Франция. Член е на Съюза на българските астролози “Иван Станчев”. Водещ на десетки семинари по себепознание у нас и в чужбина. Автор на 3 книги. Преподавател по интернет и медии. Съсобственик на телевизия TV ART, радио “Антена” и продуцентска къща DodoFilm. “Астрологията привлече вниманието ми още през 1988 г., когато една много атрактивна дама (в онези години беше пропътувала целия свят) нарисува, начерта, създаде простичък математически модел на моите мисли, чувства и амбиции. От тогава до днес (точно 30 години), когато пътувам в България и по света, използвам всеки удобен случай да надградя познанията си в областта на тази древна наука. За щастие, професията ми на режисьор ме срещна с уникални хора - мъдреци от Изтока, шамани от Севера, дервиши от Юга и учени от Запада”, разказва Иванов. “Колкото е по-осъзнат един човек, толкова повече допуска възможността животът му и светът като цяло да имат математически модел, чрез който процесите в тях да може да се прогнозират. Част от хората обаче са доста суеверни и примитивни в представите си за духовния свят и затова искам да сложа ясна черта между астрологията и врачуването. Астрологията предлага поредица от избори, които всеки човек трябва да направи сам. Врачките и поповете освобождават човека от отговорността за взетите решения. За съжаление на почитателите на врачките и поповете”, допълва той. От години известни и по-неизвестни българи се допитват до астроложката Оксана Хорват-Станчева, когато се озоват на житейски кръстопът. “Астрологията не е магия, а наука. Рожденият хороскоп е своеобразен договор на всеки от нас с този отгоре. В него са записани житейските уроци, които трябва да научим. Макар че пътят ни като цяло е предопределен от разположението на звездите в мига на появата ни на бял свят, имаме свободен избор за това по какъв начин да усвоим всеки от уроците. Образно казано - ако се налага да ходите на училище от 1-и до 12-и клас, може да преминавате във всяка следваща година или с отличие, или да изкарвате двойки и да ходите на поправителни. Така е и в живота. От нас зависи дали осъзнато ще учим уроците си като отличници, или ще се сблъскваме много пъти с един и същи проблем, докато не намерим начин да го решим. Астрологията може да ни помогне да вземаме правилни решения във всеки житейски етап”, обяснява специалистката. Русокосата и синеока красавица е родена на 1 февруари 1978 г. в Беларус. Израства в тамошното село Прудок, което се намира на 80 км от Чернобилската атомна електроцентрала. Оксана завършва педагогика и психология с немски език в Държавния университет в Минск, след това и психология в Техническия университет “Кароло-Вилхелмина” в Брауншвайг. В Германия среща голямата си любов Иван Станчев - астролога, който по-късно добива популярност покрай телевизионните си изяви през 2001 г. - талантливият млад мъж, печелил републикански олимпиади по математика и световно първенство за най-висок коефициент на интелигентност, се занимава с друго. Заедно със свой съдружник той управлява необичаен ресторант за здравословно хранене, в който менюто е съобразено с биоритмите на всеки клиент. Запознава ги нейна приятелка от университета. Влюбените сключват брак през 2003 г. и се преместват в България. Година по-късно се ражда дъщеричката им Анаис. Макар че е заета с отглеждането на детето, Оксана намира време да завърши и психология на управлението в Югозападния университет в Благоевград. Посещава също курсовете по астрология, които води мъжът ѝ. Съдбата ги разделя на 30 септември 2007 г., когато Иван Станчев умира от скоротечен лимфом. “Бяхме си правили хороскопи, знаехме пред каква опасност сме изправени. Въпреки това вярвахме, че любовта ни е по-силна от звездите”, споделя Оксана. И сега, години след загубата му, астроложката продължава делото му. Преди да се занимава със звездите, Емил Лещански е бил фотограф, заварчик и стругар. Властта не е очарована от заниманията на първопроходчиците в астрологията. Милиционерите са учили, че астрологията е буржоазна идеологическа доктрина и един човек от соцдържава не би трябвало да има афинитет към нея. Възражения не се приемат. В милицията Лещански подписва декларация, че завинаги се отказва от астрологията. През 2009 година става популярен с несбъдналата се прогноза за земетресение, което ще удари Хасково. Лещански бе съден, но оправдан. В живота можем да се оправим само по един начин - ако станем по-добри и по-интелигентни хора и когато развием чувство за отговорност, защото това липсва у народа ни. Трябва по-различен стил на мислене. Представете си, че идва най-доброто за нас правителство, ами трябва мисленето на това правителство да отговаря на това на народа и обратното. Има ли разминаване, пак няма да стане. Гледам много реално на нещата и в действителност има начин да се оправим, но само при положение че всеки от нас реши, че е време да погледне по-различно на живота. На първо време да издигнем отговорността към ближния и страната, в която живеем. Всички се надяваме, че нещата някой ден ще тръгнат добре. Обикновено астролозите казват: “Тежка е кармата на България”. Ние сме много зъл народ. Нацията ни сериозно е репресирана. И то от звездите. От астрологична гледна точка българите са мъченици. Хора с лош късмет. Според хороскопа на рождената дата на страната ни Слънцето се е намирало в Телец и изгрява в Телец. Това означава много търпелив народ. Характер на вол. Според Лещански щастливи зодии няма. Но има хора, за които животът минава по-лесно. Във важни моменти той също поглежда хороскопа си. И казва, че винаги, когато не се съобрази с него, бърка.", "date": "2018.09.08", "title": "Кои са \"преводачите\" на звездите у нас?"}
{"url": "https://www.24chasa.bg/novini/article/7045118", "text": "Руски и сирийски правителствени самолети днес са бомбардирали южния край на провинция Идлиб, извършвайки \"най-интензивните\" въздушни удари от седмици. Това съобщи днес Сирийският център за наблюдение на правата на човека, цитиран от Асошиейтед прес. При над 60 въздушни нападения са били убити най-малко четирима цивилни в южните райони на Идлиб, посочват организацията и служители на спасителните служби. Използва ни са били също варелни бомби, хвърляни безразборно от хеликоптери, за което обикновено се обвинява правителството. Атаките, включващи и артилерийски обстрел от райони под контрола на правителството, са извършени само ден, след като Иран и Русия подкрепиха военна кампания в контролираната от бунтовниците провинция въпреки настояването на Турция да бъде обявено примирие. Турция има войски и 12 наблюдателни пункта в провинцията. /Елена Савова/", "date": "2018.09.08", "title": "Най-малко четирима цивилни са загинали от бомби и въздушни удари в Идлиб"}
{"url": "https://www.24chasa.bg/novini/article/7045133", "text": "Официално предложение за закупуването на двете най-големи корабостроителници на Гърция - в Елефсина и в Скараманга, и двете в близост до столицата Атина, е направила гръцко-американската компанията \"Онекс\" (ONEX Shipyards), съобщава \"Катимерини\". Предложението на компанията е направил тази сутрин ръководителят на \"Онекс\" Панос Ксенокостас на Солунския панаир в присъствието на гръцкия министър-председател Алексис Ципрас и на американския министър на търговията Уилбър Рос. Компанията прави предложението за придобиването на корабостроителниците в Елефсина и Скараманга, след като наскоро стана ясно, че под неин контрол ще премине и корабостроителницата Неорио на остров Сирос по силата на план за финансовото й оздравяване, в рамките на който \"Онекс\" инвестира 110,9 милиона евро, съобщава БТА. През последните месеци зачестяват информациите за голяма програма за строителство на фрегати и намесата на компания с американски капитали придава \"натовското ДНК\", необходимо за подобен проект, коментира \"Катимерини\". Американският посланик в Гърция Джефри Пайът приветства новината, като написа в Туитър: \"Чудесно е, че виждаме съобщение за една американска инвестиция\".", "date": "2018.09.08", "title": "Гръцко-американска компания иска да купи двете най-големи корабостроителници на Гърция"}
{"url": "https://www.24chasa.bg/novini/article/7045152", "text": "Хиляди се включиха в протестен марш и демонстрация в Париж, които са част от международна инициатива в подкрепа на спешни мерки за борба с климатичните промени, предаде Асошиейтед прес, цитирана от БТА. Множеството заля площада пред сградата на общината, преди да се отправи на изток към Площада на републиката. Протестиращите носеха спешно послание с настояване затоплянето на климата да бъде поставено начело на политическия дневен ред. Френският всекидневник \"Либерасион\" публикува днес на първа страница призив от 700 френски учени към политиците да вземат мерки, защото \"има решения на разположение\".", "date": "2018.09.08", "title": "Хиляди на протест във Франция срещу климатичните промени"}
{"url": "https://www.24chasa.bg/novini/article/7045156", "text": "Гръцката полиция използва сълзотворен газ срещу демонстранти в Солун, протестиращи срещу споразумението между Атина и Скопие за новото име на Република Македония, предадоха Ройтерс и ТАСС. Държавната телевизия показва кадри, на които се вижда как полицейскич асти за борба с безредиците разгонват протестиращи близо до бариерите карй Солунският международен панаир, който започна днес, съобщава БТА. Очаква се по-късно тази вечер премиерът Алексис Ципрас да направи в Солун важни изявления за намеренията на правителството след края на последната спасителна програма за страната.", "date": "2018.09.08", "title": "Гръцката полиция използва сълзотворен газ срещу демонстранти в Солун (Снимки)"}
{"url": "https://www.24chasa.bg/novini/article/7044145", "text": "На 15 юни 1968 г. по Българската телевизия се появява седмѝцата - емблемата на “Панорама” и до днес, и с кратък анонс е обявен стартът на новото предаване: “Информационно-аналитичен обзор за политическите, икономическите, културните и спортните събития през съответната седмица”. 50 години по-късно “Панорама” продължава да се излъчва по БНТ и постепенно се превръща в уникален формат за българския ефир. Днес това е най-авторитетното аналитично тв предаване. То е създадено по подобие на английската коментарна рубрика “Панорама” от Александър Бешков, а водещ на пилотното издание е Радослав Велев. “Днес “Панорама” на Би Би Си е разследващ формат на запис. Това показва колко сме се отдалечили от праобраза. А се превърна във феномен благодарение на Иван Гарелов и неговата роля през първите, най-трудните 10 години на прехода. Тогава Всъщност Иван изкова правилата - не само за “Панорама”, но и за българската политическа телевизия въобще”, казва Бойко Василев, сегашният ѝ водещ. А правилата на “Панорама” са образец за почтена журналистика - опозицията винаги да бъде на екран, да не се обижда друг човек на лична основа, особено когато го няма в студиото, да се репликира неистината още в ефир. Освен високия журналистически стандарт, който Василев следва и налага, той е образован, начетен, много интелигентен, знае чужди езици - точно както неговите предшественици, били през годините водещи на предаването. Преди 1989 г. “Панорама” задава и стандартите на международната тв документалистика, като същевременно създава поколения тв коментатори. Иван Гарелов е поканен за водещ от Иван Славков - дългогодишния шеф на БНТ преди промените. Журналистът се колебае, защото в предаването вече има “големи имена, големи звезди – Тома Томов, Николай Конакчиев”. Все пак решава, че “такава чест не може да се откаже”. В началото водещите са на ротационен принцип. Идеята е, че “Панорама” трябва да бъде дело на всички, а не само на някои лица. Ето кои са те през годините:  - Радослав Велев води пилотното предаване. След това водещ е Александър Бешков.  - Величко Скорчев води на 16.12., Иван Гарелов - на 30.12.  - Иван Гарелов - Александър Късметлийски прави обзорни предавания на 29.12. - Николай Конакчиев  - Антон Вергиев  - Димитър Христов, след него - Ангел Григоров  - Петър Кожухаров - обзорни предавания  - Марко Семов е водещ на обзорните предавания. - Валя Ахчиева  - Бойко Василев Владимир Костов, Райчо Райков, Бойко Станкушев, Васил Марков, Ненчо Хранов, Павел Писарев, Александър Алексиев, Димитри Иванов, Димитър Джаров, Тома Томов, Николай Конакчиев, Васил Марков. ШАПКИТЕ НА \"ПАНОРАМА\" ПРЕЗ ГОДИНИТЕ", "date": "2018.09.08", "title": "\"Панорама\" на 50 години"}
{"url": "https://www.24chasa.bg/novini/article/7044983", "text": "Близо 100 души протестираха днес в Мадрид срещу плановете на испанското правителство да извади тленните останки на генерал Франсиско Франко от мавзолея му, който е предизвиква множество спорове, предаде Асошиейтед прес, цитирана от БТА. Мнозина от протестиращите развяваха испански флагове от времето на авторитарното управление на Франко, което продължи четири десетилетия и започнало с военен бунт, поставил началото на Испанската гражданска война от 1936-1939 година. След смъртта му през 1975 г. Франко е погребан в \"Долината на падналите\" - мавзолей, който той нарежда да бъде построен на 50 км северозападно от Мадрид. Испанският премиер социалист Педро Санчес се зарече да върне тленните останки на диктатора на семейството му до края на годината. Участници в днешния протест носеха плакати с призиви като \"Санчес, напусни и остави Франко на мира\" и \"Долу ръцете от \"Долината на падналите\" и Франко\". ", "date": "2018.09.08", "title": "Испанци протестираха срещу плана за преместване на останките на Франко"}
{"url": "https://www.24chasa.bg/novini/article/7044869", "text": "18 човека от силистренско ранени при сблъсък на микробус с тежкотоварен камион край Разград. Инцидентът е станал около 10:15 часа сутринта, на пътя между Разград и Попово, в местността „Пчелина”. Хората са самодейци от силистренското село Срацимир и са пътували за участие във фолклорен събор в с. Садина. Концертът е трябвало да започне в 17:00 часа. В тежко състояние са 4-5 човека, като един от тях 80-годишен мъж е в кома, съобщи кметът на Срацимир Георги Костадинов. В операционната е жена със засегнат бял дроб, за друг от ранените се съмняват, че има кръв в дробовете. Всички ранени с изключение на кметът и още една жена ще се приберат в домовете си, останалите остават под наблюдение. Шофьорът на микробусът, Петър Шиков е изключително опитен и внимателен. Винаги сме пътували с него по участия и никога не сме имали оплаквания, каза още кметът. Опита се да ни предпази от удар с тежкотоварен камион, но изхвърчахме в дерето и се забихме в минаващата там река. Хвърчаха хора , седалки се изкъртиха от сблъсъкът, разказа Костадинов. Микробусът \"Форд Транзит\" се е ударил челно с тежкотоварен камион, с разградска регистрация. Неговият водач се е опитал да избегне маневри на автомобилите намиращи се пред него и така е навлязъл в насрещното движение, където попада на силистренският бус. Специален гост на съборът в с. Садина е трябвало да бъде вицепрезидентът Илияна Йотова. Научавайки за катастрофата тя е тръгнала веднага за болницата в Разград. Посети ни и попита дали имаме нужда от нещо, каза кметът на Срацимир. Разговаря и с лекарския екип. Благодарен съм за вниманието, което ни оказа тя, както и всички отговорни лица от полиция и прокуратура, които дойдоха, заяви Георги Костадинов.", "date": "2018.09.08", "title": "Кметът на село Срацимир: 4-5 човека са в тежко състояние след катастрофата край Разград"}
{"url": "https://www.24chasa.bg/novini/article/7044991", "text": "Сърбия няма да приеме и не може да приеме наложените решения от 2008 г., когато непризнатото Косово обяви независимост, заяви днес сръбският президент Александър Вучич по време на посещение в Косово и Метохия, предаде ТАСС. \"Сърбия няма да приеме и не може да приеме наложени решения от 2008 г.\", каза сръбският лидер, цитиран от БТА. Според него диалог между сърби и албанци е необходим, но кога той ще донесе резултати - не е известно. \"Може би не нашето, а следващото поколение политици ще постигне успех\", каза Вучич. Президентът на Сърбия Александър Вучич започна по-рано днес двудневната си визита с посещение на център за екология и спорт, както и на център на Червения кръст в община Зубин поток.", "date": "2018.09.08", "title": "Вучич: Сърбия няма да приеме наложената независимост на Косово"}
{"url": "https://www.24chasa.bg/novini/article/7045014", "text": "Специализираният наказателен съд остави за постоянно в ареста собственика на \"Винпром Карнобат\" Миню Стайков, Иван Димитров и Белун Хазърбасанов. Те бяха задържани преди дни и обвинени за участие в престъпна група за производство и разпространение на акцизни стоки без бандерол, данъчни престъпления и пране на пари. Определението на съда може да се обжалва, съобщава БТА. Според съдията по делото може да се направи обосновано предположение за участието на Стайков в престъпната група. Също така имало доказателства, че той е създал условия и организация за извършване на данъчни престъпления, чрез регистриране на голям брой търговски дружества на свързани с него лица, които той реално контролира. От документите по делото съдът установи още, че може да се направи обосновано предположение за съпричастност на обвиняемия Хазърбасанов към престъпната група. Той също контролирал търговски дружества, регистрирани на негово име и други лица, които евентуално са създадени с цел извършване на данъчни престъпления. Обосновано предположение за участие в организирането на дейността по производството на цигари без бандерол има за Иван Димитров, според съдебния състав. За данъчни престъпления обаче нямало данни. Опасност за укриване няма за никого от обвиняемите, каза още съдът. Като допълни обаче, че има опасност те да извършат нови престъпления.", "date": "2018.09.08", "title": "Миню Стайков остава за постоянно в ареста"}
{"url": "https://www.24chasa.bg/novini/article/7045019", "text": "Папа Франциск призова днес десетките нови архиепископи да отхвърлят клерикализма - изкушението на духовенството да доминира обществения и политическия живот - защото според него това е причината за всички злоупотреби, предаде АФП, цитирана от БТА. \"Скъпи братя, избягвайте клерикализма. Да се каже \"не\" на злоупотребите, независимо дали те са с власт, съзнание или от какъвто и да било друг вид, означава да се каже силно \"не\" на всяка форма на клерикализъм\", заяви папата, който прие 74 нови архиепископи, пристигнали главно от Африка, но също и от Азия, Океания и Латинска Америка. Тези архиепископи участват в двуседмична подготовка, която се определя като важен елемент в борбата срещу педофилията на фона на нестихващите скандали около свещеници педофили, прикривани от висшестоящи служители, за да бъде защитена институцията. \"Бъдете хора, които са бедни на имущество и богати на връзки, никога сурови или в конфронтация, а благосклонни, търпеливи, простодушни и открити\", каза светият отец.", "date": "2018.09.08", "title": "Папа Франциск призова новите архиепископи да отхвърлят клерикализма"}
{"url": "https://www.24chasa.bg/novini/article/7045032", "text": "Лидерът на крайната десница и министър на вътрешните работи на Италия Матео Салвини се срещна със Стив Банън, бившия съветник на президента на САЩ Доналд Тръмп, предаде Франс прес. Двамата са обсъдили как да направят основаното от Банън движение най-силната партия в Европейския парламент и как \"да бъде спасена Европа\". \"Той е с нас\", написа вчера в \"Туитър\" белгиецът Микаел Модрикамен, лидер на малката крайнодясна валонска Народна партия, предава БТА. Той помага на Банън в усилията му събере популистите и евроскептиците в лоното на неговото паневропейско \"Движение\". Съобщението бе придружено със снимка на тримата мъже след срещата им вчера сутринта в министерството на вътрешните работи в Рим. Салвини заяви днес пред журналисти, че изборите за европейски парламент през пролетта на 2019 г. ще бъдат \"повод за историческа промяна и последен шанс за спасяването на Европа\". \"Ние сме тези, които искат да спасят европейския дух, духа на една обновена общност. Работим за това да се превърнем в първа европарламентарна група\", каза Салвини.", "date": "2018.09.08", "title": "Матео Салвини е готов да работи със Стив Банън за спасяването на Европа"}
{"url": "https://www.24chasa.bg/novini/article/7044986", "text": "Зловеща катастрофа край Казанлък днес към 10,30 часа като по чудо се размина без жертви. Хасковлията Мехмед Юсуф, на 33 години, подкара с висока скорост своя Фолксваген голф в насрещното движение и се блъсна челно в рено, тръгнало в този момент да изпреварва. В този участък на пътя между Стара Загора и Казанлък движението се извършва в две платна с по две ленти всяка, разделени с мантинела като на магистрала. По неясни причини шофьорът от Хасково, който се оказа и без шофьорска книжка, подкарал в насрещното движение към Казанлък и се блъсна в рено, което се движело правомерно. При удара реното се обърна по таван, видя на място репортерът на \"24 часа\". Шофьорът му Георги Фотев, на 60 години от Казанлък, се отърва само с контузии и бе откаран по спешност в болница. За късмет и в двете коли пътували само шофьорите им. Злополучният водач от Хасково бе задържан от полицията. Проверка показа, че не е употребил алкохол. Пред разследващите обяснил, че не е от този край, не познава пътя и се бил объркал. Според очевидци, Мехмед е карал със скорост над 120 км в час в насрещното платно и наистина е чудо, че всички завърши само с 1 ранен и материални щети.", "date": "2018.09.08", "title": "Хасковлия без книжка подкара кола в насрещното с бясна скорост, удари друг автомобил"}
{"url": "https://www.24chasa.bg/novini/article/7045042", "text": "Мисията \"Доун\" на НАСА ще приключи през следващите няколко седмици, когато космическият апарат ще е изчерпал горивото си, оповести американското космическо ведомство, цитирано от ДПА. В рамките на мисията космически апарат за пръв път орбитира около планета джудже. \"Той надхвърли очакванията на учените, като изпрати спиращи дъха снимки за 11-годишен период\", се казва в комюнике на НАСА, информира БТА. Изстрелян от Кейп Канаверал във Флорида през септември 2007 г., космическият апарат \"Доун\" изследва две подобни на планети небесни тела - Церера и Веста, които съставляват 45 на сто от масата на главния астероиден пояс около Земята. Очаква се \"Доун\" да изчерпа основното си гориво хидразин между средата на септември и средата на октомври. След това той ще загуби способността си да комуникира с нашата планета, но ще остане в \"мълчалива\" орбита около Церера за десетилетия.", "date": "2018.09.08", "title": "Космическият апарат \"Доун\" скоро ще изчерпа горивото си"}
{"url": "https://www.24chasa.bg/novini/article/7044763", "text": "Международната рейтингова агенция \"Кепитъл интелиджънс рейтингс\" (CI Ratings) повиши дългосрочния кредитен рейтинг на Кипър от \"BB-\" на \"BB\", а краткосрочния рейтинг в чужда валута - на \"B\", съобщава гръцката агенция АНА-МПА, като се позовава на кипърското държавно радио и телевизия РИК. Международната агенция потвърждава положителните перспективи на кипърската икономика и заявява, че повишаването на рейтинга отразява продължаващите силни икономически резултати и растежа, който е сред най-високите в еврозоната, по-добрите от очакваните финансови резултати, задоволителния достъп на правителството до международните финансови пазари и подобреното управление на публичните финанси, както и постепенното подобрение на условията в банковия сектор, предава БТА. CI Ratings очаква кипърската икономика да нарасне в реално изражение с 4,1 процента тази година, а номиналният БВП да достигне до предкризисното равнище.", "date": "2018.09.08", "title": "\"Кепитъл интелиджънс рейтингс\" повиши кредитния рейтинг на Кипър"}
{"url": "https://www.24chasa.bg/novini/article/7044770", "text": "Оставките на министъра на транспорта Ивайло Московски, на регионалното развитие и благоустройството Николай Нанков и на вътрешните работи Валентин Радев заради трагичния инцидент край Своге бяха прибързани. Смятам, че не е необходимо и тримата да ги подават. Това коментира в русенското село Червена вода днес вицепремиерът и министър на отбраната Красимир Каракачанов по повод на предстоящия на 10 септември коалиционен съвет. По думите му тримата министри нямат лична вина за трагичния инцидент, предава БТА. \"С какво е виновен министър Валентин Радев - да сложи по един полицай във всеки автобус, за да наблюдава дали се спазва законът за движение по пътищата ли. Министър Нанков също не е виновен - поръчката е изпълнена преди три години, когато той не е бил министър. Отделно, той е един от най-добрите професионалисти в това правителство - работлив, отзивчив. Московски също е един от най-добре подготвените министри\", каза лидерът на ВМРО Красимир Каракачанов. Той посочи, че това е негово мнение, като решението е на премиера Бойко Борисов, тъй като тримата министри са от квотата на ГЕРБ. \"Ако Борисов поиска смяна и на тримата, ние от ВМРО ще го подкрепим\", заяви Каракачанов. По думите му в България е най-лесно да се каже, че трябва да се носи морална отговорност. \"Въпреки че БСП постоянно говорят за предсрочни избори, те сами не желаят това, не са и готови да ги спечелят\", каза Каракачанов. Той присъства в русенското село Червена вода на комитски събор, организиран от местната структура на ВМРО-Русе.", "date": "2018.09.08", "title": "Каракачанов смята оставките на Нанков, Радев и Московски за прибързани"}
{"url": "https://www.24chasa.bg/novini/article/7044781", "text": "САЩ изпращат всеки ден на Иран покани за начало на преговори, заяви иранският президент Хасан Рохани в реч, излъчена по държавната телевизия, предадоха Ройтерс и Асошиейтед прес. Напрежението между САЩ и Иран нараства, след като президентът Доналд Тръмп изтегли страната си от международното ядрено споразумение с Техеран през май и отново въведе санкции срещу Ислямската република миналия месец. Оттогава иранският риал рязко понижи стойността си. В изказването си Рохани посочи, че Вашингтон \"всеки ден изпраща послания по различни пътища\" с искане да преговаря. Той изтъкна, че иранците няма да се предадат на \"икономическата война\" на САЩ срещу Иран, съобщава БТА. \"Иран е изправен пред икономическа, психологическа и пропагандна война\", отбеляза Рохани в телевизионното изявление, посочвайки Америка и Израел като основни врагове на Ислямската република. Вашингтон иска да принуди Техеран да сложи край на ядрената си програма и да спре да подкрепя групировките в Сирия и Ирак, отбелязва Ройтерс. ", "date": "2018.09.08", "title": "Рохани: САЩ изпращат всеки ден на Иран покани за начало на преговори"}
{"url": "https://www.24chasa.bg/novini/article/7044817", "text": "Петима души, намирали се на борда на хеликоптер, сред които един японски турист, са загинали, след като днес машината катастрофирала и се разбила в хълм в Северен Непал, предадоха АФП и Асошиейтед прес. Една жена е ранена, а последният от пътниците се води за изчезнал, съобщава БТА. Пилотът и четирима от пътниците, сред които 68-годишен японец, са загинали, уточни представител на местната полизия. Освен японеца, всички други хора на борда на хеликоптера са били непалци. Хеликоптерът, произведен от Еърбъс (Airbus), е собственот на Алтитюд ейр в Непал и е бил използван при спасителни акции в планината, уточни АП.", "date": "2018.09.08", "title": "Петима души загинаха при катастрофа на хеликоптер в Непал"}
{"url": "https://www.24chasa.bg/novini/article/7044825", "text": "Данни, че бизнесменът Миню Стайков и синът му Стайко Стайков имат общо нелегална фабрика за цигари в Ихтиман, изнесе спецпрокурор Ангел Кънев в съда. Към 15 ч Миню Стайков, шуреят му Белун Хазърбасанов и синът на карнобатския кмет Иван Димитров се изправиха пред съда по искане на прокуратурата да им бъдат наложени постоянни арести. Те са обвинени за участие в престъпна група, разпространявала цигари без бандерол, данъчни престъпления и пране на пари. Прокурор Кънев не даде подробности каква е била ролята на Стайков-син и баща във фабриката в Ихтиман, но се съсредоточи върху другата фабрика за незаконни цигари в Карнобат, в които според него са замесени те. Според обвинението едно от доказателствата, което свързва Стайков с производството на цигари в Карнобат, е товарно ремарке с цигари, открито в двора на постройката, собственост на Кичка Хазърбасанова. Тя е роднина на шурея на Стайков и на самия Стайков, обясни прокурор Кънев. Адвокатът на Стайков - Лъчезар Таков обяви, че клиентът му е пришит към обвинението за престъпна група, защото е родом от Карнобат и е най-известният индистриалец в района. Таков представи Стайков и като най-големият работодател в региона, в чийто фирми работят над 3000 души. \"Няма нито едно доказателство срещу него. Единственият човек, който познава т.нар. престъпна група е синът му. За подозренията на прокуратурата, че Стайков е замесен във фабрика за цигари в Ихтиман\". Таков посочи само, че по този случай спецсъдът е отказал на прокуратурата разрешение да подслушват Миню Стайков.", "date": "2018.09.08", "title": "Миню Стайков и синът му заподозрени и за друга нелегална фабрика за цигари в Ихтиман"}
{"url": "https://www.24chasa.bg/novini/article/7044840", "text": "Ким Чен Ун потвърди, че е готов да посети Русия. Това каза председателката на горната камара на руския парламент Валентина Матвиенко, след като се срещна днес със севернокорейския лидер в Пхенян, предаде РИА \"Новости\", цитирана от Ройтерс и БТА. \"Той потвърди, че е готов и желае да направи официална визита в Русия\", каза Матвиенко след продължилата повече от час среща. Тя добави, че е предала на Ким Чен Ун послание от руския президент Владимир Путин, но не разкри подробности. По думите на Матвиенко Ким иска обединение между двете Кореи, предаде ТАСС. Матвиенко обаче добави, че някои \"регионални и извънрегионални играчи не са заинтересовани\" това да стане и искат чрез манипулиране \"да задържат позициите си в региона\".", "date": "2018.09.08", "title": "Ким Чен Ун е заявил готовност да посети Русия"}
{"url": "https://www.24chasa.bg/novini/article/7044866", "text": "Над двеста нелегални мигранти са били задържани в Турция, съобщиха източници от сигурността, цитирани от Анадолската агенция. При операция на екипи на жандармерията край граничния пункт Дерекьой/Малко Търново са били заловени 83-ма мигранти от четири групи, които имали намерение да влязат в България. Задържаните са граждани на Афганистан и Иран. Отделно, в егейския окръг Мугла турската брегова охрана е заловила 37 души, включително жени и деца, които планирали да стигнат до гръцки острови с гумена лодка. Мигрантите са от Сирия, Палестина и Ирак. 82-ма мигранти от Афганистан, Пакистан и Бангладеш пък са били заловени в източния турски окръг Ван. Арестувани са шофьорите на два автобуса, които превозвали мигрантите, съобщава БТА. Турция е главен маршрут на нелегалната миграция към Европа, особено след началото на гражданската война в Сирия през 2011 г., отбелязва агенцията.", "date": "2018.09.08", "title": "Задържаха над 200 мигранти в Турция, 83-ма запътили се към България"}
{"url": "https://www.24chasa.bg/novini/article/7044852", "text": "Президентът на Сърбия Александър Вучич започна визитата си в Косово с посещение на център за екология и спорт, както и на център на Червения кръст в община Зубин-Поток, съобщава ТАСС, като се позовава на сръбската национална телевизия. В центъра за екология и спорт, построен през 2015 г. със средства, отпуснати от Сърбия, Вучич е разговарял с млади спортисти, посетил е експозицията на центъра и е разговарял с ръководството му. Очаква се по-късно днес сръбският президент да посети водноелектрическата централа \"Газивода\" и да говори пред граждани. Двудневната програма на Вучич в Косово включва около 12 спирки. Посещението му ще завърши на 9 септември с голямо обръщение към гражданите, информира БТА. Председателят на косовския парламент Кадри Весели допусна, че е възможно посещението на Вучич да бъде забранено от властите в Прищина. Той също така заплаши, че ако Вучич се опита да премине границата на Косово без разрешение на косовските власти, ще го сполети съдбата на директора на сръбската правителствена служба за Косово Марко Джурич, който на 26 март бе задържан от косовската полиция в Косовска Митровица и закаран в Прищина в белезници. Косовският президент Хашим Тачи обаче заяви в Брюксел, че пътуването на Вучич ще бъде разрешено. Според първоначалните информации косовските власти са забранили на Вучич да посети двата центъра в Зубин-Поток и водноелектрическата централа \"Газивода\". По-късно министърът на външните работи на Косово Беджет Пацоли каза пред журналисти, че под натиска на ЕС и на САЩ Прищина е преразгледала отказа си и е разрешила на Вучич да посети всички обекти в програмата си. Стратегическите обекти ВЕЦ \"Газивода\" и подстанцията Валач в Северно Косово са част от сръбската енергийна система. Доходът от централата се изчислява по някои данни на десетки милиони евро годишно. Там се намира и ключовият за водоснабдяването на Северно Косово канал Ибър - Лепенац. Косовските власти многократно са заявявали, че ВЕЦ \"Газивода\" трябва да бъде присъединен към енергийната система на Косово, припомня ТАСС.", "date": "2018.09.08", "title": "Вучич започна посещението си в Косово"}
{"url": "https://www.24chasa.bg/novini/article/7044969", "text": "Акциите на \"Тесла\" се сринаха с 8% след като създателят на компанията Илон Мъск избра нестандартно поведение в медийно участие – да пуши марихуана на живо в ефир, придружено с уиски, съобщава Би Би Си. Това е станало по време на гостуване на Мъск гостува на живо в предаването на комика Джо Роуган, гледано от около 90 хил. души в YouTube. По време на двучасовия разговор, между два въпроса, се вижда как изпълнителният директор на \"Тесла\" отпива от чаша с уиски и си дърпа от цигарата с канабис, предложена му от водещия. \"Почти никога не пуша трева. Мисля, че това не е добре за продуктивността, точно обратното на чаша кафе\", беше коментарът на Мъск по време на шоуто,  Би Би Си напомня, че консумацията на канабис е законна в щата Калифорния. Въпреки това, участието на Мъск предизвикаха критика и оставки в компанията му. Главният счетоводител напусна по-малко от месец след присъединяването си към компанията.Същото направи и мениджърът на човешките ресурси. Въпреки че оставките дойдоха само няколко часа след интервюто, те бяха очаквани след като Комисията за търговия с ценни книжа в САЩ започна да разследва фирмата за пазарна манипулация.", "date": "2018.09.08", "title": "Акциите на \"Тесла\" тръгнаха надолу, след като Мъск пуши марихуана в ефир (Снимка)"}
{"url": "https://www.24chasa.bg/novini/article/7044974", "text": "Евентуална военна офанзива в северозападната сирийска провинция Идлиб няма да донесе нищо друго освен смърт и разрушение, написа Ибрахим Калън, говорителят на турския президент Реджеп Тайип Ердоган в материал за в. \"Дейли сабах\" . В текста, озаглавен \"Блатото Идлиб е още един тест за международната система\", Калън пише, че евентуално нападение там \"ще подкопае всички политически усилия в рамките на процесите от Женева и Астана\". Според Ибрахим Калън сирийската война продължава да създава \"хаос, човешка драма и политически смут\" вече седма година. \"Без солидно и трайно политическо решение, продължаващите политически и военни борби само ще изострят настоящите кризи\", смята той. \"Развитията напоследък във и около Идлиб вероятно ще влошат нещата, а няма да ги подобрят\", добави говорителят, цитиран от БТА. Статията на Калън бе поместена ден след като турският президент Реджеп Тайип Ердоган обсъди в Техеран с колегите си от Русия и Иран съвместните усилия от мирния процес в Астана и политическите стъпки за намиране на трайно мирно решение на сирийския конфликт. Според Калън сирийската война \"определено не се води в подкрепа на сирийския народ\". \"Едно решение, основаващо се на разум, добродетелност и състрадание можеше да бъде възможно преди много време, ако заинтересованите страни имаха по-различен подход\", пише говорителят на Ердоган. Калън посочва, че макар и да са дали определени резултати, мирните процеси за Сирия от Женева и Астана не са успели да спрат зверствата. Калън напомни, че по силата на договореност, постигната в процеса от Астана, Идлиб е зона за деескалация и Турция, Русия и Иран са установили военни постове в тази провинция в качеството си на страни гарантки. \"12 от тях са на Турция\", каза Калън, като добави, че присъствието на турските войници там е \"вероятно единствената гаранция да се избегне мащабна офанзива, тъй като руските изтребители и сухопътните сили на режима не могат да си позволят да атакуват, докато турските военни са там\". \"Всяко нападение над Идлиб в името на ликвидирането на терористични групировки би подкопало процеса от Астана\", пише още той. \"Идлиб е тиктакаща бомба. Ние можем да я изключим и да започнем нов процес в Сирия, ако международната общност прояви сериозност по отношение на Сирия и покаже, че действително е загрижена за сирийския народ\", добави Ибрахим Калън.", "date": "2018.09.08", "title": "Турция: Офанзивата в Идлиб няма да донесе нищо друго освен смърт и разрушение"}
{"url": "https://www.24chasa.bg/novini/article/7044978", "text": "Пазарът на недвижими имоти може да предизвика следващата криза в Европа. За това предупреди експертката в Европейската централна банка Даниел Нуи в интервю за латвийска информационна агенция, цитирана от Ройтерс. Тя посочва, че банките са по-добре подготвени да се справят с нея, отколкото преди 10 г. При рекордно ниските лихвени проценти цените на имотите се покачиха в редица европейски страни. Някои политици предупредиха, че липсващата парична политика рискува да надуе балон, което да доведе до следващата криза. “Какво би могло да причини следващата криза? Не знам, но подозирам, че това може да е пазарът на недвижимите имоти - коментира още Нуи и добавя: - Знаем със сигурност, че ще има нова криза, но не знаем кога или защо ще се появи”. Въпреки че банките са по-добре капитализирани, ликвидността е голяма и парите са евтини. Нуи предупреждава, че някои банки не са успели да подсигурят достатъчно обезпечение и допълнителна ликвидност на пазара. Нуи акцентира, че все още липсва европейска гаранция за депозитите. Тя допълва, че някои държави от Северна и Източна Европа искат да видят по-решително намаляване на рисковете в банките от еврозоната, преди да предприемат по-нататъшни действия. Нуи посочва, че рисковете вече значително са намалени и е време “да продължим напред”.", "date": "2018.09.08", "title": "ЕЦБ: Пазарът на недвижими имоти води следващата криза в Европа"}
{"url": "https://www.24chasa.bg/novini/article/7045090", "text": "Сръбският президент Александър Вучич заяви днес, че е дошъл в Косово с цел да се запазят мирът, стабилността и усилията да се подобрят отношенията между сърби и албанци в бъдеще, предаде агенция МИА, цитирана от БТА. Вучич говори край язовира на ВЕЦ Газивода в северната част на Косово, една от спирките на двудневната му визита в Косово. Сърбия инвестирала почти 128 милиона динара в реконструкцията на язовир \"Газивода\", посочи сръбският президент и обяви, че до края на септември ще бъдат осигурени още 12 милиона динара за тази цел. На въпрос на журналисти за отрицателната позиция на германския канцлер Ангела Меркел относно идеята за разграничаване, Вучич заяви, че неговата власт е далеч по-малка в сравнение с нейната, но ще направи всичко за разрешаване на косовския проблем. \"Властта ми е толкова малка в сравнение с Ангела Меркел, но това не означава, че не можем да помогнем на нашите хора\", каза той. Вучич изтъкна още, че като президент на Сърбия прави това, \"което е реално, което е възможно, а това е да загубим възможно най-малко и да извлечем максималното за нашия народ\".", "date": "2018.09.08", "title": "Вучич: Дойдох в Косово заради мира и стабилността"}
{"url": "https://www.24chasa.bg/novini/article/7044758", "text": "Ако Великобритания прибегне към кибератаки срещу Русия, те трябва да бъдат \"от полза\" на руския народ и едновременно да имат \"подривно действие\" срещу държавата. Това заявиха пред в. \"Таймс\" експерти по сигурността, предаде ТАСС, цитирана от БТА. Джереми Флеминг, директорът на Центъра за правителствени комуникации, заяви вчера, че агенцията му ще \"приведе в действие пълния набор от инструменти от целия апарат за сигурност\". Той каза това, след като Лондон обвини двама руски агенти в опит за убийство на бившия руски шпионин Сергей Скрипал и дъщеря му. Специалисти в областта на сигурността заявиха пред \"Таймс\", че британските власти се опасяват от възможни ответни действия, които биха поставили под заплаха инфраструктурата на страната. Затова те препоръчват Лондон да не излиза от рамките на правните норми, за да не предизвиква Москва. Така, по мнение на експертите, Великобритания може да прибегне към действия, които едновременно ще се отразят положително на живота на руския народ и ще имат подривен ефект върху руската държава. Това би могло да включва отблокиране на блокирани социални мрежи и на сайтове, разкриващи случаи на нарушаване на човешките права, каза Патриша Люис от мозъчния тръст \"Чатам хаус\".", "date": "2018.09.08", "title": "Експерти: Ако Лондон извърши кибератаки срещу Москва, те трябва да са от полза на руснаците"}
{"url": "https://www.24chasa.bg/novini/article/7044706", "text": "81-годишен е мъжът в кома, на командно дишане, с реална опасност за живота, който пострада при  Други трима са с множество фрактури. В групата се били трима мъже, освен 81-годишния, е пътувал и кметът на Страцимир, останалите са жени. Дамите са с различни вътрешни наранявания, обясни за „24 часа” говорителката на МВР Раград Илияна Георгиева. Шофьорът на ТИР-а, П.С.на 48 години от Разград, не е пострадал. Според първоначалните данни, той е карал с превишена скорост, навлязъл е в насрещното платно и вероятно носи вина за катастрофата. Задържан е в РУ-Разград. Продължава огледът на местопроизшествието за изясняване на причините, довели до инцидента. Пътната отсечка е затворена, движението е пренасочено по обиколен маршрут през село Балкански. Екипите са сформирани, бяха на място, посрещнаха всички пациенти, оказаха им първа помощ, приети са и са стационирани по отделения в зависимост от тежестта и травмите, който имат. Всички пациенти са уточнени вече - има пациенти със счупвания, има и с травми на гръдния кош, но имаме и пациент, който е в кома. От скенера се установи фрактура с кръвоизлив. Другите са с по-леки травми. Ще видим как ще се развият нещата при тежко засегнатия пациент. Ако трябва, ще търсим на по-високо ниво, но засега не ми е докладвано, че имаме някакъв проблем, с който не можем да се справим\", каза пред  директорът на болницата в Разград д-р Гечо Жеков.", "date": "2018.09.08", "title": "81-годишен е мъжът в кома след тежката катастрофа между микробус и тир край Разград (Снимки)"}
{"url": "https://www.24chasa.bg/novini/article/7044710", "text": "Американски учени проследиха лосове и дебелороги овни с джипиес и установиха, че те научават миграционните пътища от останалите животни в стадото, предаде Асошиейтед прес, цитирана от БТА. Животните научават от по-опитните къде по пътя е най-добрата храна, като това ноухау се предава от поколение на поколение и се усъвършенства с времето. Този овладян опит определя откъде минава стадото при миграцията. Учените от университета на Уайоминг и американския Геоложки институт са проследили общо 460 животни от двата вида в Уайоминг, Айдахо и Южна Дакота. Със спътникови данни те са проверявали къде и кога растителността по пътя става най-вкусна за тях. Някои от животните са били от 200-годишни стада, други от сравнително нови. Ветераните се оказали много по-добри в локализирането на първокачествения фураж. Опитът най-вероятно се предава с наблюдение - малките гледат какво правят по-възрастните. Подобно обучение е известно да съществува и при жеравите и гъските, но не и при други птици.", "date": "2018.09.08", "title": "Лосовете си предават информация за миграционните пътища"}
{"url": "https://www.24chasa.bg/novini/article/7044715", "text": "Италианската крайнодясна партия \"Лига\" няма да бъде приета в ЕНП, каза Гюнтер Крайнодясната управляваща партия в Италия \"Лига\" няма да бъде приета в Европейската народна партия (ЕНП), съюзът на традиционните консервативни политически сили в ЕС. Това заяви днес европейският комисар за бюджета Гюнтер Йотингер в интервю за италианския в. \"Република\", цитиран от ДПА и БТА. В момента това не се обсъжда, а освен това \"Лигата\" не отговаря на нашите ценности, заяви Йотингер. Германският еврокомисар обаче не изключи вероятността ЕНП да влезе в съюз с популистки евроскептични партии като \"Лигата\" след изборите за Европейски парламент догодина. Това е решение на партиите, за което нямам мнение и не мога да направя прогнози, каза той. ЕНП, която в момента е водеща сила в европарламента, опитва да запази позициите си на фона на индикациите, че популистките партии могат да постигнат силни резултати на евроизборите догодина.", "date": "2018.09.08", "title": "Йотингер: Италианската \"Лига\" няма да бъде приета в Eвропейската народна партия"}
{"url": "https://www.24chasa.bg/novini/article/7044539", "text": "Германският министър на финансите Олаф Шолц заяви днес, че очаква допълнителното данъчно облагане на интернет компаниите в ЕС да отнеме време, подчертавайки обаче, че е необходимо да се намери решение, предаде Ройтерс, цитирана от БТА.  В съвместно изявление пред журналисти с Шолц, френският министър на финансите Брюно Льо Мер посочи, че ще предложи на днешната среща на министрите на финансите от ЕС във Виена да се добави специална клауза към плана на Европейския съюз да обложи с данък от 3 процента оборота на големите интернет компании. Предложението предвижда новият данък, който още не е приет, да бъде в сила докато се постигне споразумение на световно равнище за облагането на интернет компаниите.", "date": "2018.09.08", "title": "Германия: Допълнителното облагане на интернет компаниите в ЕС ще отнеме време"}
{"url": "https://www.24chasa.bg/novini/article/7044543", "text": "Несебърският районен съд остави в ареста 27-годишния Дани Кнот, обвинен в побой на инвалид в хотел в Слънчев бряг и проявени хулигански действия.  Според съда на този етап имало достатъчно доказателства, че британецът е извършил престъпленията, в които е обвинен, както и, че има опасност да се укрие, ако бъде пуснат на свобода. В мотивите си съдия Мария Берберова-Георгиева подчерта, че при разпита на майката на Дани тя е споделила, че обичали да идват със сина си в България, за да употребяват повече алкохол, който в родината им бил твърде скъп. Жената обяснила, че в Англия и двамата работели много и идвали в България, за да съчетаят почивката с употребата на много по-евтин алкохол. В залата стана ясно още, че прескачайки тераси от петия до първи етаж на хотел в опит да избяга от полицията, Дани е счупил витрина на стая за гости на първия етаж и се скрил в нея, но след минути е бил задържан. Назначена е и съдебно-психиатрична експертиза, за която е нужно личното участие на обвиняемия, затова мярката задържане под стража ще обезпечи бързо и обективно приключване на разследването, каза още съдия Георгиева. Ще обжалваме решението на районния съд, каза пред \"24 часа\" адвокатът на британеца Веселин Анестиев. Обвиняемият на няколко пъти каза пред медии, че съжалява за стореното, което извършил под влиянието на алкохола", "date": "2018.09.08", "title": "Оставиха бияча Дани в ареста, ето какво каза той (Видео)"}
{"url": "https://www.24chasa.bg/novini/article/7044552", "text": "Отличните перспективи, които се откриват пред двустранните икономически отношения след излизането на Гърция от последната спасителна програма, бяха основна тема на разговора между гръцкия министър председател Алексис Ципрас и министъра на търговията на САЩ Уилбър Рос в петък в Солун, съобщава агенция АНА-МПА, цитирана от БТА. Рос води американската делегация на Международния панаир в Солун, който се открива официално днес. САЩ са страна - водещ партньор на тазгодишното издание на изложението. На разговора беше отбелязана ролята на Гърция като стълб на стабилността и сигурността на Балканите, както и като търговски, транспортен и енергиен център за региона. Ципрас и Рос са обсъдили също и възможностите за сътрудничество с останалите балкански страни в различни области с център на това сътрудничество в Солун. Сред въпросите от общ интерес, обсъдени на срещата, са били секторите на туризма, недвижимите имоти, инфраструктурата и енергетиката, корабостроителницата \"Неорио\" на остров Сирос, плаващият резервоар за втечнен природен газ в Александруполис, пристанищата и развитието на терена на бившето атинско летище. На срещата е било подчертано значението на подкрепата на гръцките малки нововъзнищкващи компании (стартъпи). Обсъдена е била и ситуацията в кипърската изключителна икономическа зона и енергийната карта на Югоизточното Средиземноморие. Пред американския министър на търговията гръцкият премиер е поставил и въпроса за последствията, които възникват за гръцките компании от налагането на мита върху стоманата и алуминия от страна на САЩ.", "date": "2018.09.08", "title": "Гърция и САЩ обсъдиха перспективите на двустранното икономическо сътрудничество"}
{"url": "https://www.24chasa.bg/novini/article/7044556", "text": "Властите на Ирак отмениха днес извънредното положение в южната провинция Басра, след като протестиращите там решиха да спрат демонстрациите, прераснали вчера в безредици. Това съобщи телевизия \"Ал Хадас\", цитирана от ТАСС и БТА. Днес заработи отново най-голямото експортно пристанище в Ирак - Ум Каср, достъпът до което бе блокиран в четвъртък от разгневени иракчани. Протестиращите напуснаха територията пред входа за порта, информира Ройтерс. Сутринта неизвестни лица са изстреляли три ракети \"Катюша\" по летището в иракския град Басра, но няма жертви, съобщи представител на летището, цитиран от Асошиейтед прес. Не е нарушен графикът на полетите. Засега никой не е поел отговорност за нападението. Според Франс прес изстреляните ракети са четири, а според ТАСС става въпрос за минометни снаряди, които са се разбили извън територията на летището. Обстановката в страдащия от недостиг на питейна вода, масови отравяния и прекъсвания на електрозахранването град Басра се изостри през последните дни. Протестни акции на местни жители срещу условията за живот в пристанищния град и околностите започнаха преди месеци и във вторник избухнаха с нова сила. За няколко дни размирици и сблъсъци с полицията загинаха около десет души, десетки пострадаха и от двете страни. Във вчерашните улични протести участваха над 20 000 души. Демонстрантите подпалваха сградите на държавни учреждения, офисите на политически партии и обекти на въоръжени формирования, нападнаха консулството на Иран, нахлуха в петролното находище \"Западна Курма-2\". С цел възстановяване на реда в провинцията бяха изпратени подсилени отряди от армейските специални части. По последни данни на иракското здравно министерство в нощните безредици са загинали още трима и са ранени над 50 души. С оглед ескалацията на обстановката координаторите на протестите заявиха, че от днес демонстрациите спират. Те подчертаха, че нямат нищо общо с нападенията и вандалските прояви. Днес новият иракски парламент е насрочил специално заседание по повод събитията в Басра, отбелязват агенциите.", "date": "2018.09.08", "title": "Отмениха извънредното положение в иракската провинция Басра"}
{"url": "https://www.24chasa.bg/novini/article/7044558", "text": "Шофьорът на , е бил арестуван, научи \"24 часа\". По първоначални данни той е влязъл в насрещното при завой и е закачил микробуса, който се е преобърнал в канавка. При удара са пострадали 18 души, един е в кома, а трима са с множествени фрактури. Те са настанени в болницата в Разград. На мястото продължава да се извършва оглед. ", "date": "2018.09.08", "title": "Задържаха водача на тира от катастрофата с бус край Разград, един е в кома (Снимки)"}
{"url": "https://www.24chasa.bg/novini/article/7044580", "text": "Солунският международен панаир отвори врати за посетители за 83-път в историята си тази сутрин, съобщава агенция АНА-МПА, цитирана от БТА. Тазгодишното издание е най-голямото за последните двайсет години с повече от 1500 изложители и официалното участие на 20 държави. Водещ партньор тази година е САЩ, като американската делегация е водена от министъра на търговията Уилбър Рос. До края на изложението на 16 септември през него се очаква да минат повече от 260 хиляди посетители. Панаирът ще бъде официално открит довечера в 7 часа от гръцкия премиер Алексис Ципрас. Изказването му на откриването е очаквано с голям интерес, защото се очаква Ципрас да направи важни изявления за намеренията на правителството след края на последната спасителна програма за страната.", "date": "2018.09.08", "title": "Ципрас ще открие международния панаир в Солун тази вечер"}
{"url": "https://www.24chasa.bg/novini/article/7044584", "text": "Нов хидрокостюм, създаден от различни материали, позволява да се съхрани телесната температура в най-студените води на нашата планета, съобщи Юрик алърт. Предназначен е за водолази от ВМС на САЩ и е разработен от специалисти от Масачузетския технологичен институт, предава БТА. Хидрокостюмът ще бъде произведен от неопренови материали с добавка на наночастици. Конструкцията му включва много въздушни \"джобове\" във вътрешността му, които ще защитават водолазите от преохлаждане и ще им позволят да оцелеят в много студена вода дори ако става дума за Арктика. В рамките на изследвания било установено, че при замяна на въздуха във вътрешността на костюма с тежки инертни газове човек може часове наред да остане в ледена вода, без да е застрашено здравето му. Принципът за замяна на въздуха с газ бил възприет по-късно, а хрумването да се съхранява топлина в специални \"джобове\" било вдъхновено от животни. По думите на създателите на технологията, способността на видри, пингвини, тюлени и други животни да съхраняват топлина дала възможност да се разработи специална пореста структура, която задържа няколко часа топлината в тялото.", "date": "2018.09.08", "title": "Създадоха \"незамръзващ\" костюм за водолази"}
{"url": "https://www.24chasa.bg/novini/article/7044578", "text": "Британската полиция е арестувала е жена в английския град Барнзли след жестоко нападение с нож в местен магазин и сега издирва съучастници, предаде Ройтерс, позовавайки се на социални медии. Преди това полицията съобщи, че е засилила присъствието си в центъра на източния английски град Барнзли в отговор на \"сериозен инцидент\", предава БТА. Полицията в Южен Йоркшър е отправила призив към гражданите да бъдат предпазливи. Един човек е с леки наранявания след съобщението за нападение с нож в центъра на града, посочи полицията в Южен Йоркшър в комюнике. В момента се води разследване, за да се установи дали това е изолиран инцидент и дали лицето е действало само.", "date": "2018.09.08", "title": "Арестуваха жена в Барнзли заради нападение в магазин с нож, един е ранен (Обновена)"}
{"url": "https://www.24chasa.bg/novini/article/7044595", "text": "Въпреки многобройните ремонти на училища в България, които вървят през това лято, няма да има проблеми с началото на учебната година в страната. Това заяви в Русе министърът на образованието и науката Красимир Вълчев. Най-голям според него е проблемът в Кърджали, където това засяга 60% от учениците. Те обаче ще бъдат разпределени в други школа и така проблемът ще бъде разрешен, а след това ще се завърнат в обновените си и приветливи училищни сгради, припомни Вълчев. Министърът на образованието и науката проведе в дунавския град работна среща с кмета на Община Русе Пламен Стоилов, народния представител от ПП ГЕРБ Пламен Нунев и началника на РУО Росица Георгиева, по време на която бяха обсъдени текущите проекти, които се изпълняват в град Русе с европейско финансиране. Беше представен напредъкът по изпълнението на проекта за ремонт на учебните заведения (СУ „Христо Ботев“, ПМГ „Баба Тонка“, ЦДГ „Пинокио 1“, ЦДГ „Пинокио 2“ и ЦДГ „Русалка 2“). „Община Русе ще продължи активно да работи за подобряването на образователната инфраструктура в града, за да може ученици, преподаватели и персонал да бъдат в среда, която отговаря на всички европейски стандарти“, сподели Пламен Стоилов. По думите му стана ясно, че в двете училища и в ЦДГ „Пинокио“ 2, дейностите следва да приключат през месец януари догодина, а ЦДГ „Пинокио 1“ ще бъде готова още този месец. По-късно министър Вълчев посети лично и ЦДГ „Русалка 2“, където връчи на директорката Снежана Никова удостоверение за въвеждане в експлоатация на детската градина, която вече е изцяло модернизирана заедно с дворното пространство и е с внедрени мерки за енергийна ефективност. По-късно, министърът на образованието и науката проведе среща с директори на школа и детски градини, която се състоя в едно от най-големите училища в България СУ „Васил Левски“. По време на срещата бяха дискутирани настоящите и нови програми, както и възможностите за насърчаване на взаимодействието между образователните институции и спортни клубове и кариерно развитие. Тема на разговора беше и ролята на семейството, учителите и училището във възпитанието и изграждането на личността у учениците, както и  проблемите, свързани с вандализма. Преди да отпътува, министър Вълчев посети и частната детска градина „Дъга“ в Русе.", "date": "2018.09.08", "title": "Министър Вълчев: Въпреки ремонтите няма да има проблеми с началото на учебната година (Снимки)"}
{"url": "https://www.24chasa.bg/novini/article/7044627", "text": "Две чуждестранни туристки са били ранени, след като били блъснати от трамвай в Истанбул при опит да пресекат улица на червен светофар, предаде турската частна телевизия НТВ. Животът на едната е в опасност. Инцидентът е станал в истанбулския квартал Фатих. Двете пострадали жени - японки на 48 и 58-годишна възраст, са били откарани в болница с линейки. По-възрастната от тях е с опасност за живота, предава БТА. Заради катастрофата временно е било спряно движението на трамваите в участък от трасето.", "date": "2018.09.08", "title": "Трамвай блъсна 2 японки в Истанбул, едната е с опасност за живота"}
{"url": "https://www.24chasa.bg/novini/article/7044632", "text": "120 случая на нападение, обиди, побой и показване на хитлеристки поздрав по време на митингите в Кемниц разследва в момента прокуратурата в Дрезден. Сред атаките е и нападение на еврейския ресторант „Шалом“ в града, стана ясно днес. Вечерта на 27 август ресторантът за кошер храна е бил атакуван от около дузина облечени в черно мъже, които крещели: „Изчезвай от Германия, еврейска свиньо“ и замеряли ресторанта с камъни, бутилки и една метална тръба. Собственикът Уве Дзубала е бил ранен в рамото, а един от прозорците е бил счупен. Фасадата на заведението също е повредена. Прокуратурата потвърди, че е подаден сигнал по случая. „Ако това се потвърди, то имаме работа вече с нов етап на антисемитски атаки, който напомня на 30-те години на миналия век“, коментира говорител на прокуратурата. След случката лично премиерът на Саксония Михаел Кречмер е звъннал по телефона на собственика. Уве Дзубала се връща от САЩ през 2000 година и отваря ресторант за кошер храна в Кемниц. Това не е първият случай на атаки срещу заведението. Той е записал всяко нападение през последните години – от чупене на прозорци и драскане по стената на антисемитски обиди и символи, до отрязана свинска глава пред вратата му и отбелязването на рождения ден на Хитлер в ресторанта от 88 души. Междувременно прокуратурата в Дрезден оспори думите на шефа на контраразузнаването Маасен, който заяви, че не е имало гонения на чужденци в Кемниц и вероятно става дума за фалшиво видео. „Все още обработваме всички записи от демонстрациите и нямаме сигнали, че някой от тях е фалшив. Въпроснотоовидео също е сред доказателствените материали“, обявиха от прокуратурата. В петък вечерта в Кемниц отново имаше демонстрация на крайнодесни. Тя бе свикана от крайнодясната организация „Про Кемниц“ и в нея участваха 2000 души.", "date": "2018.09.08", "title": "Еврейски ресторант в Кемниц нападнат по време на демонстрациите"}
{"url": "https://www.24chasa.bg/novini/article/7044629", "text": "57-годишен фармацевт е бил застрелян тази сутрин пред дома си в Атина, съобщават гръцките медии. Според \"Катимерини\" мъжът е бил убит, докато е излизал с автомобила си от гаража на дома си в квартал Нео Психико на гръцката столица, предава БТА. Неизвестният засега извършител се е приближил, отворил е вратата на автомобила и е стрелял по мъжа почти от упор. Според първоначалните данни използваното оръжие е било револвер.", "date": "2018.09.08", "title": "Застреляха пред дома му 57-годишен фармацевт в Атина"}
{"url": "https://www.24chasa.bg/novini/article/7044634", "text": "Опитът да бъдат проведени консултации за Йемен с участието на делегации, изпратени от правителството на страната и от движението \"Ансар Аллах\" на бунтовниците хуси, не постигна успех, тъй като хусите не пристигнаха в Женева, където бе насрочена срещата. Това съобщи пред журналисти в швейцарския град специалният пратеник на ООН за Йемен Мартин Грифитс, цитиран от ТАСС и БТА. \"Осъществихме много плодотворни консултации с правителствената делегация\", каза той и подчерта, че е бил \"постигнат напредък\" в \"много позитивна\" преговорна атмосфера. Но отбеляза, че организаторите \"не са успели да осигурят пристигането на делегация от \"Ансар Аллах\". Специалният пратеник се затрудни да посочи кога ще бъде предприет нов опит за преговори с участието на двете страни в конфликта.", "date": "2018.09.08", "title": "ООН: Опитът за преговори за Йемен с участието на хусите се провали"}
{"url": "https://www.24chasa.bg/novini/article/7044637", "text": "Най-малко 18 бойци на сирийския режим и кюрдските сили за сигурност загинаха днес в стълкновение между двата лагера в североизточния сирийски град Камишли. Това съобщиха неправителствена организация и кюрдски източници, цитирани от Франс прес и БТА. При престрелката са загинали единайсет души и са ранени двама от силите на президента Башар Асад. Седем са загиналите от кюрдските сили за сигурност по техни собствени данни и по информация на Сирийския център за наблюдение на човешките права. В северозападната провинция Идлиб сирийските въоръжени сили и руски военни самолети нанесоха днес серия от въздушни удари, съобщи центърът, цитиран от Асошиейтед прес. Бомбардировките в контролираната от бунтовници и гъсто населена провинция бяха извършени ден след като Иран и Русия подкрепиха военната кампания за отвоюване на Идлиб, въпреки призивите на Турция за спиране на огъня.", "date": "2018.09.08", "title": "18 загинаха при сблъсъци между сирийските и кюрдските сили в Сирия"}
{"url": "https://www.24chasa.bg/novini/article/7044650", "text": "Икономическата политика на президента на САЩ Тръмп е замислена за свръхбогатите, заявява в интервю за в. \"Монд\" американският икономист и носител на Нобелова награда Джоузеф Стиглиц. Според него доброто състояние на американската икономика не може да се приписва като заслуга на Тръмп, предава БТА. На първо място той се възползва от започналото по времето на Барак Обама възстановяване на икономиката. Освен това той предизвика силно покачване на бюджетния дефицит, увеличавайки държавните разходи и намалявайки данъците, което, естествено, води до краткосрочен растеж. Такъв фискален шок във Франция, при който дефицитът скача от з на близо 6 на сто от БВП, дори нямаше да бъде допуснат от европейските разпоредби, отбелязва Стиглиц. На трето място, борсовите котировки са нараснали толкова много най-вече защото корпоративният данък силно е намалял, което увеличава стойността на компаниите. Според икономиста, ако се сравни положението в САЩ след избирането на Тръмп с това в други страни от региона, става ясно, че няма нищо изключително. Например между 2016 и 2017 година растежът на Канада е бил по-силен от този на САЩ. Джоузеф Стиглиц предупреждава, че увеличавайки толкова много бюджетния дефицит, Тръмп измества данъчната тежест към бъдещите поколения.", "date": "2018.09.08", "title": "Стиглиц: Икономическата политика на Тръмп е замислена за свръхбогатите"}
{"url": "https://www.24chasa.bg/novini/article/7044654", "text": "Няма данни за пострадали българи при   Това съобщиха от Министерство на външните работи. От ведомството уточниха, че са установили контакт с българското посолство в Анкара и към този момент няма данни за пострадали български граждани. Най-малко шестима души са загинали, а 39 са ранени при автобусната катастрофа по пътя между турския град Аксарай и столицата Анкара. Според данните на местни медии пътническият автобус се е преобърнал в канавка край град Ортакьой. Причините за инцидента се изясняват.", "date": "2018.09.08", "title": "Външно: Няма данни за ранени българи при автобусната катастрофа край Анкара"}
{"url": "https://www.24chasa.bg/novini/article/7044336", "text": "Съд във Вашингтон осъди на 14 дни затвор бившия дипломатически съветник на Доналд Тръмп Джордж Пападопулос за лъжливи показания в разследването на ФБР за евентуална руска намеса в президентските избори в САЩ от 2016 г., предадоха Франс прес и Ройтерс. Пападопулос освен това трябва да плати глоба от 9500 долара и да положи 200 часа общественополезен труд с една година изпитателен срок, предава БТА. През октомври 2017 г. 31-годишният Пападопулос се призна за виновен в лъжливи показания пред следователи от ФБР за датите и значението на контактите си с руснаци, включително с преподавател в Европа, който го уверил, че Русия има компрометираща информация за Хилари Клинтън, която бе съперник на Тръмп в преидентския вот през 2016 г. Първоначално Пападопулос твърдеше, че твърдението за компрометираща информация за Клинтън е било споделено с него преди да се присъедини към предизборния екип на Тръмп, но впоследствие призна, че разговорът се е състоял след това, отбелязва ДПА.", "date": "2018.09.08", "title": "Екссъветник на Тръмп получи 14 дни затвор за лъжливи показания по делото за руската намеса в изборите"}
{"url": "https://www.24chasa.bg/novini/article/7044295", "text": "Предстоящото посещение на китайския президент Си Дзинпин в Русия се очаква да даде нов тласък на цялостното стратегическо партньорство между двете страни, заяви високопоставен служител в петък, предава  Външното министерство на Китай каза, че Си Дзинпин ще участва в четвъртия Източен икономически форум, който ще се проведе на 11 и 12 септември във Владивосток, по покана на руския президент Владимир Путин. Това ще бъде първо участие на китайски държавен глава на форума и най-важното събитие в обмена на високо ниво между двете страни за втората половина на тази година, заяви на пресконференция помощникът на външния министър Джан Ханхуей. Източният икономически форум, иницииран от Путин през 2015 г., представя усилията на Русия да насърчи сътрудничеството в Далечния изток, каза той, добавяйки, че Си Дзинпин ще присъства на няколко двустранни и многостранни събития, сред които третата среща между двамата държавни глави за тази година, подписването на документи, съвместна среща с медии и прием. Предстоящото участие във форума на китайския президент Си Дзинпин е знак, че двете страни продължават взаимно да се подкрепят в провеждането на важни международни събития, за значението, което придава китайската страна на сътрудничеството в Далечния изток, и твърдата решимост на Китай за по-нататъщно развитие и просперитет на партньорството с други страни в региона, каза Джан Ханхуей.", "date": "2018.09.08", "title": "Визитата на Си Дзинпин в Русия ще даде нов тласък на двустранното сътрудничество"}
{"url": "https://www.24chasa.bg/novini/article/7044345", "text": "Най-висшият военен в САЩ заяви, че води \"рутинен диалог\" с президента Тръмп за военни варианти на реакция, ако Сирия пренебрегне предупрежденията на Вашингтон и използва химически оръжия при очакваното си настъпление в провинция Идлиб, предаде Ройтерс, цитирана от БТА. Председателят на Комитета на началник-щабовете на видовете войски генерал Джоузеф Дънфорд заяви, че САЩ не са взели решение да използват военна сила в отговор на химическа атака в Сирия. Водим обаче диалог, рутинен диалог, с президента, за да се уверим, че той е наясно как напредва планирането ни в случай, че бъдат използвани химически оръжия\", каза Дънфорд пред журналисти на свое посещение в Индия. \"Той (Тръмп) очаква от нас да имаме военни варианти и го информираме как се развива планирането им\", добави генералът.", "date": "2018.09.08", "title": "САЩ готвят военни варианти за реакция на химическите оръжия на Сирия"}
{"url": "https://www.24chasa.bg/novini/article/7044349", "text": "Бразилският кандидат за президент Жаир Болсонаро вероятно няма да участва в предизборни прояви до първия тур на изборите на 7 октомври заради тежките наранявания, които получи, след като бе намушкан с нож, предаде Ройтерс, цитирана от БТА. Синът му Флавио Болсонаро съобщи във Фейсбук, че баща му е в тежко състояние и трудно говори. Той добави, че 63-годишният Болсонаро вероятно няма да участва в повече предизборни прояви. Жаир Болсонаро бе намушкан в четвъртък по време на предизборна проява в град Жуиз ди Фора и е ранен в корема и дебелото черво.", "date": "2018.09.08", "title": "Наръганият Жаир Болсонаро вероятно няма повече да участва в предизборни прояви"}
{"url": "https://www.24chasa.bg/novini/article/7044351", "text": "„Обединени патриоти“ нямаме претенции към министерските места, ако бъдат овакантени. Това каза вицепремиерът Красимир Каракачанов в сутрешния блок на   „Тази събота“ по повод трите министерски оставки. На въпрос с каква позиция отива на коалиционния съвет в понеделник, който ще обсъжда тези оставки, Каракачанов каза: „Не искам да изразявам лична позиция. Моята лична позиция може да доведе до недоразумение. Когато се стига до оставки, трябва да има ясни причини за тях и коалиционните партньори взаимно да се информират за това. Тъй като и тримата министри, за които става дума са от квотата на ГЕРБ, моето мнение е, че е право на министър председателя и лидер на най-голямата партия да си решава кадровите въпроси, както смята за добре. Но оттук нататък е въпрос на дебат между ГЕРБ и Обединени патриоти“, каза още Каракачанов. Той цитира поговорката \"Три пъти мери, един път режи\". Ако ГЕРБ реши да оттегли тримата министри, естествено че ще уважим тяхното мнение, каза още Каракачанов. Той даде оценки на тримата министри. Министър Нанков е един от най-качествените министри в това управление. Вътрешният министър свърши доста работа. Сблъска се със система, която не познаваше много добре, но навлезе в работата. Министър Московски е един от най-опитните министри, каза Каракачанов.  „Предсрочни избори не виждам. Няма как да има. Чухте и президента Радев какво каза, той е издигнат и избран от гласоподавателите на БСП. Той се опита да вкара малко разум“, заяви още вицепремиерът.", "date": "2018.09.08", "title": "Каракачанов: От \"Обединени патриоти\" нямаме претенции за министерски места, ако бъдат овакантени"}
{"url": "https://www.24chasa.bg/novini/article/7044355", "text": "Няма как да съжалявам, че подадох сигнала срещу Иванчева. Това е мой дълг. Превърнах се в плашило. Хората, с които работя, са притеснени, чувстват се дискомфортно. Има редки случаи, в които индивиди застават със своята ясна позиция и я отстояват. Не всеки си позволява да застане срещу администрация. Това каза в сутрешния блок на   бизнесменът Александър Ваклин, който е основен свидетел по делото срещу бившата кметица на \"Младост\" Десислава Иванчева. Службите в държавата застанаха много твърдо зад желанието ми да сигнализирам за корупция, те не вкараха политически елемент, работиха целенасочено. Политици почти не познавам. Нашият бизнес е такъв, че ние не ползваме държавни поръчки, каза още Ваклин.  Няма никаква саморазправа, има искан подкуп. Не са преценили правилно. Не знам къде стоят иззетите пари, те са веществено доказателство - най-вероятно са в съда, коментира бизнесменът.  Аз съм убеден в това, което казвам. Дали Иванчева ще бъде осъдена, ще реши съдът. Ако присъдата е оправдателна, това ще е удар срещу гражданското общество, ще е сигнал към администрацията, че може да своеволства. Не ме вълнува дали тя ще бъде осъдена, моята съвест свършва дотам аз да сигнализирам съответните органи, каза още Ваклин. Не познавам Арабаджиеви, странно е, но различните бизнеси са много различни. Не мога да коментирам и не съм много запознат с казуса. Необичайно е, но може би е имало някаква цел, коментира той. Спя напълно спокойно, съвестта ми е чиста, завърши бизнесменът. ", "date": "2018.09.08", "title": "Ваклин: Не съжалявам, че подадох сигнала срещу Иванчева, превърнах се в плашило"}
{"url": "https://www.24chasa.bg/novini/article/7044364", "text": "Подкрепям и тримата министри - Нанков, Московски и Радев. Но дали оставките им ще бъдат гласувани, не мога да кажа. Това зависи от премиера и от коалиционния съвет, който ще е в понеделник. Това, което бъде внесено в парламента, ще бъде гласувано. Това заяви председателят на Народното събрание Цвета Караянчева пред Нова тв. \"Виждам, че има голяма подкрепа за министрите Нанков и Московски. Но не ме карайте да гадая. Аз съм председател на парламента, а въпросът за оставките е в правомощията на премиера и коалиционния съвет\", обясни Караянчева. Тя призна, че депутатите на ГЕРБ не са съгласни с подадените оставки, но \"това е поемане на политическа отговорност\". \"Дали оставките ще се приемат зависи от работата и от степента на виновност. Вина има, но смятам, че тя е на по-ниски нива. Не бих подкрепила оставките, защото познавам и тримата министри. Знам, че са професионалисти и хора на честта. Когато има загубени човешки животи, това е трагедия. Оставките не са решение на проблема, но те са морален акт\", добави Караянчева. Тя беше категорична, че няма да има предсрочни избори и коалицията ще изкара пълен мандат. Според нея обаче коалиционните партньори са допуснали една голяма грешка - да си говорят през медиите. Караянчева се надява след последния коалиционен съвет комуникацията вече да се случва по друг начин. \"Отношенията са динамични. В една коалиция понякога по-малките партии се притесняват, че ще се обезличат и посланията, които изпращат към своите избиратели са по-емоционални, защото трябва да покажат, че са фактор в тази коалиция\", смята Караянчева. По повод старта на политическия сезон и напускането на БСП Караянчева заяви, че това е заявка за начало на предизборната кампания. \"БСП сега тръгва сред хората, а ние сме постоянно при тях. Работата на парламента е да бъде конструктивен и да решава проблемите. Трябва да има дебати, но не трябва да се стига до лични нападки. Това дразни хората и ги кара да сменят канала на телевизора\", каза председателят на парламента.", "date": "2018.09.08", "title": "Караянчева: Подкрепям тримата министри, дали ще се приемат оставките зависи от премиера и коалиционния съвет (Видео)"}
{"url": "https://www.24chasa.bg/novini/article/7044368", "text": "Японски спасители и войници продължават трети ден да издирват оцелели от земетресението на остров Хокайдо, предаде Асошиейтед прес, цитирана от БТА. Властите на Хокайдо съобщиха, че 30 души са загинали или се смята, че са загинали, а девет са в неизвестност. Електроподаването е възстановено в повечето домакинства, а международните полети бяха възобновени на главното летище на острова. Земетресението с магнитуд 6,7 в четвъртък прекъсна тока в целия остров с население 5,4 милиона души и предизвика кални свлачища. Най-много са загиналите в градчето Ацума, сгушено в подножието на зелените планини на острова, където свлачищата затрупаха сгради.", "date": "2018.09.08", "title": "30 станаха жертвите на земетресението на японския остров Хокайдо"}
{"url": "https://www.24chasa.bg/novini/article/7044374", "text": "Най-малко шестима души са загинали, а други 39 са ранени в катастрофа на автобус по пътя Аксарай-Анкара в Турция, съобщи телевизия Ен ти ви, цитирана от ТАСС и БТА. В района на катастрофата са изпратени медицински и пожарни бригади. Спасителната операция продължава. Засега не е ясна причината на катастрофата. Води се разследване.", "date": "2018.09.08", "title": "Автобусна катастрофа край Анкара, шестима загинаха, 39 са ранени"}
{"url": "https://www.24chasa.bg/novini/article/7044376", "text": "Въпросът за „почистването” на кабинета трябва да се реши от лидерите на управляващата коалиция, отбеляза в сутрешния блок на   „Тази събота” министърът на околната среда и водите – Нено Димов. Той посочи, че всеки министър в кабинета се стреми да изпълни програмата, с която е поел този пост. „Обединените патриоти например имаха като предизборна програма е повишаването на доходите. Не съм убеден, че подобен тип оставки решават тези проблеми\", отбеляза Нено Димов. По думите му поемането на подобна отговорност е важно в политиката, на трябва да има и обективност върху причините. На този етап нито следствието е приключило, нито са приключили проверките, каза Димов. Любимото кътче от родното черноморие за министър Нено Димов се намира на север от Царево, той сподели че ходи на това място от 1968 г. По повод строителството по морето Димов отбеляза, че трябва да има общи устройствени планове, защото когато нищо не е забранено, всичко е позволено. „Трябват ясни правила. Затова съм се абмицирал Царево вече да има общ устройствен план, който липсва повече от 10 години”, обясни Нено Димов.", "date": "2018.09.08", "title": "Нено Димов: „Почистването” на кабинета да се реши от лидерите на коалицията"}
{"url": "https://www.24chasa.bg/novini/article/7044381", "text": "Движението по пътя Своге-София се осъществява в една лента, поради полагане на хоризонтална маркировка, съобщиха от пресцентъра на Агенция \"Пътна инфраструктура\". Движението се регулира с пътни знаци и полиция.                                                                                                                                                                                                                                                                                                                       ", "date": "2018.09.08", "title": "Слагат маркировка на пътя Своге-София"}
{"url": "https://www.24chasa.bg/novini/article/7044297", "text": "На изложението в гр. Чанчун, провинция Дзилин, най-големият производител на влакове в Китай „CRRC Changchun Railway Vehicles Co. Ltd.\" представи последния си продукт – ново поколение лекорелсов влак, изработен от въглеродни влакна, предава  Той тежи с 30% по-малко от произведените от неръждаема стомана влакове, което го прави енергийно по-ефективен, заявиха от компанията. Материалът предоставя и по-добра термична и звукова изолация, което прави новото превозно средство по-тихо по време на движение. То е проектирано да се движи със скорост от 80 км/ч и има капацитет за 368 пътника. Снабдено е със супер кондензатор, който му позволява да измине 10 км само с две минути зареждане. CRRC Changchun е основен производител на влакове в Китай и всяка година произвеждат над 8000 влака.", "date": "2018.09.08", "title": "Китай представи ново поколение лекорелсови влакове от въглеродни влакна"}
{"url": "https://www.24chasa.bg/novini/article/7044384", "text": "САЩ съобщиха, че са отзовали посланиците си в Доминиканската република, Салвадор и Панама заради решението на тези страни повече да не признават Тайван, предаде Ройтерс, цитирана от БТА.  Вашингтон изразява безпокойство от растящия брой страни, които прекратяват дипломатическите си отношения с Тайван в полза на Китай. Салвадор взе това решение миналия месец, Доминиканската република - през май, а Панама миналата година. Тайван сега поддържа официални отношения със само 17 страни, повечето от тях малки държави в Централна Америка и Тихия океан. Като повечето други страни Вашингтон няма дипломатически отношения с Тайван, но е главният доставчик на оръжия на острова и най-големият му поддръжник на международната сцена. Китай смята Тайван за размирна своя провинция и не се отказва от опитите да върне острова под свой контрол.", "date": "2018.09.08", "title": "САЩ отзоваха посланиците си в Салвадор, Панама и Доминиканската република"}
{"url": "https://www.24chasa.bg/novini/article/7044387", "text": "Ангела Меркел днес е на посещение в Скопие. Тя е първият германски канцлер, който е на официална визита в Македония след обявяването на независимостта на страната на днешния ден през 1991 г., предава  . В серията визити на западноевропейски лидери в Скопие тази седмица се вписва и днешното посещение на Ангела Меркел. Според говорителя на германското правителство Щефан Зайберт, теми на разговорите на канцлера с македонския премиер Зоран Заев ще бъдат икономическите отношения. Но всъщност посещението й е пряко свързано с предстоящия в края на месеца референдум за промяна в конституционното име на Македония. Германия от години открито подкрепя компромиса в спора за името между Македония и Гърция. Освен подкрепата за договора с Гърция, друга тема по време на визитата на Меркел в Скопие се очаква да бъде възможността за размяна на територии между Косово и Сърбия като начин да се реши спорът между двете съседни страни. Германия многократно отхвърли преначертаването на границите на Балканите.", "date": "2018.09.08", "title": "Меркел пристига на първата си официална визита в Македония"}
{"url": "https://www.24chasa.bg/novini/article/7044389", "text": "Търговският излишък на Китай със САЩ е нараснал до рекордните 31 милиарда долара през август спрямо 28,09 милиарда долара през юли, сочат митнически данни, цитирани от Ройтерс и БТА. Предишният рекорд на показателя от 28,93 милиарда долара беше отчетен през юни. През август търговският излишък със САЩ е бил по-голям от общия търговски излишък на Китай за месеца, възлизащ на 27,91 милиарда долара. От януари до август търговският излишък на Китай със САЩ е достигнал 192,64 милиарда долара спрямо 167,94 милиарда долара през същия период на миналата година. Огромният търговски дефицит на Китай със САЩ от дълго време е болезнен въпрос в отношенията между двете най-големи световни икономики. Вашингтон въведе мита срещу Пекин, който отвърна с ответни контрамита, затъвайки в търговски конфликт, който може да подкопае световния икономически растеж.", "date": "2018.09.08", "title": "Търговският излишък на Китай със САЩ е стигнал до рекордните 31 млрд. долара през август"}
{"url": "https://www.24chasa.bg/novini/article/7044393", "text": "27-годишният британец Дани Джеймс, който преби 60-годишен инвалид от Шотландия в хотел в Слънчев бряг, влезе безмълвен в сградата на Районния съд в Несебър преди минути. Тук всеки момент ще започне делото за мярката за неотклонение на чуждия летовник, обвинен в хулиганство и нанасяне на лека телесна повреда. В съда пристигнаха бабата и дядото на Дани, но отказаха коментар за случилото си.  \"Все още нищо не знаем\", казаха възрастните британци. Минути преди да бъде свален от конвоиращия го автомобил, служител на съдебна охрана донесе дрехи за Дани, тъй като по време на ареста е бил гол - само по слипове. ", "date": "2018.09.08", "title": "Ето го британеца Дани, който преби инвалид в Слънчев бряг (Снимки, видео)"}
{"url": "https://www.24chasa.bg/novini/article/7044258", "text": "Рапърът Мак Милър беше намерен мъртъв в дома му в Калифорния днес. Според TMZ той е починал от свръхдоза. Преди няколко месеца 26-годишният изпълнител беше арестуван за шофиране в нетрезво състояние. Той имаше връзка с певицата Ариана Гранде. Последният му албум излезе на 3 август.", "date": "2018.09.08", "title": "Бивш на Ариана Гранде открит мъртъв (Видео)"}
{"url": "https://www.24chasa.bg/novini/article/7044289", "text": "Президентът на САЩ Доналд Тръмп каза, че от речта на Барак Обама му се е доспало, предаде Асошиейтед прес, цитирана от БТА.  Тръмп сподели това по време на предизборна проява в Северна Дакота за предстоящите парламентарни избори. Той визира речта на Обама в Илинойс, в която той отправя критики към настоящия политически климат в САЩ. \"Извинявайте, гледах я, но заспах\", каза Тръмп пред участниците в проявата в Северна Дакота. \"Установих, че той (Обама) действа много добре на съня\", допълни той. В речта си Обама каза, че \"Тръмп е симптом, а не причина\" за разделението и поляризирането на САЩ. В отговор Тръмп каза по време на проявата в Северна Дакота, че Обама се опитва да си припише заслугите \"за тези невероятни неща, които сега се случват на нашата страна\".", "date": "2018.09.08", "title": "Тръмп: От речта на Обама ми се доспа"}
{"url": "https://www.24chasa.bg/novini/article/7044291", "text": "В петък китайските власти заявиха, че ще увеличат отстъпките за експортни такси на механични и електрически стоки, както и за културните продукти, предава  Облекченията за многокомпонентни интегрални схеми, книги и вестници ще се увеличат до 16%, заявиха от финансовото министерство на уебстраницата си. За продуктите с бамбукова резба и дървените ветрила, данъчните облекчения ще бъдат с 13% по-високи, докато тези за стоки от базалтови влакна и безопасните игли – до 9%. Новите правила ще влязат в сила на 15 септември.", "date": "2018.09.08", "title": "Китай ще увеличи облекченията върху експортните такси за някои продукти"}
{"url": "https://www.24chasa.bg/novini/article/7044301", "text": "Президентът на Сърбия Александър Вучич реши да не отменя посещението си в Косово и Метохия този уикенд, предаде ТАСС, цитирана от БТА. \"Ще отида в Косово утре и вдругиден, програмата ми ще е доста натоварена. Ще предложа комплекс от икономически мерки. Не се боя, че ще ме замерят с камъни или че ще стане нещо по-сериозно, ще се боря, защото народът е избрал храбри хора, които могат да го защитят, а не да си седят по кабинетите\", заяви в специално обръщение Вучич и призова косовските сърби да дойдат на планираната среща с него в неделя. По-рано днес сръбският президент Вучич се срещна с шефката на дипломацията на ЕС Федерика Могерини в Брюксел в рамките на поредния кръг от диалога за нормализиране на отношенията между Белград и Прищина, но отказа да разговаря с делегацията от Косово. Ръководителят на сръбската правителствена служба за Косово Марко Джурич каза, че срещата е отменена, защото ЕС не е създал достойни условия за диалог. Преди това Вучич беше обявил, че след преговорите в Брюксел ще посети Косово на 8 и 9 септември. По-рано председателят на косовския парламент Кадри Весели допусна, че е възможно посещението на Вучич да бъде забранено от властите в Прищина. Той също така заплаши, че ако Вучич се опита да премине границата на Косово без разрешение на косовските власти, ще го сполети съдбата на Марко Джурич, който на 26 март бе задържан от косовската полиция в Косовска Митровица и закаран в Прищина в белезници. Вучич заяви, че очаква посещението му в Косово през уикенда да премине спокойно. \"Спазили сме протокола за визити, всичко би трябвало да премине спокойно. Не е в техен интерес да повторят това, което направиха с Марко Джурич. Няма да допусна някой да унизи Сърбия по такъв начин\", заяви сръбският президент.", "date": "2018.09.08", "title": "Вучич: Ще отида в Косово, не ме е страх, че ще ме замерят с камъни"}
{"url": "https://www.24chasa.bg/novini/article/7044310", "text": "Бразилският кандидат за президент Жаир Болсонаро бе преместен в болница в Сао Пауло, след като бе намушкан с нож по време на предизборна проява в град Жуиз ди Фора, предаде ДПА, цитирана от БТА. Шейсет и три годишният Болсонаро има наранявания на корема и дебелото черво. Състоянието му предполага най-малко едноседмична почивка след продължилата два часа спешна операция, посочва агенцията. Четирийсетгодишният мъж, арестуван за атаката срещу Болсонаро заяви, че е действал по \"Божия заповед\". Аделио Биспо ди Оливейра е действал \"по свързани с политиката религиозни подбуди\", заяви адвокатът на Ди Оливейра, като добави, че той е искал да рани, но не и да убие Болсонаро. В заснет в болницата видеозапис Болсонаро каза, че е очаквал нещо подобно да се случи, въпреки че той самият никога не е наранявал никого, отбелязва ДПА.", "date": "2018.09.08", "title": "Наръганият кандидат-президент на Бразилия Болсонаро вече е в стабилно състояние"}
{"url": "https://www.24chasa.bg/novini/article/7044312", "text": "Правителството на Ирак въведе извънредно положение в обхванатата от протести южна провинция Басра, съобщи телевизия \"Ал Хадас\", цитирана от ТАСС и БТА. В провинцията ще бъдат изпратени допълнителни подразделения от специалните части за въдворяване на реда. Вчера оперативният щаб в Басра въведе комендантски час, след като демонстранти подпалиха държавни учреждения и консулството на Иран. Антиправителствените протести в провинция Басра от днес ще бъдат временно преустановени, съобщи телевизия \"Скай нюз Арабия\", позовавайки се на координационния комитет на протестното движение \"Народен гняв\". Според комитета демонстрантите са готови да прекратят протестите, при които вчера се стигна до вандализми унищожаване на държавно имущество. Координационният комитет заяви, че не е свързан с тези инциденти. Протестиращите подпалиха държавни ведомства, щабове на политически партии, нападнаха консулството на Иран и проникнаха на територията на петролния комплекс \"Западна Курна - 2\", където за около час държаха двама иракски служители за заложници, но след това ги освободиха и си тръгнаха доброволно. Комплексът се намира на 65 км северозападно от град Басра и се експлоатира от компанията \"Лукойл\". През последните дни положението в Басра значително се изостри заради недостиг на питейна вода, масови отравяния от пиене на солена вода и прекъсвания на електроподаването. От понеделник при протестите са убити 11 души, а десетки са ранени. Днес иракският парламент ще се събере на специално заседание, посветено на ескалацията в Басра и решаването на хуманитарната криза в тази провинция.", "date": "2018.09.08", "title": "Правителството на Ирак обяви извънредно положение в провинцията Басра"}
{"url": "https://www.24chasa.bg/novini/article/7044321", "text": "Президентът на САЩ Доналд Тръмп ще повдигне на заседанието на Съвета за сигурност на ООН на 26 септември въпроса за неразпространението на химически оръжия, предаде ТАСС, като се позова на постоянното представителство на САЩ при ООН. \"По време на срещата на Съвета за сигурност президентът ще засегне темата за неразпространение на химическите, биологическите и ядрените оръжия, а също така и на балистичните ракети\", се посочва в изявлението на постоянното представителство, предава БТА. Според Вашингтон обсъждането на тези въпроси е необходимо заради скорошните събития, сред които използването на нервнопаралитичното вещество \"Новичок\", а също така и на възможното използване на химически оръжия от страна на сирийския режим в провинция Идлиб, отбелязва ТАСС.", "date": "2018.09.08", "title": "Тръмп ще говори за неразпространението на химически оръжия на заседанието на ООН на 26 септември"}
{"url": "https://www.24chasa.bg/novini/article/7044323", "text": "Турция няма намерение да стои безучастна, ако международната общност си затваря очите пред убийство на невинни хора в Сирия, написа в Туитър турският президент Реджеп Тайип Ердоган, цитиран от Ройтерс и ТАСС. Вчера в Техеран лидерите на президентите на Русия, Турция и Иран обсъдиха положението в Сирия и по-конкретно в Идлиб - последната сирийска провинция под бунтовнически контрол, където се очаква скорошно настъпление на сирийските войски, предава БТА. \"Ако заради интересите на режима (на сирийския президент Башар Асад) се пренебрегне убийството на десетки хиляди невинни хора, Турция няма да може да продължи да е партньор или дори само наблюдател в такава игра. На срещата на върха в Техеран Турция ясно заяви, че методи, които пренебрегват сигурността на мирните сирийски граждани, не носят никаква полза, а само улесняват действията на терористите\", заявява Ердоган. Въпросът с Идлиб трябва да се реши без създаване на нови напрежения и проблеми, настоя турският президент. Що се отнася до бежанците той напомни, че Турция вече е приела 3,5 милиона сирийци и че продължава работата по тяхното доброволно и надеждно връщане в родината им.", "date": "2018.09.08", "title": "Ердоган: Няма да стоим настрана, ако си затварят очите пред убийството на невинни в Сирия"}
{"url": "https://www.24chasa.bg/novini/article/7044326", "text": "Съдът решава дали алкохолният бос Миню Стайков ще остане за постоянно в ареста. Той беше задържан по подозрение, че е част от престъпна група за данъчни измами, пране на пари, съхранение и продажба на акцизни стоки без бандерол. За участие в групата бяха обвинени още неговият син Стайко, Иван Димитров - син на кмета на Карнобат и братът на съпругата на Миню Стайков, предава Нова телевизия. В петък За седмица във фабриката са били произвеждани цигари на стойност 3 750 000 лева. Той е обвинен в участие в престъпна група за данъчни измами и пране на пари Проверени са 36 офиса на фирми. В счетоводната къща, която е обслужвала бизнеса, е намерен фалшив печат на банка. Разследващи влязоха и в домовете на Миню Стайков. Там са открити големи суми пари, произведения на изкуството и луксозни автомобили, част от тях – наети от германски автокъщи. По случая разследващите у нас очакват информация и от партньорски служби.", "date": "2018.09.08", "title": "Съдът решава днес дали Миню Стайков ще остане за постоянно в ареста"}
{"url": "https://www.24chasa.bg/novini/article/7044331", "text": "Съоснователят и изпълнителен директор на китайския гигант за търговия онлайн \"Алибаба\" Джак Ма обяви, че се пенсионира от понеделник, когато навършва 54 години, предадоха Франс прес и Асошиейтед прес. \"Алибаба\" е най-голямата компания за търговия онлайн в света, предава БТА. В интервю за в. \"Ню Йорк таймс\" Ма заявява, че ще напусне поста изпълнителен директор, за да се занимава с филантропска дейност в областта на образованието. Той ще продължи да съветва компанията като член на съвета на директорите. Ма стартира \"Алибаба\" през 1999 г. в апартамента си в китайския град Ханджоу и сега е един от най-богатите хора в света. Пазарната стойност на компанията е около 421 милиарда долара, а по последни изчисления на сп. \"Форбс\" Джак Ма има лично състояние в размер на 36,5 милиарда долара, което го поставя на 21-о място в света.", "date": "2018.09.08", "title": "Шефът на \"Алибаба\" Джак Ма се пенсионира от понеделник"}
{"url": "https://www.24chasa.bg/novini/article/7043941", "text": "Българска фирма шие работни облекла от 23 г. Асортиментът включва освен корпоративни униформи, така и студо- или киселинноустойчиви дрехи. Това разказва Евгения Панайотова, собственик на “Ева Комерс”. Компанията има участие в два европейски консорциума. В “Стай Кул” в Англия участва в иновационен проект за производство на охлаждащи жилетки за работа при екстремно високи температури. Вторият консорциум, в който се включва, е “Техшилд” в Кеймбридж. Там разработват проект за маслоустойчиви тъкани за облекла за нефтопреработвателната промишленост и екстремни спортове. Панайотова завършва Техническия университет в София. “Инженерната специалност ми даде възможност за сбъдване на желанията да създавам и да виждам резултатите от своята работа”, казва тя. След това учи международни икономически отношения в УНСС. Професионалната си кариера започва като конструктор във ВМЗ “Вл. Заимов” – Божурище. Определя опита си там като трамплин към по-нататъшното си развитие. През 1986 г. става производствено-технически директор в ЦКС “Кооператор” . “Когато настъпи застой в развитието на предприятията и не се приемаха предложения за нови инвестиции и проекти, аз предприех мерки за създаване на собствен бизнес”, разказва Панайотова. Направило ѝ впечатление, че в големите комплекси обслужващият персонал няма униформено облекло. И решава да направи колекции на работно униформено облекло. Така през 1995 г. регистрира фирма “Ева Комерс”. Успява да събере екип от 50 висококвалифицирани шивачки. Докато работи по разширението на гамата от работни облекла, тя продължава с обучението и изучаването на европейски директиви, стандарти за безопасни и здравословни условия на труд и т.н. През 2015 г. получава покана за участие в международен търг на ОМВ за работно облекло за 10 държави. За реализацията на този проект ѝ е необходимо сериозно финансиране. “Тогава потърсих подкрепа от Fibank. Работила съм и с други финансови институции и искам откровено да изкажа своята благодарност и да отбележа високия професионализъм на ръководния екип на банката, както и за подкрепата, която получавам за осъществяване на прозводствената програма и инвестиционни намерения”, обяснява Панайотова. През 2017 г. започва нов проект –производство на продукти за ИКЕА, което наложило разширяване на прозводствената база. Бизнесдамата си спомня, че е имала среща със Стоян Бозвелийски - директор на дирекция “Кредитиране малък и среден бизнес” във Fibank. “Разбирайки, че пазарът не може да чака завършването на нова база, което изисква минимум 2-3 години за построяване и въвеждане в експлоатация, банката предложи решение - в съществуваща база да се открият още 100-150 работни места”, казва предприемачката. Искането за създаване на производствена база в Търговище било разгледано от Илия Комитов - директор на “Управление на активи”. “С професионален подход, разбиращ сериозността на инвестиционния проект на “Ева Комерс”, даде възможност да стартираме разширяването на производствената база”, обяснява Панайотова. Фирмата планира да открие представителство в Москва. “Всеки пазар има различни изисквания и отговорности. Работното облекло е лично предпазно средство и изискванията за неговото производство са изключително високи. Спазваме условия и към спомагателните материали, които се използват, преди да се стигне до сертификация на работното облекло”, казва Панайотова. Във фирмата работи конструктор модилиер, има организатор производство, технолози, хора, които отговарят за маркетинга, за различните пазари, има и отдел по качеството. Работила съм и с други финансови институции и искам откровено да изкажа своята благодарност и да отбележа високия професионализъм на ръководния екип на Fibank, както и за подкрепата, която получавам за осъществяване на прозводствената програма и инвестиционни намерения. Партнира си с Fibank, защото смята, че екипът на банката разбира кога пазарът не може да чака и е готов да предложи решения. Това потвърждава лоялността на банката към малкия и средния бизнес. Въпреки че кандидатствах като нов клиент, от банката предложиха изключително добри условия и възможности за финансиране за успешното реализиране на този проект. И с много бързи темпове разгледаха документите на фирмата, финансовите отчети и проекта и взеха решение за подкрепа на този проект и сключиха сделка за финансиране. \"Аз съм българка, смятам, че България е най-красивото място на света. Освен сантимента тук е и семейството ми. България трябва да бъде сред страните с по-висок стандарт на живот. Това може да стане, ако сме обединени и работим по създаване на силна, конкурентоспособна икономика. Да развиваме технологично производство, квалифицирана и високоплатена работна ръка\", казва тя.  За Евгения Панайотова успехът на компанията й е свързан с навлизането и трайно установяване на произвежданите защитни облекла на нашия, европейския и руския пазар. Марката “Ева Комерс” да се приема като гаранция за качество и сигурност на работещите в секторите енергетика, машиностроене,металургия и нефтопреработвателна промишленост и др. Да видя признанието за качеството ни от клиентите.", "date": "2018.09.08", "title": "Евгения Панайотова: С подкрепа на Fibank българска фирма спечели конкурс за работни облекла в 10 държави"}
{"url": "https://www.24chasa.bg/novini/article/7044411", "text": "Руският бизнесмен Николай Глушков, който бе открит удушен на 12 март в дома си в Южен Лондон, преди това е оцелял след опит за отравяне, извършен от двама мистериозни мъже от Москва, които го посетили в хотелската му стая в Бристъл през 2013 година. Това съобщава в. \"Гардиън\", позовавайки се на британски следователи. Глушков е бил близък сътрудник на покойния руски магнат Борис Березовски и известен критик на Кремъл, припомня изданието. През 90-те години на миналия век Глушков е работил за руския авиопревозвач \"Аерофлот\" и за автомобилната компания на Березовски \"ЛогоВАЗ\", предава БТА. През 1999 г., след като Березовски влиза в конфликт с Владимир Путин и бяга във Великобритания, Глушков е обвинен в пране на пари и измама. Той прекарва пет години в руски затвор и е освободен през 2004 г. Британските следователи възобновили разследването за убийството на Глушков, извършено седмица след отравянето с Новичок на Сергей и Юлия Скрипал в Солсбъри. Информацията се появила през седмицата, когато Скотланд Ярд назова имената на двама руснаци, заподозрени за отравянето на Скрипал - Александър Петров и Руслан Боширов - работещи за руското военно разузнаване. Смята се, че имената им са фалшиви. Но за разлика от разследването за Скрипал, достигнало до двамата руснаци, детективите, работещи по смъртта на Глушков все още не са открили заподозрени. Отделът за контратероризъм в Скотланд Ярд разпространи видеозапис, на който се вижда черен ван, забелязан около времето на убийството на Глушков на 11 март. Следствието работи по версията, че Глушков може, подобно на Скрипал, да е жертва на професионален убиец или на убийци, изпратени от руските шпионски служби, изтъква \"Гардиън\". Като част от разследването полицията проверява отново предполагаемо покушение срещу Глушков в началото на ноември 2013 година, шест месеца, след като той обвинил Кремъл за убийството на Березовски (открит мъртъв в къщата на бившата си съпруга край Аскот). Глушков разказал на приятели, че най-напред се срещнал с двамата руснаци на холандското летище Схипхол. Той се боял от срещата и затова избрал място с видеонаблюдение. По-късно се натъкнал на тях отново по време на пътуване в Бристъл, където бил отседнал в Гранд хотел (Grand Hotel) в града, уточнява британският всекидневник. На следващия ден от хотела извикали Бърза помощ, тъй като Николай Глушков бил припаднал. След като се свестил, бизнесменът разказал на парамедика, че предишната вечер двамата руснаци купили бутилка шампанско от бара на хотела и го поканили да пие с тях, а той приел, \"въпреки че всъщност не ги познавал\". Според Глушков руснаците са се опитали да го отровят заради приятелството му с покойния Березовски. Парамедикът посочва, че по време на този разказ в стаята имало двама полицаи, но изглеждали скептични към твърденията на Глушков. След излизането си от затвора през 2004 година, Глушков заминава за Великобритания, където получава политическо убежище. Той бил в средите на имигранти, противници на Путин, сред които Александър Литвиненко, убит през 2006 година с радиоактивен чай, и грузинският милиардер Бадри Патаркацишвили, починал през 2008 година от предполагаем сърдечен удар, припомня \"Гардиън\".", "date": "2018.09.08", "title": "Лондон: Преди да бъде удушен, бизнесменът Глушков оцелял след опит за отравяне"}
{"url": "https://www.24chasa.bg/novini/article/7044420", "text": "Неизвестни лица са изстреляли три ракети \"Катюша\" по летището в иракския град Басра, но няма жертви, съобщи представител на летището, цитиран от Асошиейтед прес и БТА. Не е нарушен графикът на полетите. Засега никой не е поел отговорност за нападението. Ракетната стрелба е извършена след нощ на протести, през която стотици гневни демонстранти щурмуваха и подпалиха иранското консулство и други ирански обекти в Басра. Протестите в южната иракска провинция Басра са най-значителните в богатия на петрол шиитски район от години насам. Протестиращите призовават да се сложи край на хроничната корупция, нарастващата безработица и лоши обществени услуги. Правителството на Ирак въведе извънредно положение в обхванатата от протести южна провинция Басра, съобщи телевизия \"Ал Хадас\", цитирана от ТАСС. В провинцията ще бъдат изпратени допълнителни подразделения от специалните части за въдворяване на реда.", "date": "2018.09.08", "title": "Три ракети \"Катюша\" са изстреляни по летището в иракския град Басра"}
{"url": "https://www.24chasa.bg/novini/article/7044424", "text": "Челен сблъсък между два автомобила затвори пътя Казанлък-Стара Загора за час, предава БТА. Зад волана на единия автомобил, който се е движел в насрещното платно, е бил 33-годишен мъж без книжка, обясниха пътни полицаи. Мъжът е задържан. Заради инцидента се образува задръстване от над километър. Пътят вече се отваря за автомобили.", "date": "2018.09.08", "title": "Две коли се удариха челно на пътя Стара Загора-Казанлък, единият шофьор нямал книжка"}
{"url": "https://www.24chasa.bg/novini/article/7044432", "text": "Полицията в Пловдив проверява сигнал за опасно засичане и физически сблъсък по време на транспортиране на пациент с инсулт. За случката сигнализира млада жена, чиято майка е пострадала при спречкването. В ефира на \"Събуди се\" Силвия разказва, че на 5-и септември баща й получава инсулт и е транспортиран с линейка от Велинград до Пловдив. Майка й следвала колата на Спешна помощ с личния си автомобил. На светофар в Пловдив между автомобила на жената и линейката застанал джип. При опит да се доближи до линейката леката кола отново била засечена. Жената сваля прозореца, за да обясни на шофьора на джипа, че се движи бавно, следвайки линейката, защото състоянието на съпруга й не позволява по-бързо каране. Мъжът от джипа обаче се провира през стъклото и удря майката на Силвия с юмрук в лицето. Болният й баща вижда какво се случва, колата на Спешна помощ спира, медицинският екип излиза, за да защити жената и тогава водачът на джипа се нахвърля и върху пациента. Сграбчва го за фланелката, разтърсва го, в резултат на което той припада. Силвия пък призова хората, които са станали свидетели на агресията, да дадат показания в полицията, мкар че вече има разпитани очевидци. Пострадала жена е извадила и медицинско свидетелство за получените наранявания.", "date": "2018.09.08", "title": "Дъщерята на нападнатия мъж с инсулт: Шофьорът на джипа сграбчи баща ми за фланелката (Видео)"}
{"url": "https://www.24chasa.bg/novini/article/7044446", "text": "Д-р Мирослав Ангелов е младо момче, което сбъдва мечтата си да стане лекар, въпреки трудния житейски път, който изминава до постигането ѝ. Успехът дължи на родителите си, които губи преди да влезе в университет. Спасяването на човешки животи посвещава на тях, предава  Споделя, че задавал много въпроси, искал все да знае и да може повече. Бил най-добрият ученик в училище. Единственият, който продължил в университет. Желанието му да има лична мисия го отвежда до болница \"Света Анна\" в София, където днес е кардиолог. „От малък разбрах, че искам да бъда лекар и дойде моментът, в който тази моя мечта е осъществена. Никога не съм си представял, че мога да бъда нещо по-различно. Никой от родителите ми не е лекар, за да ми е показал тайнствата на това изкуство, но сам си я избрах, поради факта, че съм доста любознателен и много искам да знам как работи човешкото тяло и с какво аз мога да бъда полезен, заяви д-р Ангелов. „Когато завърших училище се случи инцидент в личен план. Майка ми почина, почина буквално в ръцете ми. Тoгава за първи път видях как се водят реанимационни предприятия, за да се запази човешкият живот и това беше моментът, в който бях вече много по-убеден, че искам да се занимавам с това, с което се занимавам в момента. Мирослав губи родителите си от сърдечни заболявания, преживяната трагедия го насочва към професията на лекар. Но пътят не е лесен – останал само с брат си и с баба си, трябва да е два пъти по-упорит в преследването на мечтата си. „Докато бях студент имах възможността да бъда стипендиант на една програма, която успя да ми вдъхне сигурност, че мога да се справя с предизвикателствата и благодарение на нея успях да завърша успешно следването си и да бъда още по-мотивиран”, споделя младият лекар. „След дипломирането си през януари започнах в друга болница, след това дойдох тук, защото видях, че екипът е от много млади и мотивирани хора, с които всеки ден учим взаимно от себе си, с които работим в един прекрасен синхрон в името на една обща кауза – здравето на нашия пациент”, допълни д-р Ангелов. „Никога не съм си представял, че ще бъда кабинетен лекар и винаги съм си представял една такава динамика, каквато намирам в Спешно отделение, дали в момента се намираме тук, където голяма част от деня ми минава изключително динамично”,заяви кардиологът.", "date": "2018.09.08", "title": "Млад кардиолог: Майка ми почина в ръцете ми, тогава реших, че искам да бъда лекар"}
{"url": "https://www.24chasa.bg/novini/article/7044451", "text": "\"Искрено съжалявам, не съм агресивен човек. Не смятам да напусна страната. готов съм да платя гаранция от 10 000 лева, оставям си и паспорта\", каза преди минути в Районния съд в Несебър 27-годишният англичанин Дани Джеймс Кнот, който малко след полунощ на 6 септември преди инвалид в хотел в Слънчев бряг. Според адвоката на Кнот Веселин Анестиев, подзащитният му не помнил почти нищо от въпросната вечер, в която буйствал пред басейна на хотел \"Виктория палас\", във фоайето, а след това и в коридора на 5-ия етаж на хотел, нападайки 60-годишния шотландец Кенет Ръсел Ръдърфорд. Според прокурор Стела Мешова са налице предпоставки обвиняемият да се укрие или извърши ново престъпление, ако му бъде наложена по-лека мярка от задържане под стража. Срещу младия британец са повдигнати 2 обвинения- за хулигански действия и за нанасяне на лека телесна повреда по хулигански подбуди, по чл. 131, ал. 1 от НК.  За тези наказания се предвижда наказание лишаване от свобода, подчертаха от прокуратурата. Според защитата обаче не се налага най-тежката мярка - задържане под стража, тъй като нямало опасност Дани Джеймс да се укрие или да извърши друго престъпление. Адвокат Анестиев подчерта, че британецът е с чисто съдебно минало. Самият Дани каза пред съда, че не бил агресивен човек и досега нямал подобни обвинения. Съдът ще се произнесе след 30 минути.", "date": "2018.09.08", "title": "Биячът Дани не помнел нищо, пил бира и уиски (Снимки, видео)"}
{"url": "https://www.24chasa.bg/novini/article/7044466", "text": "Микробус и тир се удариха на пътя Разград-Благоево. Те се разминавали на завой, когато се закачили. Микробусът се преобърнал в канавка. Мъж е с няколко фрактури. Други 16 души са откарани в болница без сериозни наранявания. В буса, шофиран от 57-годишния П.Ш., пътували 17 души - пенсионери от силистренското село Страцимир, които отивали на събор в поповското село Садина. Шофьорът на ТИР-а, П.С.на 48 години от Разград, не е пострадал. На място се извършва оглед, а пътни полицаи регулират движението.                                                                                                                                                                                                                                                                                                                        ", "date": "2018.09.08", "title": "Микробус и тир се удариха край Разград, 17 са откарани в болница (Снимки)"}
{"url": "https://www.24chasa.bg/novini/article/7044474", "text": "Операцията е проведена на територията на Бургаска област, след утвърден план от главния секретар на МВР гл.комисар Младен Маринов, и под прякото ръководство на Специализираната прокуратура. В нея са участвали служители на териториалния сектор „Борба с организираната престъпност“ към ГДБОП-МВР в Бургас и колегите им от Отдел „Наркотици“ при ГДБОП. Това съобщиха от пресцентъра на МВР. В хода на полицейските действия са задържани 12 участници в групата. На четирима от тях – на възраст 37г., 39г., 28г. и 22г., е повдигнато обвинение за извършено престъпление по чл.321 вр. чл.354а от НК. С решение на Специализирания наказателен съд им е повдигнато обвинение по чл. 321 от НК и им е наложена мярка за неотклонение „задържане под стража“. В рамките на операцията са извършени множество процесуално-следствени действия в жилища и ползвани от задържаните леки автомобили. Иззети са около 1 кг различни видове наркотични вещества - суха зелена тревна маса - канабис, метамфетамин, кокаин, хашиш. Открити са 48 растения от рода на конопа, 18 от които били отглеждани в специално оборудвано за целта помещение на къща. При претърсванията са иззети още - газово оръжие, ножове и палки, а в дома на лидера на групата е открита и парична сума в размер на 15 490 лв. По първоначални данни групата е действала от началото на тази година на територията на страната и Бургаска област. Установено е, че участниците са прибягвали до използването на насилствени методи - заплахи и побои, при осъществяване на престъпната си дейност. По случая е образувано досъдебно производство за извършено престъпление по чл.321 вр. чл.354а от НК, работата по което продължава под надзора на Специализираната прокуратура.", "date": "2018.09.08", "title": "Арестуваха 12 при спецакция в Бургаско, иззети са наркотици и оръжия (Снимки)"}
{"url": "https://www.24chasa.bg/novini/article/7044449", "text": "Земетресение с магнитуд 6,4 е регистрирано днес в южната част на Филипините, съобщи Ройтерс, позовавайки се на геоложката служба на САЩ. Няма данни за жертви и разрушения. Трусът е усетен на източното крайбрежие на остров Минданао, предава БТА. По данни на Европейско-средиземноморския сеизмологичен център, цитирани от ТАСС, земетресението е бил с магнитуд 6,3. Епицентърът е бил на 119 км северно от град Давао с население от около 1,2 милиона души и на дълбочина 10 км. Не е обявена тревога за заплаха от цунами.", "date": "2018.09.08", "title": "Земетресение с магнитуд 6,4 разлюля Филипините"}
{"url": "https://www.24chasa.bg/novini/article/7044507", "text": "Виетнам е поръчал в Русия оръжия и услуги по поддръжка на военна техника за над един милиард долара, предаде Ройтерс, като цитира Дмитрий Шугаев, директор на руската Федерална служба за военнотехническо сътрудничество. \"Портфолиото ни с поръчки надхвърля днес 1 милиард долара\", заяви Шугаев в четвъртък, когато на посещение в Русия бе Нгуен Фу Чонг, генералният секретар на Виетнамската комунистическа партия, предава БТА. Подробности за сделките не бяха съобщени, добавя агенцията. Русия и Виетнам развиват съвместна научно-техническа дейност, проучвайки въздействието на тропическия климат върху военната техника руско производство. Това посочи Шугаев пред журналисти, отбелязва ТАСС. Представителят на Москва припомни също за доставените на азиатската държава руски самолети Су-30МК2 и дизелово-електрически подводници от проект 636.1 \"Варшавянка\", както и миналогодишния договор за продажба на руски танкове Т-90С и Т-90СК, който се изпълнява \"по график\". \"Естествено отделяме голямо внимание на следпродажбеното обслужване, готови сме да съдействаме на завода за ремонт на авиационна техника\" във Виетнам, уточни Шугаев. Руската федерация от години насам е основен доставчик на оръжия и военна техника за Социалистическа република Виетнам. Армията на тази страна разполага с най-нови модели руски въоръжения - бойни самолети, кораби, стрелкови оръжия и специална техника. През последните години страните са подписали в тази сфера договори на обща стойност над 4,5 милиарда долара, сочат данни на ТАСС.", "date": "2018.09.08", "title": "Руски служител: Виетнам е поръчал от нас оръжия за над 1 млрд. долара"}
{"url": "https://www.24chasa.bg/novini/article/7044526", "text": " е починал от свръхдоза на 26-годишна възраст, съобщава БТА. Сайтът за знаменитости TMZ.com оповести, че Мак е умрял от свръхдоза в дома си, близо до Лос Анджелис. Сп. \"Ю Ес уикли\" също информира за смъртта му. Тя идва няколко месеца след края на връзката му с певицата Ариана Гранде, смятана понякога за негов източник на вдъхновение. През месец май, малко след раздялата им, Милър бе обвинен в шофиране под въздействие на алкохол и наркотици след пътен инцидент. Той говореше открито за проблемите си, свързани с пристрастяване към алкохола и дрогата. През август Мак заяви по повод излизането на петия му студиен албум \"Swimming\", че се чувства все по-добре. \"Дали приемам наркотици? Да. Наркоман ли съм? Не\", отбеляза той пред сп. \"Ролинг стоун\". Мак Милър, чието истинско име е Малкълм Маккормик, е роден в Питсбърг, Пенсилвания. Той стана известен, след като постна песни в интернет, докато бе тийнейджър. Композициите му включват ритми, които са като предтечи на рап музиката .", "date": "2018.09.08", "title": "Бившият на Ариана Гранде Мак Милър умрял от свръхдоза"}
{"url": "https://www.24chasa.bg/novini/article/7044530", "text": "Руските граждани, заподозрени от британското следствие в отравянето на бившия офицер от военното разузнаване на Москва Сергей Скрипал и дъщеря му в Солсбъри през март, десетки пъти са пътували със самолет до Европа и по-специално до Швейцария. Това съобщава британският в. \"Дейли телеграф\", който цитира източници от правителството в Лондон, информира \"Лента\". Според самолетните билети на мъжете, използвали псевдонимите Александър Петров и Руслан Боширов, двамата са посещавали най-често Женева и са прекарали там общо няколко седмици. Британската страна вижда в разкриването на женевските им контакти \"абсолютен ключ за продължаващото разследване\" на покушението в Солсбъри, предава БТА. По-рано се разбра, че двамата руски граждани са се представяли за бизнесмени от Санкт Петербург, за да получат британски визи. Истинските им имена не се посочват, но Лондон изтъква, че следствието вече ги знае, напомня \"Лента\". \"Дейли телеграф\" уточнява, че имената на заподозрените са били известни и преди, но британците не са ги споменавали заради световното първенство по футбол, протичащо в Русия, добавя електронният вестник.", "date": "2018.09.08", "title": "Лондон: Срещите на заподозрените по случая Скрипал в Женева са ключови за разследването"}
{"url": "https://www.24chasa.bg/novini/article/7044667", "text": "Специалната следствена служба на Армения (ССС) повдигна обвинение срещу бившия премиер на страната Овик Абрамян. Това съобщи днес във Фейсбук самият Абрамян, без да посочи в какво го обвиняват, предаде ТАСС, цитирана от БТА. \"На 4 септември бях извикан в ССС и ми бе предявено обвинение по фалшиво дело. Наложиха ми мярка за неотклонение \"подписка\", посочи бившият министър-председател. Той добави, че обвинението му е било повдигнато, след като е разкритикувал някои действия на сегашните власти на страната в интервю за местни медии. По думите му властите в Ереван започват \"лов на хора\" и това \"няма да свърши добре\". Овик Абрамян е обвинен в незаконна предприемаческа дейност и превишаване на служебните пълномощия, уточни по-късно днес за ТАСС пресслужбата на ССС. Овик Абрамян е оглавявал арменското правителство от 2014 до 2016 г. Бил е също така вицепремиер и председател на парламента, смятан е бил за една от най-влиятелните фигури в страната през управлението на президента Серж Саркисян - от 2008 до 2018 г. Джовик Абрамян, брат на бившия премиер, е арестуван по подозрение в незаконно придобиване и притежание на оръжия, съобщи през август арменската служба за сигурност. Семейството притежава няколко компании в страната. Агенциите припомниха в тази връзка многото извършени в Армения арести, след като бившият опозиционен лидер Никол Пашинян бе избран за премиер вследствие на масови улични протести срещу корупцията и шуробаджанащината.", "date": "2018.09.08", "title": "Повдигнаха обвинение срещу бившия премиер на Армения Овик Абрамян"}
{"url": "https://www.24chasa.bg/novini/article/7044671", "text": "Илияна Йотова посети в болницата пострадалите, които са пътували за участие в събора Вицепрезидентът Илияна Йотова посети МБАЛ „Св. Иван Рилски - Разград”, където са настанени 18-те пострадали при сблъсъкa на тир и микробус на пътя Разград – Благоево. Илияна Йотова разговаря с екипите, които са приели пострадалите, за да се информира за тяхното състояние. Това съобщиха от прессекретариата на президентството. Вицепрезидентът предложи съдействие в случай на необходимост. Пътниците в микробуса са пътували към Капански събор „Здрав корен – жив дух“ в село Садина, община Попово. Тазгодишното издание на събора се провежда под патронажа на вицепрезидента. Илияна Йотова откри събора в Народно читалище „Съединение - 1889“ и се отправи към болницата в Разград, веднага щом научи вестта за инцидента.", "date": "2018.09.08", "title": "Йотова посети в болницата в Разград ранените при катастрофата с тир"}
{"url": "https://www.24chasa.bg/novini/article/7044673", "text": "Пълната безотговорност на районната администрация и на институциите доведе до инцидента в \"Овча купел-1\". Това заяви общинският съветник от БСП Николай Николов. В продължение на 12 часа - от 9,00 до 21,00 часа - той беше с гражданите край срутилата се стена на изкоп на строителен обект и проследи действията на органите. Както е известно, в петък сутринта свлачище в изкопа на строителен обект на ул. \"Братя Бартел\" в столичния квартал \"Овча купел-1\" погълна част от улица и автомобил. Това съобщиха от пресцентъра на БСП-София. \"Този инцидент си има предистория. В последния месец бяха организирани два протеста на граждани от квартала срещу презастрояването и конкретно срещу работата по обекта, на който се случи вчерашният инцидент, каза Николай Николов. - На тези протести хората говореха за очевидни нарушения около въпросния строеж - като се започне от това, че теренът е бил отреден за изграждане на детска градина, до отстоянието от съседния блок 412. От стената на този блок до изкопа разстоянието е само 7 метра - едно от големите нарушения на строителните наредби. След срутването, това разстояние вече е около 5 метра. На тези протести гражданите показваха жалби, оплаквания и всякакви сигнали, които са подавали до различни институции с молби да бъдат направени проверки на обекта. Никой не им обръщаше внимание. Дори районният кмет и администрацията в \"Овча купел\" не проявиха никакъв интерес. На протестите нито веднъж не дойде техен представител, нито представител на Столична община. Никой! На празника на район \"Овча купел\" на 6-и септември, четвъртък, вечерта (около 12 часа преди срутването в обекта) с четирима представители на Инициативния комитет, който организираше протестите, отидохме при кмета Христина Семерджиева, за да се опитаме да говорим за тези проблеми. Тогава тя категорично и с усмивка заяви, че инвеститорът има всички разрешителни, че всичко е законно и според правилата, че отстоянията са спазени, че е имало обществено обсъждане и че тя си е свършила нейната работа. Около 12 часа по-късно се случи срутването. Около 20 часа по-късно ДНСК спря строежа с обяснението, че изпълнителят на обекта е допуснал \"съществено отклонение от одобрените строителни книжа\". Според Николай Николов инцидентът със срутването на строителния обект в \"Овча купел\" е поредният пример за прехвърляне на топката между институциите и размиване на отговорността. \"Не трябва ли районният архитект да изпрати инженер и геодезист, които да упражнят контрол и да проверят дали са спазени всички условия по документите, попита общинският съветник. - Защо в продължение на 7 часа нито една институция не дойде на мястото на инцидента, за да информира притеснените граждани и да им каже дали има опасност за живеещите в блок 412? Защо, когато благоволиха да се появят, служителите на институциите се държаха арогантно и дори се опитаха да избягат от гражданите, без да им обяснят какво се случва? А на всичкото отгоре представители на фирмата-инвеститор се усъмниха, че гражданите сами са срутили обекта и са бутнали автомобила в него! Истината е, че този инцидент в \"Овча купел\" е поредният в резултат на безотговорността и липсата на контрол от страна на администрацията. Добре, че по щастливо стечение на обстоятелствата този път няма пострадали хора и жертви!\".", "date": "2018.09.08", "title": "Николай Николов: Безотговорността на институциите доведе до инцидента в \"Овча купел-1\""}
{"url": "https://www.24chasa.bg/novini/article/7044670", "text": "Германският канцлер Ангела Меркел е на официално посещение в Република Македония днес в деня, в който страната чества Деня на независимостта си, съобщава агенция МИА, цитирана от БТА. Това е първото посещение на германски канцлер в Република Македония. В момента Меркел и македонският премиер Зоран Заев дават съвместна пресконференция", "date": "2018.09.08", "title": "Заев посрещна Меркел на първата й визита в Македония (Снимки)"}
{"url": "https://www.24chasa.bg/novini/article/7044692", "text": "Турската икономика показа здравите си основи, устоявайки на систематична атака от страна на Съединените щати, заяви министърът на финансите и държавната хазна на Турция Берат Албайрак в авторски материал, поместен в сп. \"Форин полиси\". В публикацията, цитирана от турските медии, се посочва, че една икономическа атака от страна на съюзник от НАТО е накарала Турция да търси нови търговски партньорства и е задействала поредица от икономически реформи с цел по-добро предпазване от негативни чуждестранни влияния, предава БТА. \"Турция от над шест месеца е в предната линия на борба със значителни заплахи срещу западни държави,\" каза Албайрак и добави, че Турция е станала дом за милиони бежанци, бягащи от зверствата, които са извършвани в Сирия и други държави от терористични групировки. По думите на министъра икономическото сплашване от страна на САЩ чрез налагане на санкции и мита на съюзниците им е послужило като \"сигнал за пробуждане\" за много страни по света. Като резултат от налагане или заплахи за налагане на мита на търговски партньори като Русия, Китай или Европа, редица страни започнаха да търсят начини да ограничат влиянието на Вашингтон върху своите икономики, каза той. Според финансовия министър на Турция предизвиканата \"изкуствена криза\" е отворила нови възможности за неговата страна. Той споменава думите в подкрепа на Турция на германския канцлер Ангела Меркел и френския президент Еманюел Макрон, които според него са пробудили отново духа на сътрудничество между Турция и ЕС. Албайрак посочи, че девалвацията на турската лира напоследък не може да бъде обяснена с никакъв икономически показател или макроикономически данни, тъй като турската финансова структура и банкова система не са претърпели никакви големи изменения. Турция е взела мерки, с които да отговори на някои слабости в икономиката си, така че да попречи на евентуална уязвимост в бъдеще и да запази приятелския към инвеститорите климат, добави още той. Заявявайки, че в момента светът е изправен пред \"изключително сложни предизвикателства\", министърът допълни, че заплахите на Вашингтон към международната икономика и международната търговия са \"важен пример за тези предизвикателства и светът трябва да се справи с тях колективно\". \"Едностранните санкции, предизвикването на търговски войни и произволната употреба на икономически оръжия биха могли да задействат нова глобална икономическа криза\", предупреждава Албайрак. \"Турското правителство сега ще предприеме действия за постигане на по-голямо сътрудничество и координация с други държави по света, а същевременно ще поправи уязвимите места на нашата собствена икономика\", заключава министърът. \"Ще работим за премахването на всички видове икономическа заплаха без колебание\", добавя Албайрак.", "date": "2018.09.08", "title": "Турция: Икономиката ни показа здрави основи, устоя на атаките на САЩ"}
{"url": "https://www.24chasa.bg/novini/article/7044718", "text": "Окръжният съд в Добрич остави без уважение молбата на мъж от село Лозенец, община Крушари, за изменение на наложената му мярка за неотклонение „задържане под стража“ в по-лека. 34-годишният П.М. е привлечен като обвиняем по досъдебно производство на Областната дирекция на МВР за това, че на 21 срещу 22 юни т.г. умишлено е умъртвил 69-годишен мъж от Добрич, като деянието е извършено при условията на опасен рецидив. Според събраните на този етап данни от разследването, 34-годишният е бил в дома на загиналия, между двамата възникнал конфликт и задържаният нанесъл удари на възрастния мъж, в резултат на които той е починал. В съдебното заседание мъжът отрече да е извършил престъплението, в което е обвинен. Той настоя съдът да промени мярката му за неотклонение с мотив, че страда от тежко заболяване, здравословното му състояние се е влошило и е имал няколко припадъка в ареста. Окръжният съд установи обаче, че твърденията на мъжа не се подкрепят от приложените по делото медицински документи. Евентуалното наличие на тежко заболяване следва да бъде установено от назначената по досъдебното производство съдебно-психиатрична експертиза, прецени съдът и прие, че към настоящия момент липсват доказателства за несъвместимост на здравословното състояние на арестанта с условията за живот в местата за лишаване от свобода. В определението си съдът посочва, че все още е налице обосновано предположение за съпричастността на обвиняемия към разследваното тежко умишлено престъпление, за което се предвижда наказание лишаване от свобода от 15 до 20 години, доживотен затвор или доживотен затвор без замяна. Реална е и опасността той да се укрие или да извърши друго престъпление. Съдът определи 30-дневен срок, в който няма да се допуска ново искане за промяна на мярката, освен ако то се основава на влошаване на здравословното състояние на обвиняемия.", "date": "2018.09.08", "title": "Обвиняем за убийство остава в ареста в Добрич"}
{"url": "https://www.24chasa.bg/novini/article/7044727", "text": "Германската канцлерка Ангела Меркел подчерта положителната роля на България и куража на нейния премиер Бойко Борисов за напредъка и пробива на Балканите, предаде репортер на  „Искам да подчертая ролята на премиера Зоран Заев, но и на премиерите на България и Гърция Бойко Борисов и Алексис Ципрас. Искам да благодаря за ролята и куража на Борисов, защото в продължение на години се намирахме в ситуация, в която нямахме напредък, а сега се получи пробив. Имаше проява на политическа храброст. Поради тази причина 30 септември е ключов за бъдещето на вашата страна“, подчерта Меркел на съвместна пресконференция с македонския премиер Зоран Заев в Скопие. Канцлерката Ангела Меркел призова македонците да гласуват масово на референдума за името. „30 септември е исторически шанс за Република Македония. Успешният референдум ще отвори вратите за евроатлантическата ви интеграция. Такъв шанс нямате всеки ден. За това не оставайте вкъщи, а отидете и гласувайте“, заяви тя. Само два месеца след идването си на власт миналата година Зоран Заев и Бойко Борисов подписаха Договора за приятелство и добросъседство - на 1 август в Скопие. На 17 юни 2018 г. в района на гръцката част на Преспа беше подписан договорът, слагащ край на спора за името между Гърция и Македония.  Постигнатото съгласие е новото име на страната да е Република Северна Македония. Този договор дава възможност на Република Македония да започне преговори за членство в Европейския съюз и да стане пълноправен член на НАТО", "date": "2018.09.08", "title": "Меркел благодари за ролята и куража на Борисов за пробива на Балканите"}
{"url": "https://www.24chasa.bg/novini/article/7044722", "text": "За тази вечер е насрочена инсценировка на химическа атака в Сирия. Предвижда се тя да започне след специална заповед, дадена от \"задгранични приятели на сирийската революция\". Това заяви днес говорителят на руското министерство на отбраната Игор Конашенков, цитиран от ТАСС и БТА. По данни на министерството подробностите са договорени вчера в команден пункт на терористите, разположен в Идлиб. Там са разговаряли водачите на групировките Хаят Тахрир аш Шам (наричала се до миналата година Джебхат ан Нусра) и Хизб ат Туркестан ал Ислами. В срещата са участвали и местни координатори на сирийската гражданска защита, известна като \"Белите каски\". По думите на Конашенков, на тази среща са били окончателно съгласувани и одобрени сценарии за провеждане и заснемане на режисирани \"инциденти\", имитиращи употреба на отровни вещества от сирийски правителствени войски срещу мирното население в селищата Джиср аш Шугур, Серакаб, Тафтаназ и Сармим. До вечерта на 8 септември всички участници в замислените провокации трябва да са в пълна готовност, добави говорителят на руското министерство. \"Специална заповед от някакви \"задгранични приятели на сирийската революция\", трябва да стане \"сигнал за терористите да започнат практическата фаза от провокацията в провинция Идлиб\", каза той. \"Руското военно ведомство продължава внимателно да следи обстановката в Сирийската арабска република и действията на групировките от въоръжени сили на различни страни в близкоизточния регион\", допълни Игор Конашенков.", "date": "2018.09.08", "title": "Русия: За тази вечер се планира инсценировка на химическа атака в Сирия"}
