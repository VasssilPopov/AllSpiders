{"url": "https://www.24chasa.bg/novini/article/7888687", "text": "“Бонус-малус” да тръгне от 1 януари 2021 г. Идващата 2020 г. да е нулева, за да се натрупа информация. Поевтиняването или поскъпването на базовата полица да се определя от нарушения, установени с акт, фиш или присъда, и да са извършени след 1 януари 2020 г. Това предлага Комисията за финансов надзор, която обяви за обществено обсъждане нов вариант на наредбата за “Бонус-малус”. Нарушенията, определящи цената на полицата, са в седем категории. Най-много “малус” точки да носят причинена смърт на пътя и други тежки нарушения - плюс 15. За хулиганско поведение са записани 10 точки, а превишението на скоростта - от 1 до 3 точки в зависимост от километрите над разрешеното. Опасно изпреварване или шофиране пиян носи 4 “малус” точки. Предлагат се две скали, за да бъде избрана по-работещата от тях. Едната - с 15 класа, неутрален клас е 6-и, 5 класа бонус и 9 класа малус. Отстъпката е 23% от базовата премия, а оскъпяването - 400% от нея. Втората скала е с 20 класа, базов клас е 8-и, 7 класа са за бонус и 12 за малус. Отстъпката е 25%, оскъпяването пак до 400%. От клас в клас ще може да се преминава след 12 месеца. Новата система ще се прилага еднакво към фирми, граждани, държава, общини. Носители на клас да бъдат собственикът и водачът, а цената да се определя от по-високия от двата. Класовете няма да се пренасят към останалите коли на собственика, ако има такива. Всеки нов собственик влиза в неутрален клас, т.е. без отстъпка и оскъпяване. Всички водачи, управляващи една кола, ще се вписват в застрахователната полица. Предлага се да има изключения за линейки, коли на МВР, учебни коли и др.", "date": "2019.11.19", "title": "Новата  “Бонус-малус”: отстъпката 23 или 25%, оскъпяване -  до 400% (Обзор)"}
{"url": "https://www.24chasa.bg/novini/article/7888606", "text": "Френското правосъдие потвърди двегодишните условни присъди на бивш електротехник и съпругата му, които бяха обвинени в присвояване на 271 творби на Пикасо, но твърдяха, че ги са получили в дар, предадоха Франс прес и БТА. Апелативният съд в Лион потвърди съдебното решение на първата инстанция от 2015 г. и за вината, и за самите присъди срещу Пиер и Даниел Льо Генек. 80-годишният бивш електротехник и 76-годишната му съпруга не присъстваха на съдебното заседание. Двойката вече бе осъдена два пъти за присвояване на въпросните рисунки, литографии и колажи. Касационен съд отмени решението на Апелативния съд в Екс ан Прованс през декември 2016 г. с мотива, че не е доказано, творбите да са били откраднати. Това доведе до ново разглеждане на делото от Апелативния съд в Лион. Двамата съпрузи уверяваха, че творбите са били дарени от вдовицата на художника Жаклин след смъртта му, в разгара на скандал, свързан с наследниците на Пикасо. По-късно Жаклин поискала от двамата съпрузи да й върнат сакове с творби, с изключение на един, за който им казала \"Нека остане при вас\".", "date": "2019.11.19", "title": "2 г. условно за бивш електротехник и съпругата му, присвоили 271 творби на Пикасо"}
{"url": "https://www.24chasa.bg/novini/article/7888615", "text": "Предложенията на Франция за промени в правилата за разширяването на ЕС не са били подложени на гласуване днес от Съвета по общи въпроси. Това съобщи финландското председателство на Съвета на ЕС. Европейските министри са изслушали френските предложения, като някои от тях са ги подкрепили, а други са възразили. Съветът на ЕС не е приел писмено становище и оставя на Европейската комисия да подготви и предложи бъдещи промени в правилата, предава БТА. Всички вярват в европейската перспектива на страните от Западните Балкани. Ще продължим разговора напролет, допълни представител на председателството. По неговите думи още не може да се каже дали промените биха засегнали страните, които вече са започнали преговори за присъединяване към ЕС - Сърбия и Черна гора.", "date": "2019.11.19", "title": "Френските предложения за промяна в правилата за разширяването на ЕС не са гласувани"}
{"url": "https://www.24chasa.bg/novini/article/7888516", "text": "16 наркодилъри, които гравитират около Стефан Бонев-Сако, са задържани в понеделник. При акцията на спецпрокуратурата и ГДБОП са били ударени складовете на групата. Намерени са 240 хил. лв. и 10 кг дрога. Част от арестуваните са били заловени в момент на сделка, съобщи говорителят на спецпрокуратурата Сийка Милева. Тя обясни, че и 16-те задържани ще бъдат обвинени за участие в престъпна група. Дилърите гравитирали освен около Стефан Бонев-Сако, но и край Даниел Стефанов-Дъмпела и Ивайло Стойнов-Турчина, научи “24 часа”. Според разследващи лидерите на принуждавали със сила дребните разпространители на дрога да работят за тях. Шанаджиите, които не отчитали печалбата, получавали юмруци и ритници. В големия склад, ударен от антимафиотите, били открити различни видове наркотици. Разфасоването на дози ставало в малкия склад, където дрогата била подготвяна за пазара. 6-има свидетели са дали показания срещу бандата. Разследващите имали и СРС-та.                                                                                                                                                                                                                                                                                                                                 ", "date": "2019.11.19", "title": "16 наркодилъри на  Сако в ареста, удариха им два склада  с 10 кг дрога (Обзор)"}
{"url": "https://www.24chasa.bg/novini/article/7888663", "text": "Устройство, което използва управлявано от изкуствен интелект огледало за получаване на температура над 1000 градуса Целзий с помощта на концентрирани слънчеви лъчи, е разработено от американската компания \"Хелиоген\" с финансовата подкрепа на корпорацията \"Майкрософт\" на Бил Гейтс, предадоха ТАСС и БТА. В тази \"слънчева пещ\" енергията на светилото за пръв път може да се използва за получаване на свръхвисоки температури, които са необходими при производството на стомана, стъкло, цимент и при други процеси. \"Предлагаме технология, които гарантира икономии в сравнение с използването на изкопаеми горива и не е свързана с парникови емисии в атмосферата\", заяви основателят на \"Хелиоген\" Бил Грос. По думите му, подобна технология може в бъдеще да се използва за получаване на водород в промишлени мащаби. \"Ако успеем да получим водород, без да се замърсява околната среда, това ще е истински пробив - поясни Грос. - В дългосрочна перспектива искаме да станем компания, ориентирана към получаване на водород като екогориво.\" Бил Гейтс отбеляза, че още в ранните етапи поддържал новаторската идея, свързана с концентрирани слънчеви лъчи. \"Технологията осигурява възможността да бъдат получени високи температури, които са необходими в редица производствени процеси. Това е обещаваща крачка напред по пътя към бъдещо заменяне на изкопаемите енергоизточници\", каза той.", "date": "2019.11.19", "title": "\"Слънчева пещ\" с температура над 1000 градуса Целзий е разработена в САЩ"}
{"url": "https://www.24chasa.bg/novini/article/7888685", "text": "Албанският премиер Еди Рама публикува днес карта, на която Косово е в границите на Сърбия, което предизвика бурни реакции в Прищина, а от Демократичния съюз на Косово заявиха, че такива грешки са непростими и поискаха обяснение, предадоха Танюг и БТА. \"Това е непростимо, дори ако е направено неумишлено\", заяви депутатът от ДСК Арбен Гаши. Той добави, че Рама би трябвало поне да обясни ситуацията. \"Газета експрес\" на свой ред пише, че \"Рама е върнал Косово обратно в Сърбия\". Изглежда, че освен Сърбия на Александър Вучич, и албанският премиер Еди Рама \"не признава\" Косово, пише вестникът и припомня, че премиерът неколкократно този месец нападаше косовските политици в защита на своята и на Вучич инициатива за мини Шенген.", "date": "2019.11.19", "title": "\"Газета експрес\": Еди Рама върна Косово обратно в Албания. Прищина иска извинение"}
{"url": "https://www.24chasa.bg/novini/article/7888703", "text": "Гръцкият премиер Кириакос Мицотакис постави днес началото на кампания, която цели намаляване с една трета до 2025 г. на броя на пушачите в Гърция, където употребата на тютюн остава висока, съобщава АФП. Гръцката държава има за цел да намали броя на пушачите с 30 процента до 2025 г., заяви Мицотакис на пресконференция. Нашият враг е димът, не пушачите. Нашата цел не е да разделяме, а по-скоро да обединяваме в името на здравето, каза той. Всяка година тютюнопушенето убива 20 000 гърци и води до 700 000 престоя в болница, които струват близо един милиард евро, посочи той. Според медицинско изследване, публикувано през октомври, броят на пълнолетните пушачи е намалял от 40 на 27,5 процента за едно десетилетие, предава БТА. Но премиерът изрази безпокойство днес за тревожния процент на 15-годишни малолетни, които употребяват тютюн: едно на шест момчета и едно на осем момичета. Нов закон, гласуван от консервативното правителство на Мицотакис, което дойде на власт през юли, наказва с глоби до 500 евро пушачите, които палят цигара в ресторант или нощен бар, и с глоби до 10 000 евро собствениците на заведенията, в които са допуснати подобни нарушения. Повтарящи се нарушения могат да доведат до временно затваряне на въпросните заведения и до отнемане на лиценза им. Мицотакис е заклет непушач. Той разказа днес разговор през 1979 г. с неговия дядо, който умирал от рак на белия дроб. \"Ние не знаехме пагубните ефекти /на тютюна/. Ти ги знаеш\", му казал тогава неговият дядо. Първият закон срещу тютюна в Гърция датира от средата на XIX в.: през 1856 г. кралски указ на Отон Първи от Бавария - първия гръцки монарх след извоюването на независимост от Османската империя, забранява използването на лули и цигари в учрежденията и магазините. Последната кампания срещу тютюнопушенето е от 2009 г. Първоначално енергично насърчавана от властите, впоследствие тя бе изоставена.", "date": "2019.11.19", "title": "Гърция иска да намали с 1/3 броя на пушачите до 2025 г."}
{"url": "https://www.24chasa.bg/novini/article/7888701", "text": "Бившият специален прокурор на Северна Македония Катица Янева, която е заподозряна в аферата Рекет, от днес е под домашен арест, след като Апелативният съд в Скопие прие молбата й и реши да замени ареста й с домашен, съобщават македонските медии. Тя излезе от ареста с качулка и покрито лице и бе откарана до апартамента на сина й Лазар, предаде БТА. Тя неколкократно бе приемана в болница с проблеми с кръвното налягане, след което й бе назначавана терапия и след това бе връщана в ареста. Апелативният съд взе днешното решение да я постави под домашен арест имайки предвид здравословното състояние на Янева. На бившия специален прокурор е отнет паспортът, тя не може да напуска страната и с личната си карта. Първото заседание по делото Рекет е насрочено за 3 декември.", "date": "2019.11.19", "title": "Бившата македонска спецпрокурорка Катица Янева е под домашен арест"}
{"url": "https://www.24chasa.bg/novini/article/7888734", "text": "Над 120 журналисти се намират в затвори в Турция, което е световен рекорд, а ситуацията в медиите в страната не се е подобрила от отмяната на извънредното положение миналата година, заяви днес Международният институт по печата, цитиран от Ройтерс. Турция обяви извънредно положение малко след осуетения опит за преврат през 2016 г. В продължение на две години бяха отстранени от работа 150 000 съдии, учени, офицери, държавни служители и други граждани по подозрение за връзки с организацията на живеещия в САЩ ислямски проповедник Фетхуллах Гюлен, смятан за вдъхновител на преврата. Над 77 000 души бяха изпратени зад решетките в очакване на съдебен процес, предава БТА. Стотици журналисти бяха дадени под съд след опита за преврат, повечето от които бяха обвинени в тероризъм, посочи Международния институт по печата в свой доклад, като добави, че броят на журналистите, които още са в затвора, е намалял от над 160 на 120. \"Зад тези цифри стоят нечувани нарушения на основни права, десетки журналисти са държани в затвора с месеци, дори години, в очакване на съдебен процес, в много от случаите без официално повдигнато обвинение\", се казва в доклада.", "date": "2019.11.19", "title": "Над 120 журналисти са по затворите в Турция"}
{"url": "https://www.24chasa.bg/novini/article/7888727", "text": "Вчера изпълнителният директор на \"Топлофикация\" София подаде оставка. Според председателят на Столичния общински съвет Елен Герджиков, освен лични, има и други причини за подадената оставка, сред които е кризата на доверие между директорът и кметът на столицата, предаде  . Надзорният съвет има правомощията да избере изпълнителен директор и те са го направили максимално бързо, каза Герджиков. Според него именно в началото на отоплителния сезон е важно да се гарантира готовността. \"Дълговете на \"Топлофикация\" са пределно ясни. По-голямата част от тях са предмет на специален договор с БЕХ. Този договор се изпълнява. Краткосрочните задължения към \"Булгаргаз\" също се погасяват\", каза още той. \"Ще бъдат върнати част от средствата на \"Топлофикация\", които бяха депозирани в КТБ и тези средства ще отидат за погасяване на краткосрочните задължения към \"Булгаргаз\", обясни Герджиков. Общинският съвет трябва да стартира процедурата заедно с Европейската банка за възстановяване и развитие за намиране на външен мениджмънт на дружеството със задължения за инвестиции в модернизация. За пореден път днес независимият Борис Бонев отказа да съобщи как е гласувал за избора на Герджиков на поста председател на СОС. Той настоя да получи зам.-председателско място в Столичния общински съвет. интригата, която специално \"Демократична България\" се опитват да спретнат на г-н Бонев във връзка с избора ми за председател, е определено некоректна и несправедлива. Ако Бонев го е подкрепил, това означава, че той е отказал да влезе в политическото клише\", смята Герджиков. Сегашният правилник не позволява да му бъде дадено зам.-председателско място, но е създадена работна група за направата на нов правилник, който ще допуска такава възможност. \"Борис Бонев трябва да стане зам.-председател по простата причина, че в тази ситуация хората, които са гласували за него, трябва да получат адекватно на броя си представителство\", коментира Елен Герджиков.", "date": "2019.11.19", "title": "Елен Герджиков: Борис Бонев трябва да стане зам.-председател на СОС"}
{"url": "https://www.24chasa.bg/novini/article/7888780", "text": "Полският премиер Матеуш Моравецки призова днес Европейския съюз да премахне данъчните убежища, заради които според него ЕС всяка година губи милиарди евро, предаде Франс прес. Международните корпорации избягват плащането на данъци от години и данъчните убежища трябва да бъдат закрити, заяви Моравецки при представянето в парламента на програмата на правителството за втория му мандат като премиер, предаде БТА. \"ЕС губи 150 милиарда от корпоративен данък и не вижда този очевиден проблем\", каза той. Най-големите и най-богатите световни компании трябва да плащат данъци там, където печелят приходите си, отбеляза бившият банкер. Другият голям проблем са 150-те млрд. изгубени евро от невнесен данък добавена стойност, допълни той, без да навлиза в детайли.", "date": "2019.11.19", "title": "Полша: ЕС да премахне данъчните убежища, заради които се губят милиарди евро всяка година"}
{"url": "https://www.24chasa.bg/novini/article/7888778", "text": "Американският президент Доналд Тръмп заплаши с въвеждането на нови, по-високи мита върху китайски стоки, ако не Пекин склони да подпише споразумение със САЩ. Изказването на държавния глава бе направено по време на среща с кабинета му във вторник, съобщава CNBC. САЩ и Китай остават в патова ситуация по отношение на търговското споразумение, въпреки че преди това имаше признаци за приближаване към – макар и частично, решаване на въпроса. Сагата на търговския фронт продължава вече близо две години, отбелязва По-рано Пекин и Вашингтон се съгласиха да сключат споразумение от т. нар. „първа фаза“, но впоследствие двете икономически суперсили се отдръпнаха от ангажиментите си и се появиха смесени сигнали за случващото се между тях. Говорител на китайското министерство на търговията заяви по-рано този месец, че и двете държави са се съгласили да отменят част от съществуващите помежду им мита. След това обаче Доналд Тръмп заяви, че не се е съгласявал на подобни отстъпки, с което се изпариха надеждите за скорошно решение на конфликта. Икономическият съветник на Белия дом Лари Къдлоу посочи в петък, че страните „се приближават“ до сключването на търговска сделка. В събота китайският вицепремиер Лю Хъ е провел разговор с американския финансов министър Стивън Мнучин и с американския търговски представител Робърт Лайтайзър. Тримата са имали „конструктивни обсъждания“, заявиха от китайското министерство на търговията. Те също така са се договорили да останат в тясна връзка помежду си. Досега САЩ са наложили мита върху китайски вносни стоки за 500 млрд. долара. Пекин на свой ред отговори с налози върху американска продукция за 110 млрд. долара.", "date": "2019.11.19", "title": "Тръмп заплаши Пекин с нови мита, ако няма търговска сделка"}
{"url": "https://www.24chasa.bg/novini/article/7888818", "text": "Световното кино търпи загуби в размер на над 6 милиона лева за година заради неуредените права при кабелното препредаване в България. Изчисленията са на сдруженията за колективно управление на права от чужбина, които са партньори на родното „Филмаутор“. Сумата е на база утвърдените практики в Европа, според които за 2018 г. Румъния е събрала над 8 милиона евро само за авторски права (без продуцентски такива), а в Словения цифрата достига до 5,5 милиона евро. Кабелните оператори масово не плащат за филмите - в това се оказва разковничето на проблема, заради който нито нашите, нито чуждестранните кинодейци получават отчисления за излъчването на творбите им по родните телевизии. Важно е да се отбележи, че след като дадена медия закупи правата и излъчи конкретно заглавие в ефира си, задължението на операторите да уредят на свой ред правата с авторите и продуцентите на същата тази продукция не отпада. Именно заради липсата на такива плащания компании от ранга на Paramount, 20th Century Fox, Lionsgate, Sony и MGM изпратиха своеобразен „предупредителен изстрел“ към „Филмаутор“ и Министерството на културата с отворено писмо, с което настояват да получат дължимите им суми. Българската гилдия също се активизира и на свой ред изпрати такова до премиера Бойко Борисов, председателя на Комисията по култура и медии Вежди Рашидов, министъра на културата Боил Банов, председателя на СЕМ София Владимирова и медиите. Над 200 филмови дейци се обединиха около идеята, че кабелните оператори следва да започнат да заплащат справедливи отчисления за препредаването на филми и сериали. „България е единствената страна в Европейския съюз, която не спазва законите за авторско право в частта му, касаеща препредаването на филми. В страната ни има над 250 кабелни и сателитни оператори, които от години осъществяват своя бизнес необезпокоявани от държавните органи и без да отчисляват дължимите суми към авторите и продуцентите на филмите, които „продават“ на своите абонати. Така хиляди заглавия от цял свят, сред които и филми като „Аватар“, „Титаник“, „Мисията невъзможна“, „Наистина любов“ и др. се показват на територията на страната, без за това да се заплащат съответните права за препредаване. Търпението на българските автори и продуценти на филми по темата отдавна е изчерпано, но към техните искания вече се присъединяват и едни от най-големите филмови студиа в света“, гласи част от отвореното писмо. Няма тарифа, по която операторите, функциониращи на българска територия, следва да уреждат правата с кинаджиите по света. „Малък брой оператори от провинцията само заплащат нужните отчисления и то по тарифа от 2011 г. По настоящия ред нямаме тарифа, като на 15 ноември изтече 9-месечният срок, в който трябваше да постигнем споразумение с браншовата организация БАККО“, обясни за   изпълнителният директор на „Филмаутор“ Мария Палаурова-Чолакова. По думите й отчитайки всички специфики на пазара, сдружението е дало предложение за изготвяне на тарифа между 2% и 3% от приходите на кабелните оператори, които ще се дължат на авторите и продуцентите на филмите. От БАККО обаче обявили, че процентът е прекалено голям. След като двете страни не постигнаха споразумение, Министерството на културата следва да сформира комисия, която от своя страна да се произнесе по въпроса до 3 месеца. Дори след този срок обаче е възможно институцията да не излезе с решение. Предвид липсата на утвърдена цена, към момента голяма част от кабелните оператори изобщо не заплащат, което води до трагична статистика, особено на фона на други европейски страни. Ако съседна Румъния е събрала 8 милиона евро за авторски права през отминалата година, България се разписва със скромните 3500 лв., заплатени за авторски и продуцентски права. Нещо повече, миналата година Полша е изплатила три пъти по-голяма сума - 12 000 лв., само на родните творци. За сравнение за родно творчество кабелните ни оператори са заплатили едва 700 лв.", "date": "2019.11.19", "title": "Жалба на световни гиганти заради кабелните оператори в БГ стигна и до премиера"}
{"url": "https://www.24chasa.bg/novini/article/7888613", "text": "Изследват тъкан от белия дроб на починалия Алекс, има съмнения за тежка пневмония Тъкан от белия дроб са взели патолозите, които проверяват причината за смъртта на 3-годишния Алекс, научи “24 часа”. Момченцето почина в петък след вдигане на температура и внезапно и скоротечно влошаване на състоянието. За фаталния край родителите му обвиняват д-р Елена Георгиева от педиатричната болница - твърдят, че е имало забавяне при приемането на детето и съответно в лечението му. Здравният министър разпореди проверка на 3 болници по случая. Една от възможните причини за изследване на тъкан от белия дроб е пневмония. По информация на “24 часа” до късния следобед резултати от хистологията все още нямало. По-късно обаче от bTV съобщиха, че причина за смъртта на момченцето е двустранна хеморагична пневмония, позовавайки се на два независими източника. Това е тежко и животозастрашаващо състояние, при което капилярите в белия дроб започват да се пукат и той се пълни с кръв и вода. Проверката на здравното министерство продължава. Първи официални резултати от нея се очакват утре. Според хора, които участват в нея, обаче може и да се забави до петък, тъй като даденият от министър Кирил Ананиев 3-дневен срок е твърде кратък. Междувременно друг родител разказа пред bTV, че в злополучния петък също е бил в педиатрията и чакал 3 часа, за да прегледат 2-годишното му дете. Посочи като причина недостига на дежурни лекари в приемния кабинет. ", "date": "2019.11.19", "title": "Изследват тъкан от белия дроб на починалия Алекс, има съмнения за тежка пневмония (Обзор)"}
{"url": "https://www.24chasa.bg/novini/article/7888847", "text": "Двама пазачи в затвора, в който умря американският финансист Джефри Епстийн, бяха подведени под отговорност за небрежност при изпълнение на длъжността си и за подправяне на документи, съобщи Асошиейтед прес. Според обвинението Това Ноел и Майкъл Томас е трябвало да проверяват затворника на всеки 30 минути, но вместо това са спали и са сърфирали в интернет, оставяйки го без надзор в продължение на близо осем часа. Те са подправили официалните формуляри, за да прикрият нарушенията си. Епстийн бе намерен мъртъв на 10 август в затвор в Манхатън, където чакаше дело по обвинение в трафик на непълнолетни с цел сексуална експлоатация. Съдебен лекар установи, че Епстийн се е самоубил, припомни ДПА.", "date": "2019.11.19", "title": "Обвиниха за небрежност пазачи от затвора, където умря Джефри Епстийн"}
{"url": "https://www.24chasa.bg/novini/article/7888946", "text": "Папа Франциск отпътува тази вечер от Рим за Тайланд. Това негово 32-ро пътуване в чужбина ще го отведе след това в Япония, съобщи Франс прес. Първият в историята папа йезуит ще посети две страни, в които християнството е внесено от йезуитски мисионери в средата на 16 век. В Банкок той ще бъде придружен от братовчедка си Ана Роса Сивори, която от над 50 години е мисионерка в Тайланд, чието население е предимно будистко. Тя ще му бъде и преводачка, предаде БТА. Франциск многократно е изразявал възхищението си от Япония, където е искал да стане мисионер, когато бил млад. Наложило се обаче да се откаже от плана си след белодробна операция. Преди заминаването си той отправи послание към тайландците, които по думите му са нация, \"положила много усилия за хармония и мирно съжителство не само между гражданите (на Тайланд), но и в целия регион на Югоизточна Азия\".", "date": "2019.11.19", "title": "Папа Франциск замина за посещение в Тайланд"}
{"url": "https://www.24chasa.bg/novini/article/7888181", "text": "Предложението за новата система „Бонус-малус“ е публично достъпно на сайта на Комисията за финансов надзор (КФН). Отговорни за проекта са три институции: Комисията за финансов надзор (КФН), Министерството на вътрешните работи (МВР) и Министерството на транспорта, информационните технологии и съобщенията (МТИТС). Целта на системата е да коригира в дългосрочен план поведението на участниците на пътя, да промени нагласата на мислене при шофиране и да засили вниманието към спазването на правилата за движение. „Бонус-малус“ поставя акцент върху пряката връзка между поведението на водачите на пътя, спазването на отговорностите на собствениците на МПС и нивата на пътен травматизъм в България. Системата има цел да стимулира добросъвестните водачи, чиято застрахователната премия по застраховка „Гражданска отговорност“ (ГОА) ще намалява и да санкционира рисковите водачи чрез заплащане на по-висока застрахователна премия, определена на база на рисковото им поведение. От днес, 19.11.2019 г., в едномесечен срок, трите институции, отговорни за предложението за модел на система „Бонус – малус“, ще приемат писмени предложения от всички заинтересовани страни в обществото по следните канали: Телефон, КФН: 0800 44 444 Мейл КФН: bonus-malus@fsc.bg", "date": "2019.11.19", "title": "Предложението за системата „Бонус-малус” вече е на сайта на КФН"}
{"url": "https://www.24chasa.bg/novini/article/7888345", "text": "Проекти на промени на Валутния закон, както и на Закона за административно регулиране на икономическите дейности, свързани с нефт и продукти от нефтен произход /т. нар. закон за горивата/, се очаква да одобрят министрите на утрешното редовно правителствено заседание. Това съобщи пресслужбата на кабинета. В дневния ред е предвидено още Министерският съвет да одобри и доклад за отчет на напредъка към 18 октомври 2019 г. в изпълнение на мерките от 2016 г. за приемане на План за действие с мерки, адресиращи основните проблемни области, възпрепятстващи нарастването на инвестициите. Министрите се очаква да гласуват и приемането на проект на международен договор за материали, доставка на оборудване, софтуерни актуализации, услуги и обучение за поддръжка на комплектомобилна производствена линия за метални конструкции (Ultimate Building Machine System - UBM).", "date": "2019.11.19", "title": "Правителството се очаква утре да одобри промени във валутния закон и в закона за горивата"}
{"url": "https://www.24chasa.bg/novini/article/7888369", "text": "Европейският съюз и Сърбия подписаха днес споразумение, включващо Сърбия в обсега на действие на европейската гранична служба Фронтекс, предаде ДПА. Споразумението позволява на Фронтекс да съдейства на Сърбия в управлението на границите, да участва в съвместни операции с нейните гранични служби и да изпраща свои екипи в райони на Сърбия, граничещи със страни от ЕС, предава БТА. Сърбия, която е в процес на преговори за членство в съюза, граничи с членките на ЕС България, Румъния, Унгария и Хърватия. Еврокомисарят по миграцията Димитрис Аврамопулос, който подписа споразумението от името на ЕС, благодари на Сърбия за усилията да осигури по-близко сътрудничество с ЕС в управлението на границите и миграциите. \"Това е в интерес и на Сърбия, и на ЕС\", каза еврокомисарят. Сърбия попадна на балканския маршрут на мигрантите и през периода 2015-2016 г. през нея минаха 1 милион мигранти. Страните по балканския маршрут затвориха границите си за нелегални мигранти през 2016 г., но десетки хиляди продължават да го използват в опит да стигнат до по-богати европейски страни.", "date": "2019.11.19", "title": "Сърбия и ЕС се споразумяха за управление на границите"}
{"url": "https://www.24chasa.bg/novini/article/7888343", "text": "l  В непочтена схема, измислена от български бизнесмен, попада германски гигант в автомобилната индустрия. Стига се дотам, че чуждата компания е принудена да забави своята инвестиция и да премести бъдещия си завод за производство на кабели. Скандалната история около “Леони” стана особено актуална по време на предизборните битки за бъдещето на един от градовете с висока безработица - по данни на националната статистика от март тя е 8% в област Плевен, а в града е 5,4 на сто на фона на под 4% средно за България. Източници от новата кметска администрация коментират, че всичко около бъдещия завод ще бъде внимателно наблюдавано заради опасения от евентуален международен скандал. Стъпването на немската компания у нас с ново производство на кабели за автомобилната индустрия беше шумно обявено през есента на 2018-а. Инвестицията на най-големия производител в Европа и четвърти в света на електрически системи, кабели и други компоненти за автомобили, е на стойност 32 млн. евро. Планирано е 16 млн. евро да бъдат вложени в самата сграда и още 16 млн. евро в оборудване. Очакванията тогава са новата производствена база да заработи до края на 2018-а, а целта е да се отворят между 2000 и 2500 нови работни места в региона. Предвидено е заводът да достигне пълния си капацитет до края на 2020 г. Площта му е 28 120 кв. м, от които около 14 000 са за производствени мощности. Това, което остава малко известно публично и се говори в професионалните среди, е, че “Леони” е била на крачка да се откаже от инвестицията си поради некоректно отношение на българска компания. Германският концерн се спира на площадка за новия си завод близо до Плевен след едногодишни преговори и проучвания. Избрана е площадката на бившия циментов завод, към този момент собственост на швейцарската фирма “Холсим”. През 2011 г. вследствие на трудната икономическа ситуация в циментовия бизнес фирмата затвори предприятието. “Холсим” го придоби през 2003 г. от гръцката “Титан цимент”, която през 2000 г. приватизира тогавашния “Плевенски цимент” за 8,5 млн. долара. Съвкупността от терени с обща площ от 165 хил. кв. метра, от които 42 хил. са постройки, е на входа на Плевен от София и предоставя всичко необходимо за реализиране на завода за кабели за автомобилната промишленост – близост до града, достъп в четири посоки, инфраструктура. “Леони” оповестява своите намерения за бизнес с желанието чрез почтен и прозрачен търг да избере най-добрия строител за завода си. След одобрение на локацията “Леони” пристъпва към търга за инвеститор и строител, който да изгради завода и да го предостави дългосрочно под наем. Желаещи не липсват. И няма как да не е така - при нулеви лихви при депозитите един дългосрочен договор за наем с първокласен платец като германската компания е апетитна сделка. Тук внезапно българският бизнесмен Филип Пашов решава да приложи смущаваща схема на германците и всички евентуални строители на завода. Идеята очевидно е била мачът да бъде решен, преди да е започнал Пашов чрез фонда “Бългериън пропърти дивелопмънтс” ( ) купува площадката за бъдещия завод от “Холсим”, преди да се е състоял търгът. Така поставя “Леони” в ситуация да разчита само на един реален кандидат за строителство, тъй като се разбира, че новият собственик на земята няма да позволи на друг конкурент да строи. Времето обаче притиска автомобилния гигант, който има поети ангажименти да започне производство от определена дата. А строителството на завода още дори не е започнало. Идеална ситуация за шантаж. Схемата на българския бизнесмен обаче получава неочакван отговор Вместо да се остави да бъде изнудвана, немската компания заявява, че при тези обстоятелства се отказва от локацията за новия си завод и ще търси алтернатива. В крайна сметка се спира на противоположния край на града, в базата на единия от кандидатите в търга за строителство на новия автомобилен завод - “Хоризонт-Иванов” ЕООД. Решението изглежда компромисно, тъй като бъдещият завод се настанява във вече съществуващи халета, където трябва да се прави внушителен ремонти и да се строят нови сгради. Чуждестранният инвеститор се отказва на практика от оригиналната идея да се построи фабрика с конкретни параметри, съобразени изцяло с организацията на производството. “24 часа” потърси за коментар представител на “Леони”. Управителят Елица Цанева заяви, че не е запозната с казуса и не може да коментира. Същото отговориха и от Българо-германската индустриално-търговска камара - “Леони” не са се обръщали към тях по проблема. “Официалната церемония за “първа копка” на нашия завод в Плевен потвърждава стратегията за разширение на “Леони” в Източна Европа. Това е радостно събитие както за България, така и за нашата компания. Тук намерихме надеждни партньори и сме уверени, че ще изградим устойчив бизнес във вашата страна. Част от нашата мисия в региона ще бъде не само да сме полезни икономически, но и активно да допринесем за социалния му живот”. Това казва Ралф Маус, директор оперативни дейности и производство в “Леони” на 27 септември 2018 г. На церемонията до него тогава са вицепремиерът Томислав Дончев, министърът на икономиката Емил Караниколов, кметът на Плевен Георг Спартански, зам.-министри, депутати. В крайна сметка Филип Пашов и партньорът му остават с празни ръце и получават “добро” име на кандидат-инвеститор. Порочният процес е поставил под риск реализирането на сериозната инвестиция в Плевен. Инвестиция, от която градът определено има нужда. Освен лошия вкус от цялата тази история остава и един отворен въпрос - как щяха да бъдат обезщетени гражданите, ако немският инвеститор се беше отказал и беше сменил не просто локацията в Плевен, а градът или държавата. И какъв сигнал получава чуждият инвеститор за това как се прави бизнес в България? Филип Пашов е роден на 25 ноември 1975 г. в Украйна. От октомври 2004 г. до днес е директор на дружествата от групата на фонда “Бългериън пропърти дивелопмънтс” (БПД). От април 2003 до май 2004 г. е член на Съвета на директорите на Българска фондова борса -София. От октомври 1999 г. до април 2003 г. е работил като финансов анализатор в UBS Лондон. Пашов напълно се вписва в т.нар. юпита - добре образовани хора, работили в Западна Европа, а след това развиващи бизнес в България. БПД е компания за недвижими имоти и бе листвана на AIM - алтернативния пазар на Лондонската фондова борса. Дружеството притежава и управлява имоти с обща отдаваема площ над 60 хил. кв. м и проекти за развитие за около 400 000 кв. м. Историята в Плевен не е първият скандал покрай Филип Пашов и БПД. През 2006 г. той става партньор с “Феърплей” - друг голям фонд за имоти. Двете компании съвместно купуват терен и изграждат логистичен парк във Варна, а след това имат подобни проекти във Видин, Сандански, Плевен. През 2010 г. обаче има разрив, при който дори се стига до съд. Спорът е свързан с проекта във Варна, наречен “Варна лоджистикс”. След серия от предложения между двете компании за изкупуване на дела на другата в проекта, се стига до извънсъдебно споразумение и партньорството по всички проекти е прекратено. Пред “Капитал” тогава Марио Захариев - изпълнителен директор на “Феърплей”, определя партньорството си с БПД като най-голямата грешка, която е допускал, а равносметката му от общите проекти е загуба на около 7 млн. евро. След започване на икономическата криза през 2009 г. фондът БПД беше изкупен от милиардера Джо Люис, собственик на футболния клуб “Тотнъм”, чрез компанията “Тависток”. Джон Люис свали БПД от борсата, но запази управленския екип. През последните години Филип Пашов направи няколко сделки с имоти на фонда. Продаден бе терен до летище София до склада на ТНТ на “Екуинокс” - оператор на дейта център. 92 500 кв. м терен на околовръстния път на София бяха продадени на компания на бизнесмена Цоло Вутов. БПД купи бившия мотел “Божур” с идеята там да се прави логистичен център. Мнозина брокери определят двете сделки като странни. Те недоумяват защо е продаден терен в източната част на околовръстното между двете магистрали и се купува имот в Божурище, където да се развива логистика. Още повече че в индустриалната зона там има два проекта, които са по-големи като разгърната застроена площ. След това БПД купува бившия циментов завод в Плевен от “Холсим”. Първоначално сделката изглежда не особено доходоносна, но впоследствие се оказва, че там “Леони” има намерение да строи завода си. БПД построява фармацевтичен склад по поръчка на “Фьоникс Фарма” на площ около 3000 кв. м. Обектът е на околовръстното шосе в района на с. Кривина. Друг проект е логистичен център пак на околовръстното шосе върху 9000 кв. м разгърната застроена площ. Половината е отдаден на DSV, a другата част на нововъзникналата логистична фирма Digest Logisitcs. БПД в момента има портфейл от имоти, който включва логистичните паркове София Изток, Варна, Русе, и Плевен, мотел “Божур”, терени в Бургас, Сандански, Банско. Като най-атрактивен се оценява имот от 90 000 дка на бившия винзавод в столичния кв. “Хладилника”. Имотът е с излаз на ул. “Филип Кутев”. По непотвърдена информация Пашов търси купувач за този имот, който след това да го обезщети с част от бъдещия проект или с част от терена на винзавода.", "date": "2019.11.19", "title": "Немски автогигант попада в непочтена схема на роден бизнесмен в Плевен и мести площадката на бъдещ завод"}
{"url": "https://www.24chasa.bg/novini/article/7888403", "text": "Двама души загинаха, падайки в дупка с вряла вода на пътя в Русия. Ямата се е образувала през октомври, непосредствено след началото на отоплителния сезон, предава Риа Новости. Местни жители се опитали да поправят пътя. От топлофикационното дружество в региона съобщиха, че не са подавани сигнали за изпарения, а избухване на тръба може да се случи във всеки един момент. Също така ремонт на тръбите не е бил правен от 90-те години на миналия век, предава  . Разследващите започнаха наказателно дело за причиняване на смърт по непредпазливост.", "date": "2019.11.19", "title": "Кола пропадна в дупка с вряла вода на пътя в Русия, двама загинаха"}
{"url": "https://www.24chasa.bg/novini/article/7888430", "text": "Американска експедиция, потеглила в началото на ноември от Ноум в Аляска, за да изследва леда в Берингово и Чукотско море, вместо това изучава вълните и как те могат да се удрят в крайбрежието, съобщи Асошиейтед прес. Научният кораб \"Сикуляк\" може да преминава през лед с дебелина 0,76 м, но това надали ще послужи на експедицията, която вече премина през Беринговия проток. Специалистите ще отчетат показателите на много места, включително и в най-северното селище на САЩ Уткягвик. Морският лед настъпва от изток в Бофортско море, но за да стигне до лед в Чукотско море, корабът трябва да се насочи на 322 км на север, предава БТА. Новата действителност в американския север е, че откритите води са норма за ноември в Чукотско море, вместо дебелия многогодишен лед. \"Опитваме се да разберем как вече изглежда есента в Арктика\" - каза океанографът Джим Томсън от лабораторията по приложна физика на Вашинтонския университет. Плаващият лед в Чукотско море през ноември е най-малко, откакто се следи нивото му. Намаляването на леда е проблем за хората на брега - от двете страни на Беринговия проток разчитат на него като на естествена преграда, която предпазва земята от ерозията, идваща със зимните бури. Той е платформа, от която ловят раци и треска в Ноум. Плаващият лед е и един от най-важната природна сила в Чукотско и Берингово море. Студената и солена вода под него създава структура във водната колона, която отделя арктическите видове от ценните за търговците риби. Когато морският лед се разтопи, се създават условия за развиване на микроорганизми в основата на хранителната верига. За дивите животни ледът също е много важен. Той е основният хабитат за белите мечки, които правят в него хралупите си, когато раждат. Женските моржове с малки също го използват за почивка. За образуване на лед морската вода трябва да е минус 1,8 градуса Целзий.", "date": "2019.11.19", "title": "Учени: Плаващият лед е съвсем малко в Чукотско и\nБерингово море"}
{"url": "https://www.24chasa.bg/novini/article/7888406", "text": "Не са добри действията на ВиК-дружеството по въвеждане на воден режим в Перник. Това заяви кметът на града Станислав Владимиров и допълни, че разходът на питейна вода от яз. „Студена” не е ограничен цитира думите му  . Той уточни, че от два дни градът е във воден режим, но той реално не се спазва. „С първите си стъпки ВиК-дружеството не направи така, че в обявения времеви диапазон за режим – да се ограничи разхода. Вода продължава да се пилее, сутринта ми дадоха данните, ние се доближаваме по разход с дните преди водния режим, посочи Владимиров. Кметът на Перник заяви, че ако това продължава – водата ще стигне за два месеца, а след месец ще бъде достигнат т.н. „мъртъв обем\", който често не е подходящ за питейни нужди. По думите му е начертан „ударен план” за справяне с критичната ситуация, който е подкрепен и от премиера Бойко Борисов. Той допълни, че яз. „Диканя” е резервен вариант за миньорския град, ако кризата с водата се задълбочи. Според Владимиров има много виновни по веригата. „Липсата на информация и адекватно поведение от ВиК-Перник доведе града до тази катастрофа. Минаваме нагоре по веригата – областният управител, не чухме нито едно изявление. След това Министерство на регионалното развитие, което е принципал на дружеството, то трябва да наблюдава всички действия на подчинения му оператор. Имаме МОСВ, което е трябвало да наблюдава яз. „Студена”, каза още кметът. Владимиров допълни, че лятото през тази година е било сухо, но е имало и по-сухи периоди, а нивото във водоизточника не е било критично. „Защо, виждайки, че притокът е недостатъчен – ти изразходваш толкова много вода. Преди два месеца от парламентарната трибуна зададох въпроса на министър Петя Аврамова в тази посока, тогава беше светнала червената лампа, но реакция нямаше”, заяви още той. Градоначалникът заяви, че му предстои среща със зам.-министърът на регионалното развитие Николай Нанков и очаква държавата да се намеси. Той допълни, че няма представа защо толкова време този проблем е подценяван и ескалира след местния вот. „В понеделник подадох сигнал до прокуратурата, искам да разбера защо ВиК-операторът, с всичките си действия, е довел до тази криза. Вътре изрично е записано да влязат във ВиК-дружеството и да направят проверка, за да се разбере кой е виновен”, коментира Владимиров. Водният режим в Перник доведе до стотици аварии.", "date": "2019.11.19", "title": "Кметът на Перник: Водният режим в града не се спазва"}
{"url": "https://www.24chasa.bg/novini/article/7888450", "text": "Руският концерн \"Газпром\" завършва подготвителните дейности за пускането в експлоатация на газопровода \"Турски поток\", което според графика трябва да се случи до края на 2019 година, предаде ТАСС, цитирана от БТА. В момента с газ са запълнени двете линии, като се започне от крайбрежните обекти около руския град Анапа до приемния терминал, разположен край селището Къйъкьой на турското крайбрежие. Същевременно приключват и подготвителните дейности на приемния терминал в Турция. Запълването с газ на системата на газопровода е заключителна стъпка към началото на фактическите доставки на газ за Турция и Югоизточна Европа по новата система от морски газопроводи. \"Турски поток\" предвижда изграждането на газопровод по дъното на Черно море до европейската част на Турция и до границата с Гърция. Първата тръба ще снабдява с газ турския пазар, а втората - страните от Южна и Югоизточна Европа. \"Газпром\" разглежда като потенциални пазари Гърция, Италия, България, Сърбия и Унгария, припомня ТАСС.", "date": "2019.11.19", "title": "\"Газпром\" запълни с газ двете линии на \"Турски поток\""}
{"url": "https://www.24chasa.bg/novini/article/7888460", "text": "Учените създадоха нови материали за хидрокостюми, които осигуряват по-добра защита срещу зъбите на акула, намаляват тежестта на раните и спомагат за спиране на притока на кръв. В съвкупност този набор от качества значително увеличава шансовете на човек да оцелее след ухапване от акула, съобщава БГНЕС. Изследователи от Университета Флиндърс (Австралия) са разработили два нови вида тъкани за хидрокостюми на базата на широко използвания неопрен, съдържащ вградени полиетиленови влакна с ултрависокомолекулярно тегло. Те са устойчиви на изтъркване на влакното със здравина 10 пъти по-висока от тази на стоманата и 1,5 пъти по-висока от тази на кевлара, не се влияят от ултравиолетово лъчение и имат ниска плътност. Полиетиленовите влакна с високомолекулярно тегло, съчетаващи лекота с висока устойчивост на ухапвания и порязвания, се използват при производството на различни видове защитни дрехи - бронежилетки, ръкавици, защитни костюми, шлемове, както и в екипировката на алпинистите. Разработчиците тестваха две нови материи, наречени SharkStop и ActionTX, в реални условия. Те са покрити с плоска стоманена обвивка, пълна с пяна, вътре в която са поставени сензори. Те са хвърлени в море, в което плавали бели акули (Carcharodon carcharias). Сензорите измервали силата на ухапване. Най-малко девет акули с дължина от 3 до 4 метра са участвали в експеримента. Той показал, че материалите, разработени от учените, са по-устойчиви на пробиви, разкъсвания и ухапвания от бели акули от стандартния неопрен. В същото време притежават всички качества, функционално необходими за хидрокостюми - те са леки и еластични, задържат добре топлината на тялото. Откритието ще позволи от тези материали да се произвеждат обичайните хидрокостюми за гмуркане, други водни спортове и риболов. Всички съществуващи досега защитни костюми за акули са изключително обемни и тежки. „Тествахме тъканите с бяла акула, тъй като този вид е отговорен за по-голямата част от смъртните случаи в океана,“ каза ръководителят на изследването Чарли Хювенерс. „Нашите резултати показват, че и двата вида тествани тъкани осигуряват подсилена защита срещу ухапване от акула. Необходими са и експерименти с реално ухапани хора, за да се потвърди, че новите материали помагат за спиране на притока на кръв. Засега подобни тестове се провеждат само в лабораторията.", "date": "2019.11.19", "title": "Създадоха материал за хидрокостюми срещу ухапвания от акули"}
{"url": "https://www.24chasa.bg/novini/article/7888469", "text": "Общинските съветници от групата на \"БСП за България\" със съжаление констатираме, че познатите лоши практики на управляващите Столична община за вземане на важни решения на \"тъмно\", зад гърба на Столичния общински съвет, продължават и в новия мандат. Демонстрираните намерения на ГЕРБ и на кмета Фандъкова за промяна в стила и начина на работа, остават само предизборни обещания. В понеделник, 18 ноември, новоизбраните столични общински съветници бяха поставени в нелепата ситуация да научват от медиите за подадената оставка на изпълнителния директор на \"Топлофикация - София\" ЕАД инж. Кремен Георгиев и за назначаването на Александър Александров за нов изпълнителен член на Управителния съвет на дружеството. Всеизвестно е, че това общинско дружество, имащо определящо значение за осигуряване на отоплението на по-голямата част от столицата, се намира в състояние на фактически фалит, като само през последната година е натрупало над 115 млн. лв. нов дълг към \"Булгаргаз\" ЕАД. Кадровите промени под формулата \"оставка по лични причини\" се утвърди като трайна, удобна, но вредна и порочна практика в управлението на Столична община, оглавявана от кмета Фандъкова. Тя не разкрива проблемите и не ги решава, а цели единствено да прикрива лошото управление и да предотвратява носенето на отговорност. Във вторник, 19 ноември, на сесията на СОС общинските съветници от групата на \"БСП за България\" поискахме обяснение за настъпилите кадрови промени в \"Топлофикация - София\" ЕАД, но нямаше кой да даде такива, тъй като кметът Фандъкова блестеше с отсъствието си. Стара традиция, но в нов мандат, за да не отговаря на неудобни въпроси. Ето защо ние, общинските съветници от групата на \"БСП за България\", настоявахме по време на сесията във вторник, настояваме и сега да бъдат свикани спешни заседания на три от постоянните комисии на СОС, имащи пряко отношение към дейността на \"Топлофикация - София\" ЕАД - по \"Инженерна инфраструктура и енергийно планиране\", \"Икономика и собственост\" и \"Финанси и бюджет\". На тези заседания да бъдат изслушани членовете на Надзорния и на Управителния съвет на дружеството относно причините за кадровите промени и готовността на дружеството за настъпващия отоплителен сезон. Ще настояваме да бъде направен финансов одит, с чийто резултати да бъдат запознати и общинските съветници. Също така да бъде даден ход за реализиране на решението на СОС за търсене на международен консултант, който да предложи модел за управление и развитие на \"Топлофикация - София\" с цел оздравяването му. Настояваме да бъде спазен законът и СОС своевременно да вземе решение за провеждане на конкурс за избор на ръководни органи на \"Топлофикация - София\" ЕАД, като бъде прекратена вредната практика за назначаване \"до конкурс\". До провеждането на такъв конкурс така и не се стига, а временно назначените подават оставки \"по лични причини\".", "date": "2019.11.19", "title": "Позиция на общинските съветници от групата на \"БСП за България\" в СОС"}
{"url": "https://www.24chasa.bg/novini/article/7888470", "text": "Водещата компания в космическата индустрия на Украйна „Южное“ в рамките на авиошоуто в Дубай представи концептуален проект за серия луноходи, съобщава РИА Новости. Те ще бъдат използвани за търсене на полезни изкопаеми и ще представляват първата стъпка към изграждането на лунен град, съобщава уебсайтът на компанията. В съветско време тя разработи космическите ракети \"Космос\" и \"Зенит\", както и междуконтиненталните балистични ракети \"Сатана\". В момента произвежда части за първия модул на американските ракети \"Антарес\". „Моделът в мащаб 1:5 е с летателна технология за кацане“, се казва в уебсайта на „Южное“. Както е пояснено в уебсайта, проектът е предназначен да проучва лунната повърхност и да доставя товари до нея с тегло до 150 килограма. Устройството, както се твърди, има възможност за трикратни полети с научно оборудване от място на място. \"В бъдеще това отваря нови възможности за научни изследвания и търсене на полезни изкопаеми на Луната\", се казва в доклада, предава  . Съобщението е придружено от цветно 3D-видео, в което са демонстрирани маршрутът на полета, облика на лунохода и технологията за кацане, самото му кацане и вземане на проби, както и полет до ново място. В края на видеото е посочено, че устройството е първата практична стъпка към град на Луната.", "date": "2019.11.19", "title": "Украйна ще строи град на Луната"}
{"url": "https://www.24chasa.bg/novini/article/7888511", "text": "110 малки и средни предприятия в пограничния регион на България и Гърция кандидатстват за финансиране в рамките на 5-тата покана с бюджет от 20 млн. лв. по Програмата за трансгранично сътрудничество Гърция – България 2014-2020 г. Това стана ясно по време на Шестото заседание на Съвместния комитет за наблюдение на Програмата, на което бе отчетен напредъкът в изпълнението й, както и подготовката на бъдещата такава за периода 2021-2027 г., съобщиха от Министерството на регионалното развитие и благоустройството. Срещата бе председателствана от заместник-министъра на регионалното развитие и благоустройството Деница Николова и държавния секретар на Министерството на развитието и инвестициите на Гърция, г-жа Ники Дандолу. В дискусиите се включиха водещите заинтересовани страни от трансграничния регион, сред които областните управители на Благоевград, Хасково, Кърджали, представители на местната власт и гражданското общество. „За първи път малките и средни фирми от двете страни на границата имат възможност да получат директно европейско финансиране за дейности, които целят повишаване на конкурентоспособността, разширяване на производството и достигане на нови пазари. Малкият и среден бизнес носи най-голяма добавена стойност в регионите“, отбеляза заместник-министър Николова. В рамките на крайния срок за подаване на проектни предложения са получени 55 апликационни форми, като 30 са с водещ партньор от гръцка страна, а 25 от българска. Предложенията са в етап на оценка. Компаниите ще получат 65% безвъзмездна помощ за проектите си, а останалите 35% са собствен капитал. Бе отчетено, че по този начин финансирането ще достигне около 15,5 млн. евро. Най-много проекти са подадени от МСП в сферата на туризма, възобновяемите енергийни източници, развитие на нови технологии, текстилната промишленост и др. Още 7 млн. евро от програмата ще бъдат отпуснати за индиректна подкрепа на стартиращи малки и средни предприятия от трансграничната територия, стана ясно по време на заседанието. Те са предназначени за проекти за насърчаване на предприемачеството и нови бизнес инициативи, създаването на нови предприятия, включително чрез бизнес инкубатори. Към момента са получени 48 заявления за интерес, като след оценката им ще се пристъпи към подаване на пълна апликационна форма. Заместник-министър Деница Николова отбеляза, че към момента по трансграничната програма между България и Гърция се изпълняват проекти за около 110 млн. евро. Най-големият сред тях е разкриването на нов граничен пункт Рудозем- Ксанти, на стойност 38 млн. евро, който се очаква да бъде въведен в експлоатация до края на програмния период. По проекта от българска страна се извършва и рехабилитация на път II-59 Момчилград – Крумовград – Ивайловград, като предстои въвеждане на участъка в експлоатация. Като част от проекта се финансира и реконструкция на път II-86 – Средногорци – Рудозем и околовръстен път на Рудозем. Към момента са изпълнени над 40 % от дейностите. От гръцка страна се финансира строителството на пътна отсечката от Димарио до българо-гръцката граница с дължина 8 км. Като други съществени проекти в изпълнение бяха отбелязани двата стратегически проекта, финансиращи мерки за защита от наводнения по големите реки, протичащи в двете държави. В рамките на Комитета за наблюдение бе обсъдена и бъдещата трансгранична програма, чието изпълнение предстои в периода 2021-2027 г. „Българската страна подкрепя надграждане на стратегическия подход, основан на идентифицираните конкретни нужди на трансграничния регион, с цел увеличаване ефективността от кохезионната политика. При структуриране на рамката за новата програма трябва да дефинираме прагматични, специфични и устойчиви като модел на изпълнение териториално-ориентирани мерки, за да постигнем намаляване на междурегионалните дисбаланси в средносрочна и дългосрочна перспектива и да гарантираме увеличаване на икономическата активност в региона“, заяви г-жа Николова. Сред бъдещите приоритети на програмата са изпълнението на големи инфраструктурни и стратегически проекти между двете държави и подпомагане на малкия и среден бизнес чрез прилагане на новия инструмент „фонд за малки проекти“.", "date": "2019.11.19", "title": "110 малки и средни предприятия в граничните области на България и Гърция се съревновават за 20 млн. лв.  еврофинансиране"}
{"url": "https://www.24chasa.bg/novini/article/7888517", "text": "Европейският съд за правата на човека (ЕСПЧ) постанови днес, че Русия е нарушила правата на трима души, получили присъди за участие протести през 2009 и 2012 г., предаде ДПА, цитирана от БТА. Съдът нареди на Русия да плати 4000 евро обезщетение на мъж, глобен с 1000 рубли (ок. 28 долара тогава) за участие в протест през 2009 г. без предварително разрешение на властите. В акцията от типа \"флашмоб\" е имало седем души, всеки от които е държал празен бял лист, а устата му е била залепена със скоч. Според европейските магистрати проявата не е била заплаха за обществения ред, а прекомерната реакция на органите на реда е нарушила правото за събирания. ЕСПЧ осъди Русия и по дела по жалба на двама души, осъдени в Русия заради участие през 2012 г. в протести срещу предполагаеми изборни измами. Съдът нареди на руските власти да платят 9000 евро обезщетение на организатор на протеста, който е бил признат за виновен от руски съд за подстрекателство към масови безредици, въпреки че многократно е призовавал за спокойствие. Вторият мъж е бил видян да води група лица с цел да пробият полицейския кордон и затова претенциите му за участие в мирен протест не са основателни, каза ЕСПЧ. Но евромагистратите са установили, че руските и украинските власти не са разследвали достатъчно неговите твърдения, че впоследствие е бил отвлечен в Украйна и върнат нелегално в Русия. Продължителното досъдебно производство, отказът да бъде пуснат за погребението на майка си и излежаването на присъдата в далечен сибирски затвор са също нарушения на правата му, констатира ЕСПЧ. Съдът нареди на Русия и Украйна да изплатят на ищеца съответно 11 хиляди и 4000 евро обезщетение, предаде ДПА.", "date": "2019.11.19", "title": "Осъдиха Русия в Страсбург, нарушила правата на трима с присъди за участие в протести"}
{"url": "https://www.24chasa.bg/novini/article/7888573", "text": "Парламентът ще обсъди на второ четене промени в Закона за корпоративното подоходно облагане, според проектопрограмата за седмицата. В нея са и промени в постоянни комисии. Депутатите ще гласуват и проект на решение за изменение на Решение на Народното събрание за възлагане на Сметната палата да извърши одит за съответствието на предоставената от Министерството на отбраната към НАТО информация, свързана с разходите за отбрана на България, съгласно класификацията и изискванията на НАТО. Предвижда се също първо гласуване на изменения в Закона за обществените поръчки, както и второто четене на допълнение на Закона за отговорността на държавата и общините за вреди. В програмата е включено второто гласуване на Законопроект за марките и географските означения, както и първото четене на промени в Закона за туризма. В петък е предвиден и редовният парламентарен контрол.", "date": "2019.11.19", "title": "Парламентът ще обсъди на второ четене промени в Закона за корпоративното подоходно облагане"}
{"url": "https://www.24chasa.bg/novini/article/7888585", "text": "Базиликата \"Сан Марко\" във Венеция ще има нужда от милиони евро за реставрация, след като беше наводнения миналата седмица за шести път за последните 1200 години, предадоха световните агенции. Базиликата е била личен параклис на венецианските дожи по времето на Средновековието и Ренесанса, припомня Ройтерс, цитирана от БТА. Според експерти мозайките и колоните на базиликата са били повредени от наводнението. Ще е нужно обаче известно време, за да се установят точните размери на щетите и точната сума, която ще е нужна за реставрацията. Но експертите казват, че вече е ясно, че някои от мозайките по пода са повредени до известна степен. Основата на някои колони също е повредена, посочва АНСА. Според експерти сега има опасност солните кристалчета, които са останали в мраморните подове и мозайките на базиликата, след оттеглянето на водата, да разядат повърхността и да отслабят структурата на криптата, която поддържа корпуса на църквата, допълва Ройтерс. Много от щетите ще могат да се видят само след няколко месеца, защото корозионният процес протича бавно, но неумолимо, казва Пиерпаоло Кампострини, ръководител на фондация Фабричерия, която следи за поддръжката и съхранението на базиликата. Той каза още, че в криптата, която пострада най-тежко в наводненията, колоните вече са били частично почистени от морската сол, предаде ТАСС. Кампострини каза, че цената на незабавното разчистване на храма ще е пет милиона евро, допълва Ройтерс. По повод парите за реставрацията на храма той каза: \"Имаме известно количество пари заделено настрана, но ще поискаме от правителството останалите\". Кампострини разказа още, че много организации и физически лица от целия свят предлагат финансова помощ. Базиликата \"Сан Марко\" привлича милиони туристи от цял свят всяка година и вероятно тази нейна популярност ще е от полза при намирането на средства, както се случи и с катедралата \"Нотр Дам\" в Париж, която пострада тежко при пожар на 15 април. Междувременно стана ясно, че руски олигарси са предложили един милион евро за подпомагането на Венеция, а руският диригент Валерий Гергиев организира концерт в италианското посолство в Москва с цел набиране на средства за града. Италианските власти по-рано днес обявиха, че ще отпуснат допълнително 65 милиона евро за възстановяване на Венеция. Парите ще бъдат за съхранение и защита на Венецианската лагуна. От тях 46 милиона евро ще бъдат насочени за възстановяване на самия град. Тази сума е допълнение към вече предоставените 20 милиона евро.", "date": "2019.11.19", "title": "Милиони евро ще са нужни за базиликата \"Сан Марко\"\nвъв Венеция след щетите от наводненията"}
{"url": "https://www.24chasa.bg/novini/article/7888963", "text": "Турският парламент гласува изменение на закона за данъците върху услуги, който предвижда въвеждането на данък от 2% за хотелски престой от 1 април 2020 г., заяви говорител на парламента пред РИА Новости. \"Парламентът прие някои изменения в закона за данъците върху услугите, включително такива за двупроцентен данък за настаняване. Останалите членове от закона все още се обсъждат\", каза източникът. Според него, след като законът бъде напълно приет, той ще бъде разгледан от специална комисия, която може да го приеме или изпрати за преразглеждане, предава  . \"Едва след одобрението на комисията, документът ще се счита за напълно готов да бъде изпратен за подписване от президента. От своя страна президентът може да използва правомощията си за преразглеждане или отмяна на определени членове от закона. Все още не може да се каже кога ще бъде напълно приет от парламента и комисията и изпратен до президента\", добави представителят на пресслужбата.", "date": "2019.11.19", "title": "Турция въвежда данък за отсядане в хотел"}
{"url": "https://www.24chasa.bg/novini/article/7887480", "text": "Агенция \"Пътна инфраструктура\" обяви тръжна процедура за избор на изпълнител на рехабилитацията на 7 км от второкласния път Костинброд - Берковица - Монтана, от 94-ти до 101-ви км в област Монтана, както и за надзор при изпълнение на строително-монтажните работи, съобщиха от пътната агенция. Проектът ще се финансира от Европейския съюз по програмата за развитие на граничните зони \"Интеррег V-A Румъния-България 2014-2020\", чрез Европейския фонд за регионално развитие. Началото на обекта е при 94-ти км след с. Благово в посока Монтана, а краят - при 101-ви км в Северната промишлена зона на Монтана, при пътния възел с обходния път на града. С изпълнението на проекта ще се възстановят технико-експлоатационните характеристики на отсечката, като се осигури оптимална скорост на движение и повишаване безопасността на движение. Предвижда се полагане на нова асфалтова настилка, разширяване на пътното платно в стеснените участъци до достигане на габарита на пътя. Ще бъде укрепен участък от 120 м със свлачищен процес при 95-ти км, в непосредствена близост до язовир \"Чернила\". Основно ще се ремонтира и моста при 98-ми км над река Огоста и жп надлеза при км 100, с дължина 64 м. Индикативната стойност на строително-монтажните работи е 5 549 515 без ДДС, а срокът за изпълнението им е 12 месеца. Оферти могат да се подават до 13 януари 2020 г. Прогнозната стойност за изпълнение на строителния надзор е 175 465 лв. без ДДС. Оферти ще се приемат до 20 януари 2020 г.", "date": "2019.11.19", "title": "Инвестират над 5,5 млн. лв. от ЕС в рехабилитацията на 7 км от пътя Берковица - Монтана"}
{"url": "https://www.24chasa.bg/novini/article/7887498", "text": "Близки на руски затворници осъдиха в отчаяно писмо до президента Владимир Путин изфабрикуваните или политически съдебни дела, които според тях са насочени срещу все повече хора, предадоха Франс прес и БТА. Семействата на няколко десетки затворници се обединиха през октомври в неформалното движение \"Майки срещу политическите репресии\", което осъжда съдебните действия срещу десетки участници в антиправителствените демонстрации след протестното движение през лятото. Към тях се присъединиха близките на младежи, обвинени в екстремизъм или тероризъм в непрозрачно дело, което според обвиняемите е съшито с бели конци от Федералната служба за сигурност (ФСС). Днес 16 членове на движението публикуваха отворено писмо, в което призовават Путин да започне разследвания за действията на правосъдието, полицията и ФСС във връзка с тези дела. \"Произволът, практикуван от правосъдието пред очите на цялата страната, подкопава доверието в съдебната система и държавата. Това, според нас, вреди на стабилността и благоденствието на нашата страна\", се казва в писмото. Няколко десетки членове на движението се събраха днес пред руската президентска администрация в центъра на Москва, за да предадат писмото на властите. \"Това е писмо на отчаянието. Много от тези съдебни дела завършиха с чудовищни присъди\", заяви за АФП Александра Криленкова - член на групата. Галина Мартинцова, чийто 26-годишен син може да лежи до пет години в затвора за предполагаемо насилие срещу полицаи, казва, че посланието до Путин е нейната последна надежда. В Русия обвиненията срещу младежи в участие \"в екстремистка организация\" напоследък зачестиха. Тази универсална формулировка дава възможност на властите да се борят едновременно срещу опозиционните движения, срещу расистки или религиозни групи. Руското правосъдие осъди също голям брой демонстранти на две до четири години затвор за \"насилие\" срещу полицията при неразрешените протести през лятото, на които те настояваха за свободни избори.", "date": "2019.11.19", "title": "Майки на руски затворници с \"писмо на отчаянието\" до Путин"}
{"url": "https://www.24chasa.bg/novini/article/7887585", "text": "Министърът на образованието и науката Красимир Вълчев ще изисква още по-строг контрол от началниците на регионалните управления относно училищното хранене. Това заяви той пред журналисти в Луковит, в отговор на въпрос, свързан с постъпилите със съмнение за хранително отравяне 22 деца в болница в Ямбол късно снощи, след като са обядвали в училищния стол в село Дражево, предаде БТА. \"Навсякъде, където има проблем, аз държа отговорен началника на регионалното управление, искам да има контрол и той да бъде строг. Искам да бъдат безкомпромисни. Ако кажа, че можем да осъществим достатъчен, тотален контрол, сигурно ще ви излъжа. Не можем. Достатъчно е да проверяваме от време на време по няколко училища, да се види, че контролният механизъм действа, особено там където има проблеми. Няма сигнал, на който да не сме реагирали\", заяви министърът. Той припомни, че от тази година средствата за безплатните закуски са вдигнати с 30 процента дневна стойност. По думите му конкретния случай в Ямбол му е трудно да го коментира, тъй като Българската агенция по безопасност на храните трябва да направи изследвания. Според него очевидно става въпрос за хранително натравяне. \"Това, което ние сме направили, изготвили сме механизъм за съвместна работа на институциите, най-вече Регионалните управление на образованието, Районните здравни инспекции и структурите на БАБХ. Регионалните управления могат да контролират директорите, те са възложители на храненето, като изключим схемите \"Училищен плод\" и \"Училищно мляко\". Заедно можем да направим по ефективен контрол\", добави Вълчев. Поводът на посещението на просветния министър е в Ловешка област са работни срещи с директори на детски градини и училища, и представители на местната власт в общините Угърчин и Луковит. \"Опитвам се да посетя колкото се може повече общини, Луковит е 110-тата. Основната ми цел е да проведа разговори с педагогическата общност, с директори на училища, детските градини по актуални проблеми в системата. Ние имаме постоянни предизвикателства, свързани с обхващането, редовната посещаемост, ефективното приобщаване на всяко едно дете в образователната система, подобряване на образователните резултати, което минава през това да имаме по-добри учители, да направим всеки един час по-интересен, да придобият децата ключовите компетентности\", посочи Вълчев. Други теми на срещите са възпитанието, дисциплината, взаимодействието с родителите. Министърът каза още, че тази година новообхванатите деца в училище са по-малко в сравнение с предходните години. Причината е, че в голяма степен тези, които са били извън образователната система, са включени. Сега целта е ежедневната посещаемост, както и децата, особено на които майчиният език не е български, да бъдат обхванати в детска градина.", "date": "2019.11.19", "title": "Министър Вълчев ще изисква по-строг контрол за училищното хранене"}
{"url": "https://www.24chasa.bg/novini/article/7887529", "text": "Българският офицер о.з. полковник Пеньо Пенев, служител на Разузнавателното управление на Генералния щаб, ще бъде отличен посмъртно от министъра на отбраната Красимир Каракачанов. Почетният знак на Министерството на отбраната „Свети Георги“ I степен за офицери ще бъде връчен на дъщерята на полк. Пенев арх. Валентина Върбанова на тържествена церемония в Министерството на отбраната, която ще се проведе на 20 ноември, сряда, от 12.00 ч. Наградата се връчва за изключителни заслуги на о.з. полк. Пеньо Пенев (1926 - 2015) към националната сигурност и отбраната на страната и съществен принос за укрепването на двустранните отношения между България и Турция.През целия си съзнателен живот о.з. полковник Пеньо Пенев е свързан с Българската армия. В средите на българското военно разузнаване той отдавна е легенда, макар, че извън службата почти никой не знае за неговата драматична съдба. След девет години престой в турски затвори, на 8 април 1964 г. тогава капитан Пенев е разменен срещу девет осъдени в България турски агенти. О.з. полковник Пеньо Върбанов Пенев е роден на 31 януари 1926 г. в село Дългач, Търговищко. След завършване на средно образование (1945 г.) постъпва като юнкер във Военното училище, а след това е произведен в чин подпоручик от танковите войски. По-късно завършва висше образование, специалност „Ориенталистика“. Владее безупречно турски език. Офицерската му служба започва в танковата бригада в Казанлък, после служи в Стара Загора. От 1 януари 1951 г. е назначен за оперативен работник в Разузнавателното управление на Генералния щаб (РУ ГЩ). След това като основен познавач на Турция работи в Министерството на външните работи. През 1953 г. под прикритието на вицеконсул е изпратен в резидентурата на българското военно разузнаване в Истанбул. Двете години, в които изпълнява поставените задачи, са едни от най-жестоките години на Студената война и на блоковото противопоставяне. През този период военното разузнаване и българското правителство придобиват много ценни масиви с информация благодарение на капитан Пенев. На 29 юни 1955 г. Пенев е арестуван от турските органи за сигурност в Истанбул по обвинение в шпионаж. За задържането му дълго време не е уведомена българската страна – нито посолството в Анкара и генералните консулства в Истанбул и Одрин, нито Министерството на външните работи в София. Измъчван е жестоко, за да признае принадлежността си към българското военно разузнаване. Пенев не издава нито многобройната си агентура, нито колегите си, като издържа на всички издевателства. Съдебният процес срещу него трае 5 години, в които се държи достойно и се защитава сам. Макар че отказва да ползва турски адвокат, му е назначен служебно държавен адвокат. Прекарва 9 години в турски затвори, където не е третиран като политически затворник, а е бил с криминални престъпници при нечовешки условия. Българските власти първоначално не реагират официално и не правят постъпки за издирването и освобождаването му. Министър-председателят по онова време Вълко Червенков заявява по случая Пеньо Пенев: „Не можем заради бълхата да изгорим юргана. Трябва да държим сметка за българо-турските отношения.“ В крайна сметка на 8 април 1964 г. Пеньо Пенев е разменен на ГКПП Капъкуле срещу 9 турски агенти. (Договаряният десети е пожелал да остане в България и е осъден за шпионаж.) Когато напуска турската територия, турският граничен караул е построен и взема оръжието „за почест“. В родината полковник Пенев отново работи в структурата на РУ - ГЩ, включително и като преподавател в нейната школа, която е със статут на факултет по стратегическо разузнаване на ВА „Г. Раковски“. Той е единственият случай, при който се нарушава правилото, че задържан дори за няколко часа не можа да бъда връщан отново на оперативна служба. Гласувано му е доверие и отново е изпратен на задгранична дипломатическа работа като консул в посолството на НРБ в Източен Берлин, ГДР (1978 – 1983 г.). След това е назначен в РУ - ГЩ за началник на отделение. На 4 април 2014 г. е награден от министъра на отбраната с почетен знак „За принос към Министерството на отбраната“. Автор е на книгите „Темида с пагони“ и „Прекършена младост“. О.з. полк. Пенев си отиде от този свят през януари 2015 г.", "date": "2019.11.19", "title": "Награждават посмъртно легенда на българското военно разузнаване"}
{"url": "https://www.24chasa.bg/novini/article/7887590", "text": "Лидерът на БСП - София и председател на групата на социалистите в СОС Калоян Паргов поиска спешно заседание на три комисии заради столичната \"Топлофикация\" и финансов одит на дружеството. Това стана по време на втората сесия на Столичния общински съвет, на която бяха гласувани съставите и ръководствата на всички комисии. Неговото изказване в началото на сесията беше по повод новината в медиите от понеделник за подадената оставка на изпълнителния директор на \"Топлофикация - София\" инж. Кремен Георгиев и за назначаването на Александър Александров за нов изпълнителен член на Управителния съвет на дружеството. \"Практиката директори на различни общински дружества да си подават оставката по лични причини не е от вчера, коментира Калоян Паргов. - От Надзорния съвет на \"Топлофикация - София\" обаче трябва да обяснят причините, довели до тази оставка, ако са им известни. Защото аз не мисля, че са само лични. Освен това, важно е да знаем малко повече за появята на нов човек начело на дружеството - от медиите разбрахме, че се казва Александър Александров, но ние не го познаваме. Настояваме да знаем как ще работи \"Топлофикация - София\" оттук-нататък\". По тази причина Калоян Паргов предложи след конструирането и гласуването на съставите и ръководствата на комисиите в СОС, да бъдат свикани спешно заседания на три от тях, които имат отношение по въпроса с \"Топлофикация - София\" - \"Инженерна инфраструктура и енергийно планиране\", \"Икономика и собственост\" и \"Финанси и бюджет\". \"Те трябва да изслушат членовете на Надзорния съвет и управителното тяло на дружеството с оглед моментното му състояние, причините, довели до оставката на изпълнителния директор и готовността за отоплителния сезон, обясни Калоян Паргов. - Освен това, новите общински съветници трябва да се запознаят със състоянието на \"Топлофикация - София\". Наложителен е и финансов одит на дружеството, предвид размера на дълговете му. През лятото, преди да приключи мандата си, предишният състав на СОС прие решение, с което даде ход за търсене на международен консултант, за да бъде предложен нов финансов модел за развитие на дружеството с цел оздравяването му. Време е да започнем да изпълняваме това решение\". Калоян Паргов настоя СОС да спази буквата на закона и следващото ръководство на \"Топлофикация - София\" да бъде избрано с конкурс, на който всички кандидати да представят концепциите си.", "date": "2019.11.19", "title": "Паргов иска спешни заседания на 3 комисии и финансов одит на \"Топлофикация - София\""}
{"url": "https://www.24chasa.bg/novini/article/7887638", "text": "Румънският премиер Лудовик Орбан заяви днес, че минималната заплата в страната може да бъде увеличена със 7,2% през 2020 г., като уточни, че в рамките на тази седмица ще бъдат уточнени предложенията за формулата за калкулиране, предаде информационният сайт \"Зиаре\", предаде БТА. \"В рамките на тази седмица ще уточним предложенията за формулата за изчисление на минималната заплата. Ако решим, че формулата за изчисление на минималната заплата ще се определя от нивото на инфлацията, индекса на растежа на потребителските цени и индекса на растежа на производителността, минималната заплата за страната може да се увеличи със 7,2 процента\", посочи премиерът. Сайтът уточнява, че при това положение брутната минимална заплата ще нарасне със 149,7 леи - от 2080 леи (еврото се разменя за 4,77 леи) в момента до 2230 леи, а нетната минимална заплата ще се увеличи с 83 леи - от 1263 леи в момента до 1346 леи.", "date": "2019.11.19", "title": "Румъния може да увеличи минималната\nзаплата със 7,2% през 2020 г."}
{"url": "https://www.24chasa.bg/novini/article/7887658", "text": "Националният план за нарастване на бюджета за отбрана се изпълнява и разходите по проекта за придобиване на нов боен самолет през тази финансова година по никакъв начин няма да засегнат бюджета през следващите години и той ще нараства, както е планирано. Това каза заместник-министър Атанас Запрянов в слово от името на министъра на отбраната по случай бойния празник на Сухопътните войски - 19 ноември, съобщиха от Министерството на отбраната. Това означава, че от ресурсна гледна точка развитието на модернизацията както на Сухопътните войски, така и на останалите видове въоръжени сили, е осигурено, е посочил Запрянов на днешното тържествено честване във Военната академия \"Г. С. Раковски\" в присъствието на президента и върховен главнокомандващ на Въоръжените сили Румен Радев, председателя на парламентарната Комисия по отбрана Константин Попов, началника на отбраната генерал Андрей Боцев, висши военни, дипломати, офицери от резерва. Заместник-министър Запрянов подчертал, че политическото ръководство на МО споделя загрижеността на командира на Сухопътните войски, за това че модернизацията е неизбежна, много важна, но се забавя. \"Това забавяне не се дължи нито на политически, нито на военни фактори, а на сложността на процедурите по превъоръжаване\", е уверил той. \"Благодаря Ви за усърдието и че не се огъвате пред трудностите. Запазихте своите способности и работихте настойчиво за тяхното надграждане. Разчитам на вас, не само като на най-големия вид въоръжени сили, но и като екип от професионалисти, от достойни воини и личности\", е заявил началникът на отбраната генерал Андрей Боцев в поздравлението си към личния състав на Сухопътните войски. Генерал Боцев акцентирал върху повишаването на възнагражденията на военнослужещите и цивилните служители във Въоръжените сили в три поредни години, както и на увеличения брой конкурси за военнослужещи и улеснените условия за назначаването им. Началникът на отбраната припомнил извършващите се ремонти и преустрояване на сградния фонд в редица военни формирования. Той заявил, че очаква сключване на договора за новите бойни машини през 2020 година. \"Отворихме пътя за реализация и на други ключови, макар по-малки проекти за ремонт, модернизация и закупуване на нова техника и въоръжение - като ремонта на танкове Т-72 и танковия мерник-далекоглед ТПД-К1\", е посочил ген. Боцев. На тържеството от името на министъра на отбраната с почетен знак на МО \"Св. Георги\" - I степен, е награден о.з. генерал-лейтенант Кирил Цветков, началник на Главния щаб на Сухопътните войски /2001 - 2003 г./. Награди от името на министъра на отбраната са получили и военнослужещи. За отлични резултати и висок професионализъм началникът на отбраната генерал Андрей Боцев е наградил седмина военнослужещи от Сухопътните войски.", "date": "2019.11.19", "title": "Бюджетът за отбрана през следващите години ще нараства, както е планирано"}
{"url": "https://www.24chasa.bg/novini/article/7887660", "text": "Сотир Цацаров е предложението на ГЕРБ и \"Обединени патриоти\" за шеф на Комисията за противодействие на корупцията и отнемане на незаконно придобитото имущество (КПКОНПИ). Това заяви шефката на групата на ГЕРБ Даниела Дариткова в кулоарите на парламента току-що. Създаването на икономическа стабилност и среда, лишена от корупция, привлича чужди инвеститори, обясни Дариткова. Самият Цацаров също бе в парламента по-рано днес - влезе в стаята на групата на ГЕРБ, но не застана на трибунката за брифинга. Предложението не е спонтанен, а дълъг процес. Той не желаеше, но намерихме аргументи, с които го убедихме, каза Емил Димитров - Ревизоро. Цацаров оставя институцията на прокуратурата с огромен авторитет, подредена и неопетнена, обясни и Явор Нотев от \"Атака\". Дисциплиниран и логичен човек, умен, професионалист, знае къде е границата между институциите и разделението на властите. Много добре съзнава колко е важно хората да имат доверие в институциите, аргументира се и бившия вътрешен министър Валентин Радев. Убеден съм, че той е човека за това място. Очаквайте подробности.", "date": "2019.11.19", "title": "ГЕРБ и ОП предлагат Сотир Цацаров за шеф на Антикорупционната комисия (Видео)"}
{"url": "https://www.24chasa.bg/novini/article/7887643", "text": "Няколко търговски вериги в Сърбия предлагат в асортимента си бонбониера, на чиято декларация ясно е посочено, че е \"внос от Косово\", пише в. \"Вечерне новости\", посочвайки, че това е нарушение на сръбската конституция, според която Косово е част от Сърбия. Вестникът добавя, че като се отвори кутията, се вижда, че шоколадовите бонбони са подредени във формата на карта на \"Велика Албания\". Компетентните органи, анализатори и представители на Сдружението на потребителите осъдиха остро продажбата на този продукт в Сърбия и настояха той незабавно да бъде изтеглен от продажба. Анализаторът Мишел Зубеница коментира, че подобно нещо не бива да се допуска в Сърбия. Той обясни че конституцията на Сърбия е категорична, че Косово е част от Сърбия, и затова продукти с косовска декларация не би трябвало да се продават. \"Всичко това ми е още по-непонятно, като се има предвид, че те /косовските власти/ от дълго време държат 100-процентовите мита за сръбски стоки и нашите фирми се затрудняват да пласират някакъв продукт в Косово. Освен това бонбониерата има формата на Велика Албания, което е директна провокация за всеки наш гражданин\", казва Зубеница. Националната организация на потребителите в Сърбия изтъкна, че надписът \"внос от Косово\" нарушава всички законови норми и представлява неуважение към гражданите.        ", "date": "2019.11.19", "title": "Бонбониера с картата на Велика\nАлбания продават в сръбски магазини"}
{"url": "https://www.24chasa.bg/novini/article/7887687", "text": "Оригинална партитура с менуети, която е написана от Волфганг Амадеус Моцарт, когато бил на 16 години, и е била в колекцията на Стефан Цвайг, бе продадена за 372 500 евро на търг на \"Сотбис\" в Париж, предадoха Франс прес и БТА. Ръкописът включва два менуета за оркестър, композирани от Моцарт през 1772 г. в Залцбург. Лотът имаше първоначална оценка между 150 хиляди и 200 хиляди евро. \"Става въпрос за единствена версия на партитурата - заяви експертът по музикалните ръкописи в \"Сотбис\" Саймън Магуайър. - Моцарт пишел първи версии, без впоследствие да ги преработва, за разлика от Бетовен.\" Ръкописът никога не е бил публикуван. Той е с няколко малки корекции, две от които е възможно да са от бащата на Моцарт - Леополд. Партитурата била съхранявана от сестрата на композитора Мария Ана, преди да попадне в голямата колекция на писателя Стефан Цвайг. По-късно станала собственост на швейцарския библиофил Жан-Франсоа Шапониер.", "date": "2019.11.19", "title": "Партитура на Моцарт бе продадена за 372 500 евро на търг в Париж"}
{"url": "https://www.24chasa.bg/novini/article/7887690", "text": "Бившият зам.-районен прокурор на Казанлък Кръстин Кацаров е оправдан по всички обвинения за натиск над магистрати, защото е бил невменяем. Това реши състав на Софийския градски съд (СГС) с председател Петър Сантиров, а ключов фактор за решението се оказа заключението на единайсеторната съдебно-медицинската експертиза. 11 професори и доценти от всички университети в страната са единодушни, че прокурор Кацаров е бил невменяем към момента на извършване на деянията, за които беше обвинен и не може да носи наказателна отговорност за тях. Заключението на експертите е, че той е страдал от временно биполярно афективно разстройство в тежка фаза, предаде lex.bg.  Заради това на финала на делото и прокуратурата пледира за оправдателна присъда за Кацаров. Разследването срещу него започна преди 4 години, когато прокурорът беше временно отстранен от длъжност, но в началото на 2017 г. беше възстановен след година и половина, тъй като разследването се проточи. Според лекарите обаче няма проблем Кацаров да работи като прокурор сега, тъй като е в ремисия, лекува се и в момента няма здравословен проблем. Той е подсъдим за престъпления против правосъдието, свързани с натиск над прокурори и над съдия, както и за опит за принуда, придружен със закана. Именно експертизите за вменяемостта на Кацаров станаха причина за забавяне на разследването, като в крайна сметка първите заключения бяха, че той може да носи отговорност за действията си. Според обвинението през пролетта на 2015 г. Кацаров подбудил своя колега от Районната прокуратура в Казанлък Дойчо Цанев да прекрати поради малозначителност разследване за наркотици срещу сина на негово приятелско семейство. Пак тогава подбудил друг прокурор от Казанлък – Мария Михайлова, да обвини двама души за длъжностно присвояване. Кацаров, който в един момент беше и и.д. шеф на прокуратурата в Казанлък, има обвинение и за това, че е склонявал друг свой колега да обвини кмета на Павел Баня в документно престъпление, да го задържи за 72 часа и да иска постоянен арест. Пред друг прокурор пък настоявал да наруши вътрешното си убеждение и да повдигне обвинение за грабеж по друго дело, като пак поискал арест за обвиняемия. Кацаров не се притеснил да склонява и съдията в Административен съд – Стара Загора Ирена Янкова, от която поискал да уважи жалбата на фирма за отмяна на заповед на РДНСК. Обвинението за опит за принуда е свързано с обаждане по телефона, при което опитал да принуди жител на Казанлък да убеди сина си да се откаже да търси правата си след нанесен му побой и отправени закани. Прокурорът казал на бащата на пострадалия, че ако синът му не оттегли жалбата си, щял да направи така, че да го вкара в затвора и там да бъде подложен на сексуално насилие от мъжа, от когото се жали. Името на Кацаров нашумя през 2015 г. покрай започнало тогава разследване срещу журналист заради репортажи за наводнението в Казанлък. Георги Манчев от „Пресс ТВ“ дори получи призовка, за да му бъде повдигнато обвинение за всяване на паника, но разследването беше прекратено, след като получи гласност.", "date": "2019.11.19", "title": "Прокурор е оправдан за натиск над колеги заради невменяемост"}
{"url": "https://www.24chasa.bg/novini/article/7887713", "text": "Британският премиер Борис Джонсън ще спечели най-вероятно парламентарните избори на 12 декември с незначително мнозинство. Предизборната кампания обаче дотук е вяла, с редица нереалистични обещания и от двете страни. Това заяви днес лидерът на Партията на Брекзит Найджъл Фараж, цитиран от Ройтерс и БТА. \"Единствената прогноза, която ще направя, е, че избирателната активност ще бъде ниска, ако ние, политическите партии, не успеем да вдъхновим хората да излязат и да гласуват за промяна\", каза Фараж пред привърженици в Питърбъро, катедрален град в Източна Англия. \"Наистина, изглежда, че партията на Борис ще бъде първа политическа сила. Наистина, изглежда той ще има незначително мнозинство\", заяви той. Фараж добави, че това са едни от най-безличните избори, които някога е виждал. \"Не мога да се сетя за друга кампания, която на този етап да е била толкова вяла\", каза той. \"Всеки ден чуваме обещания, 100 милиарда за това, 200 милиарда за онова\", добави той. \"Всичко това сме го чували вече. Моето впечатление е, че никой не вярва нито на дума от това, което се говори\", каза британският политик.", "date": "2019.11.19", "title": "Фараж: Премиерът Джонсън вероятно ще спечели предстоящите парламентарни избори"}
{"url": "https://www.24chasa.bg/novini/article/7887704", "text": "Гръцкият премиер Криакос Мицотакис обвини ЕС, че разглежда Гърция и другите страни за вход в Европа като \"много удобни паркинги за бежанците и мигрантите\", предаде АФП. В интервю, публикуванно в германския в.\"Ханделсблат\", гръцкият премиер изразява съжаление, че ЕС \"игнорира проблема\" за увеличаването на броя на пристигащите мигранти в Гърция, предава БТА. Над 1 350 души са пристигнали на гръцките острови в Егейско море в периода между петък и понеделник, според гръцката брегова охрана. Това не може да продължава така, каза Мицотакис, който бе избран на 7 юли. Европа разглежда входните страни като Гърция като много удобни паркинги за бежанците и мигрантите. Това ли е европейската солидарност? Не! Аз няма да го прием повече, заяви гръцкият премиер. Той реагира остро и спрямо Турция, която по думите ме \"се опитва да използва мигрантския въпрос като средство за натиск върху Европа\". Аз казах направо на президента /Реджеп Тайип/ Ердоган, че не може да използва мигрантите и бежанците като средство, ако иска да има добри отношеиня с Гърция, предупреди Мицотакис. Например, \"ако ние се обадим на екипите на турската брегова охрана и им посочим кораб с мигранти, която е напуснал турските брегове, не получаваме никаква реакция. Това е недопустимо, тъй като това нарушава споразумението ЕС-Турция за бежанците\", изтъкна Мицотакис. Грцъкото правителство заяви волята си да върне в Турция близо 10 000 мигранти до 2020 г. в съответствие със споразумението от март 2016 г. между ЕС и Анкара. В началото на октомври то обяви постепенно прехвърляне на 20 000 мигранти от гръцките острови към континенталната част до края на декември с цел разтоварване на пренаселените лагери на островите. Над 32 000 души живеят сега при мизерни условия в лагерите на островите Лесбос, Самос, Лерос, Хиос и Кос, които теоретично са с капацитет за едва 6 200 души.", "date": "2019.11.19", "title": "Мицотакис: ЕС разглежда Гърция като паркинг за мигранти"}
{"url": "https://www.24chasa.bg/novini/article/7887703", "text": "Швеция прекрати делото за изнасилване срещу основателя на Уикилийкс Джулиан Асандж, който в момента се намира в британски затвор, съобщи днес шведски прокурор, цитиран от Асошиейтед прес. \"Искам да съобщя за решението си да прекратя предварителното разследване\", каза на пресконференция заместник главният прокурор Ева-Мари Першон. \"След извършването на цялостна оценка на всичко, което се установи по време на предварителното разследване, преценявам, че наличните доказателства не са достатъчни за повдигане на обвинение\", заяви прокурорката, цитирана от Ройтерс. Четирийсет и осем годишният австралиец многократно е отричал твърденията, че е замесен в изнасилване, уж извършено през 2010 г. Кристин Храфнсон, главна редакторка на сайта Уикилийкс, написа в Туитър, че сега вниманието трябва се насочи към \"заплахата\", за която Асандж е \"предупреждавал от години: войнственото обвинение на САЩ и заплахата, което то представлява за Първата поправка на американската конституция\", отбелязва БТА. Днешното решение последва постановление на шведски съд от юни Асандж да не бъде задържан. Два месеца по-рано Асандж бе изведен от посолството на Еквадор в Лондон, където се ползваше от политическо убежище от 2012 г. Той незабавно беше арестуван от британската полиция и в момента излежава 50-седмична присъда във Великобритания за нарушаване на условията за пускане под гаранция през 2012 г. Асандж води съдебна битка да не бъде екстрадиран в САЩ, където срещу него е повдигнато обвинение за публикуване на поверителни документи, отбелязва АП.", "date": "2019.11.19", "title": "Швеция прекрати делото срещу Джулиан Асандж за изнасилване"}
{"url": "https://www.24chasa.bg/novini/article/7887741", "text": "Патиците в малък селски имот могат да продължат да крякат спокойно, постанови френски съд, като отхвърли жалбата на съседите, че птиците правят живота им нетърпим, съобщи Ройтерс. Съдът в гр. Дакс определи, че шумът от около 60-те патици и гъски на пенсионeрката Доминик Дут в подножието на Пиренеите в Югозападна Франция е в допустимите граници. \"Патиците спечелиха - каза Доминик Дут, след като научи решението на съда. - Много съм щастлива, защото не исках да ги коля\". Човекът, подал оплакването, се е преместил да живее от града на около 50 м от ограждението на патиците преди около година. Доводите му са били, че заради патиците не могат да се наслаждават на градината си или да спят на отворени прозорци. Той е поискал не само да му бъде осигурена незабавно тишина, но и обезщетение от 3500 евро. Съдебното дело в Дакс е поредното във Франция, което противопоставя традиционния начин на живот на село на съвременните стандарти, които идват от града. През септември френски съд постанови, че петелът Морис може да кукурига спокойно от ранни зори, въпреки оплакването на съседите, също граждани.", "date": "2019.11.19", "title": "Патици спечелиха съдебно дело във Франция"}
{"url": "https://www.24chasa.bg/novini/article/7887776", "text": "Украинската страна смята да повдигне на предстоящата среща на лидерите на \"нормандската четворка\" (Русия, Германия, Франция и Украйна) въпроса за връщане на цялата територия на Донбас под контрола на Киев. Това каза днес украинският президент Володимир Зеленски на съвместен брифинг с гостуващия премиер на Чехия Андрей Бабич. \"Искам да говоря за връщане, деокупация на Донбас в някакви повече или по-малко конкретни срокове. Ще говорим за това, аз ще поставя въпроса\", каза Зеленски, цитиран от ТАСС и БТА. \"Има сериозни въпроси, които са свързани със сигурността, има хуманитарни въпроси, социални, има въпроси, свързани с местните избори, за възможностите по които ние трябва да говорим след като там (в Донбас) няма да има никакви незаконни военни формирования\", отбеляза Зеленски. Той добави, че смята да постави и въпроса за срокове за размяна на пленници. Президентът подчерта, че Киев \"се готви много сериозно за тази среща\" и би искал да се постигнат \"реални резултати\" на тези преговори. Срещата на върха е планирана за 9 декември в Париж.", "date": "2019.11.19", "title": "Президентът на Украйна иска да обсъди в Париж сроковете за връщане на Донбас"}
{"url": "https://www.24chasa.bg/novini/article/7886588", "text": "Държавният фонд \"Земеделие\" (ДФЗ) публикува на сайта си пълен списък на къщите за гости, на които ще бъдат издадени актове да върнат 100% от получените европари. В списъка са посочени фирмите и сумите, които трябва да върнат. Фондът откри процедура по издаването на актовете за установяване на публично държавно вземане във връзка с проверка на къщи за гости, съобщиха от фонда на сайта си преди 4 дни. До момента са обработени 276 от общо 288 проекта, получили финансиране за изграждане по ПРСР 2007-2013 г. Открити засега са 253 производства за общо 46,4 млн. лв. От тях 158 проекта са с наложена пълна санкция от 100 процента за общо 43,1 млн. лв. Останалите 95 проекта са с частична санкция, която възлиза на 3,3 млн. лева. Проектите, на които не е наложена санкция към момента са 23. По останалите 12 инвестиции още няма произнасяне и са в процес на обработка. За тях е необходимо извършване на детайлизиран анализ и проверка, включително получаване при необходимост на информация и от други институции. Санкциите, които ДФЗ - Разплащателна агенция налага, са в резултат на събраните документи и информация по време на извършване на проверките от страна на фонда. Съгласно правилата се определя и размерът, подлежащ на възстановяване на част или цялата получена безвъзмездна финансова помощ - в съответствие със степента, тежестта и продължителността на установените нарушения. Най-честите нарушения при проектите за къщи за гости, констатирани от ДФЗ - РА, са свързани с неизпълнение на показателите на одобрения бизнес план. По-конкретно, установените нарушения за неизпълнение на реализираните приходи от подпомогнатата дейност, неизпълнение на ангажимента за създаване на нови работни места, липса на активи, за които е изплатена субсидията, както и изкуствено създадени условия, с цел получаване на предимство в противоречие с целите на мярката. От ДФЗ припомнят, че по разпореждане на министъра на земеделието, храните и горите през юни тази година бяха проверени всички проекти, получили финансиране за изграждане на къщи за гости по ПРСР 2007-2013 г., за които 5-годишния период на мониторинг не беше изтекъл. Екипите на ДФЗ провериха общо 295 къщи за гости. От тях 288 проекта бяха в период на мониторинг и 7 - в извън мониторингов период, по постъпили сигнали на журналисти. Проверките бяха извършени в присъствието на медиите. Общата субсидия за всички 288 къщи за гости възлиза на 81 млн. лв.", "date": "2019.11.19", "title": "Вижте кои къщи за гости трябва да върнат 100% от европарите и по колко"}
{"url": "https://www.24chasa.bg/novini/article/7886614", "text": "Започна работата по събарянето на истанбулското летище „Ататюрк\", най-голямото и използвано летище в Турция до миналата година, предава македонската информационна агенция „Макфакс“, цитирана от . Процесът ще продължи около два месеца. След откриването на новото летище в Истанбул старото беше затворено за полетите на гражданската авиация. Доскоро то беше използвано само от карго, военни и частни самолети. През 1933 г. от летище „Ататюрк“ бе изпълнен първият вътрешен полет от Истанбул до Анкара, с който бяха положени основите на турската гражданска авиация. Летището, което носи името на Ататюрк от 1985 г., обхваща площ от над 11 млн. кв. м и обслужваше милиони пасажери от вътрешни и международни полети.", "date": "2019.11.19", "title": "Започна събарянето на старото летище в Истанбул"}
{"url": "https://www.24chasa.bg/novini/article/7886619", "text": "Европейската сигурност зависи от евроатлантическото единство, ЕС не може да замести НАТО. Това заяви генералният секретар на пакта Йенс Столтенберг на пресконференция преди утрешната среща на външните министри от алианса. Той съобщи, че следващата седмица ще посети Париж, за да разговаря с президента на Франция Еманюел Макрон. Преди дни Макрон заяви, че НАТО е \"в мозъчна смърт\". Столтенберг посочи, че в НАТО не за пръв път има различия, но силата на организацията е в това, че различията винаги са били преодолявани с обсъждане, предава БТА. Стореното в последните години показва силата на алианса, коментира Столтенберг. При 29 съюзници винаги ще има различия - политически, културни, поясни той. По неговите думи днес се наблюдават различия в оценката за събитията в Сирия. Според него съюзниците са единодушни, че Турция има основателни притеснения за своята сигурност. Столтенберг заяви, че Китай инвестира силно във въоръжение от най-ново поколение и това се отразява на сигурността на страните от НАТО. Ядрените способности на НАТО са най-голямата сила за сдържане, посочи той. Генералният секретар допълни, че ядрените сили на САЩ, включително разположеното в Европа въоръжение, са най-голямата гаранция за европейската сигурност. Няма противоречие между европейското и трансатлантическото единство. Едното не е за сметка на другото, коментира Столтенберг. Той приветства връщането на задържаните от Русия украински кораби. Генералният секретар изрази надежда това да доведе до напредък по изпълнението на споразуменията от Минск и до постигането на политическо решение за Украйна. Столтенберг съобщи, че външните министри от НАТО утре ще обсъдят отношенията с Русия и Китай, енергийната сигурност, въпросите за оръжейния контрол. Разговорите ще обхванат също обявяването на космоса за част от оперативното поле на алианса. Генералният секретар поясни, че НАТО няма да въоръжава космоса, но следва да е в готовност да защити разположените в орбита технически средства, които осигуряват нормалното всекидневие. Космосът е все по-важен за военните дейности, допълни той. Столтенберг отказа да каже при какви обстоятелства в космоса НАТО може да пристъпи към задействането на чл. 5 от Вашингтонския договор за съвместна защита. По повод окончателното ратифициране на протокола за присъединяването на Северна Македония към алианса той съобщи, че остава още много малко. По неговите думи процесът няма да завърши в следващите дни, но изрази очакването Северна Македония да се присъедини към НАТО в първите месеци на следващата година.", "date": "2019.11.19", "title": "НАТО: Европейската сигурност зависи от алианса, ЕС не може го замести"}
{"url": "https://www.24chasa.bg/novini/article/7885795", "text": "„Дженеръл Мотърс\" (GM) представи новия си луксозен седан от среден клас Cadillac CT5 в Китай, с надеждата да обърне низходящата тенденция при продажбите си в най-големия автомобилен пазар в света, предава  . „CT5 се присъединява към CT6 и предстоящия да излезе CT4, за да създаде ново американско семейство от луксозни седани със задно предаване за купувачите на автомобили в Китай\", каза компанията в прессъобщение. Джойнт венчърите на ‚Дженеръл Мотърс\" са доставили 689 531 автомобила в Китай през третото тримесечие на 2019 г., със 17,5% по-малко спрямо миналата. Продажбите на автопроизводителя в Китай продължиха да спадат на фона на намиращия се в застой китайски автопазар. Проточващите се търговски фрикции между Китай и САЩ добавят още негативни фактори, посочват пазарни експерти. „Дженеръл Мотърс\" обяви плана си да представи 20 нови модела в Китай тази година. Около 2/3 от тях ще пристигнат през втората половина на годината, главно луксозни автомобили и SUV от среден и висок клас.", "date": "2019.11.19", "title": "GM пусна нов луксозен седан в Китай"}
{"url": "https://www.24chasa.bg/novini/article/7886718", "text": "Местните данъци и такси ще се увеличават, прогнозира икономистът Петър Ганев при представянето на ежегодния алтернативен бюджет, разработен от Института за пазарна икономика (ИПИ). Експертите предлагат два процента от данъка върху доходите на физическите лица да остава в общините, да се намали осигурителната тежест и да се прехвърлят част от вноските за здраве в частни фондове. Причините за увеличаване на местните налози са две - първата, че общините не разполагат с достатъчно собствен ресурс, обяви икономистът Петър Ганев, предаде  „Данъчен бюджет след избори. Това е ясно. Видяхме го през 2016-а и 2017-а, затишие 2019-а, почти няма промени. Очакваме, то вече имаше и заявки, че през 2020-2021 ще има покачване на данъците“, каза той. Най-вероятно ще бъде увеличена данъчната основа при имотните данъци, прогнозира Ганев, според когото два процента от подоходния данък също трябва да остава в общините, а не да стои в държавната хазна, както е в момента. „Това би бил ресурс в рамките на 876 милиона лева“, каза икономистът. Това ще промени и поведението на местните власти. „В момента ако кметът знае, че има фабрика за шиене, която плаща заплати на черно, кметът няма стимул да я гони тази фабрика, макар че той със сигурност я знае, ако е на негова територия, той няма да получи нищо, ако се изсветли, само ще влезе в скандал. В случая ще има голям стимул да сигнализира на НАП, тъй като всеки изсветлен доход ще му вкара пари в общината“, каза Петър Ганев.", "date": "2019.11.19", "title": "Институтът за пазарна икономика: Ще се увеличават местните данъци и такси"}
{"url": "https://www.24chasa.bg/novini/article/7886690", "text": "Само седмица след появата на новата стрийминг платформа „Дисни+“ компанията е поставена пред предизвикателство – хакери са откраднали личните данни и потребителски профили на хиляди потребители, предаде Би Би Си. На 12 ноември гигантът в шоубизнеса „Дисни“ пусна своята стрийминг платформа, като за часове счупи рекордите по регистриране на потребители. До края на седмицата 10 млн. души вече имаха профили, предава  . Още първия ден зрителите се оплакаха, че имат технически проблеми с новата платформа и пробваха да се свържат с техническата поддръжка на „Дисни“, но без успех. Оказва се, че още в тези първи часове от появата на новата платформа, хакери са успели да откраднат хиляди профили на потребители. Данните се предлагат срещу заплащане на черния пазар за около три долара – много под цената, която „Дисни“ са определили за услугата. Клиенти се оплакаха, че паролите и потребителските им имена са били сменени, след като заплатили абонамент за услугата. „На черно“ профилите се предлагат с подробна информация кога точно изтича дадения абонамент. При опит на потребителите да се свържат с поддръжката на „Дисни+“ те били карани да чакат часове наред на телефонната линия или в онлайн чат. От компанията все още не са коментирали хакерската атака", "date": "2019.11.19", "title": "Седмица след появата на \"Дисни+\" откраднаха личните данни на хиляди потребители"}
{"url": "https://www.24chasa.bg/novini/article/7886723", "text": "Приблизително 2,1% от хората в Европейския съюз са живеели в жилище без собствена вътрешна тоалетна. Това представлява намаление с 1,2 процентни пункта в сравнение с 2010 година, когато 3,3% от европейците имаха подобен жилищен дискомфорт. Евростат представи данните за 2018-а година заради днешния Световен ден на тоалетната - 19 ноември. Според същата статистика обаче цели 15,3% от българите са живеели в жилища без собствена вътрешна тоалетна. По този показател България е изпреварена единствено от Румъния, където повече от един на всеки четирима румънци (или 27,7%) е живеел в домакинство без вътрешна тоалетна, предаде  . Година по-рано (през 2017-а) 16,7% от българското население е обитавало жилища без вътрешна тоалетна, докато през 2010-а година този процент е бил цели 24,6 или близо една четвърт от българите. След Румъния и България в тази печална класация се намират балтийските републики Литва (10,6% от населението без вътрешна тоалетна), Латвия (9,9%) и Естония (5,3%). За разлика от тях делът на жилищата без тоалетна е под 1% в 19 държави-членки на ЕС, с най-ниски процентни близо до нулата в Германия, Люксембург, Холандия и Швеция.", "date": "2019.11.19", "title": "Над 15% от българите без вътрешна тоалетна у дома при 2,1% в ЕС"}
{"url": "https://www.24chasa.bg/novini/article/7886695", "text": "Децата са в добро общо състояние, въпреки че все още някои от тях са на системи. Вчера следобед, след като са се прибрали от училище, те са се почувствали зле и родителите са започнали да търсят екипи на Спешна помощ. Всички 22 деца, които са със симптоми на хранително отравяне, са настанени в болницата. Резултатите от пробите ще станат ясни най-рано утре. \"Двете ми деца са вътре и питам я по пътя какво си яла, вика ми яла съм манджа, някаква каша с пиле са яли, някаква закуска и се натравяха. Сега е по-добре, защото й включиха системите снощи и сега са по-добре децата, чакаме другите резултати какво ще докажат\", коментира пред  Христо Георгиев, бащата на едно от децата. \"Като се прибраха от училище започна това нещо. Болки, повръщане и се обадих на спешна помощ да дойдат да я вземат и сега е добре. Обаче всичката работа излиза от училище от столовата. То друго няма. Как си обяснявате това, че само деца от Хаджидимитрово са болни, а от Дражево не? Доколкото разбрахме тези деца не ядат това ядене от столовата, дражевските. Те си купуват закуски от магазина там, магазин ли там, барче ли, това\", каза Тома Георгиев, също родител. \"В момента се провеждат диагностични лечебни мероприятия и на тези, които се нуждаят от реанимационни дейности. Всички са в добро състояние за сега, защото болестта е в динамика. Взети са изследвания най-вероятно ще се докаже каква е причината, но са необходими няколко часа. Интересното е, че в едно училище се хранят, пък те са от друго село. Тук вече районна здравна инспекция също участва в доказване евентуално причината за това състояние на децата. Предполагам, че няма да има усложнения\". Това коментира Д-р Панайот Диманов, изпълнителен директор на МБАЛ „Свети Пантелеймон\" в Ямбол. \"Снощи екип от представител на Областна дирекция по безопасност на храните и ние от РЗИ посетихме училището и стола. Извършихме проверка на място. Помощник-готвачката дойде, но днес продължаваме епидемиологичното проучване. Ние викаме тук да дойде и да ѝ проверим документите, тъй като снощи не можа да представи такива. Продължаваме. Все още не можем да установим връзката. Наши колеги, двама лекари, бяха в спешно и инфекциозно отделение, които снимаха анамнеза на децата, които бяха приемани и в момента имаме 22 деца хоспитализирани в добро общо състояние\", каза Д-р Лиляна Генчева, РЗИ- Ямбол. От РЗИ-Ямбол казаха, че ще бъде наложена санкция на служителката в разливочната в училище, защото не е съхранила пробата на храната, която са консумирали децата. Днес заради случилото се и паниката сред децата, не всички ученици са на училище.", "date": "2019.11.19", "title": "Най-рано утре ще стане ясно от какво са се натровили децата в Хаджидимитрово"}
{"url": "https://www.24chasa.bg/novini/article/7886812", "text": "В Малта в четвъртък е бил арестуван мъж по подозрение, че е бил посредник в убийството на местната журналистка Дафне Каруана Галиция, съобщи днес полицейски източник, цитиран от Ройтерс и БТА. Смята се, че задържаният е свързал поръчителя на убийството на журналистката с мъжа, който е заподозрян в извършването му, както и с хората, които са помогнали за набавяне на взривното устройство за престъплението. Вестник \"Таймс ъв Малта\" пише днес, че правителството обмисля да помилва посредника, ако той помогне за задържането на поръчителя на убийството. Малтийският премиер Джоузеф Мускат потвърди ареста на неназования мъж и че той може да бъде освободен от отговорност, ако предостави информация, която да доведе до задържането на поръчителя на бомбения атентат през октомври 2017 г., съобщиха ДПА и Асошиейтед прес. Заподозреният е бил арестуван за пране на пари миналия четвъртък от полицията в Малта в сътрудничество с Интерпол и сега е държан при \"изключителни\" мерки за сигурност, каза още премиерът. Каруана Галиция беше автор на блог, в който обвиняваше в корупция и подкопаване на демокрацията малтийски политици от целия спектър. Тя беше убита от поставена в колата й бомба близо до малтийската столица Валета през октомври 2017 година. Гибелта й шокира Европа и повдигна въпроси за върховенството на закона на средиземноморския остров. През декември 2017 г. бяха заловени трима предполагаеми извършители на атентата, но възложителят на убийството още не е идентифициран, припомниха агенциите.", "date": "2019.11.19", "title": "Малта арестува посредник в убийството на журналистката Дафне Каруана Галиция"}
{"url": "https://www.24chasa.bg/novini/article/7886886", "text": "Сирийски гражданин е арестуван в германската столица по подозрение, че е подготвял терористични атентати. Това съобщи днес федералната прокуратура в Берлин, предадоха осведомителните агенции, цитирани от БТА. Федералната криминална служба и специални полицейски сили обискираха тази сутрин берлинския апартамент на 37-годишния заподозрян. По данни на следствието сириецът е започнал през януари да купува химикали и материали за направата на взривно устройство. От пролетта е членувал в група чрез приложението \"Телеграм\", близка до групировката \"Ислямска държава\", от която е получавал инструкции за приготвяне на експлозиви.", "date": "2019.11.19", "title": "Сириец е арестуван в Берлин за подготвянето на атентати"}
{"url": "https://www.24chasa.bg/novini/article/7886885", "text": "От една страна става дума за локална, а от другата - за глобална политика. Най-големият проблем в този \"тристранен\" съюз е, че той погрешно се интерпретира и защото все пак в някакъв смисъл, лично за мен, е от полза времето на объркване, поради това, че ми дава възможност да има за какво да пиша и по тази причина ще се опитам да разчистя някои заблуждения за срещата Рама - Вучич - Заев (премиерът на Албания Еди Рама, президентът на Сърбия Александър Вучич и премиерът на Северна Македония Зоран Заев, бел.ред.). Разбира се \"малкият Шенген\" не е \"хляб с масло\" и не може да напълни тракторите с бензин в Кавадарци, както би казал един мой скъп приятел. И разбира се за онзи, който няма пари да отиде до Белград, Тирана или Скопие, ще му бъде все едно какво се случва с малкия, а и с големия Шенген. Защото той няма да вижда в това триумф, независимо че ще преминаваме през тези страни само с лична карта, независимо че премахването на визите между страните от \"големия Шенген\" за обикновените граждани не представлява \"свършена работа\". Именно малкият Шенген е важно нещо. Важни са практиките от тази среща, защото на първо място възпират налудничавите истории за \"Велика Албания\" и \"Велика Сърбия\", а от друга страна с \"малкия Шенген\" Зоран Заев в своята страна показва как някой друг е отделил Македония от своя роден континент, първо я е откъснал от съседите, а след това я е откъснал и от онези, европейските. На Македония й трябваха цели единадесет години да докаже, че може да сътрудничи със страните от региона, а само за две години доказа, че може да сътрудничи и да подписва двустранни договори със страните от ЕС. С това още веднъж се потвърждава логичният факт, че страната не бива да бъде в изолация, т.е. че Македония не бива повече да си позволява да бъде в дупка. Ако някой преди дванадесет години ми кажеше, че само до две години ще приключат най-важните двустранни въпроси, от тогавашна перспектива бих сметнал това за катаклизъм, дори и за невъзможен сценарий. По-изненадващото за мен би било единствено, че такава последователност на събитията ще изведе напред Заев, когото днес някои политически шарлатани наричат мек, човек, който не знае какво върши, който срами страната. Искат да ни кажат, че не \"дясната ръка\" на Груевски (бившия премиер Никола Груевски, бел ред.) беше нашият най-голям проблем и нещастие. Но очевидно е, че Груевски вече го няма, не казвам, че е умрял или е преобразен в някоя друга форма на живот, както гъсеницата може да се превърне в пеперуда. Странна е тази метаморфоза на страната, някои нейни фази наистина причиняват на човек гадене, но всичко това на мен, все пак, ми е някак си странно. Най-странни са ми онези хора, които не желаят никакви метаморфози само защото им е било по-комфортно в едно завинаги приключило разделение на роли, които всеки от нас носи на раменете си. Сякаш животът е сценично представление или опера, в която винаги се знае кои са баритоните и кои тенорите. Зоран Заев трябва да капитализира този малък Шенген и за стотен път да ни покаже, че тази страна може да действа и по друг начин. Проблемът на тази страна не е Зоран Заев, а \"патриотичната\" опозиция, която тези дни гротескно се надсмива над \"Малкия Шенген\", бламира всичко заради тази либерализация, сякаш става дума за някаква незначителна дреболия, обяснявайки ни за стотен път как опозицията мисли и действа антиполитично. Всичко, което тя предлага като алтернатива, е губещо инатене и връщане към политиката, която повече от убедително е поразена и черно на бяло потвърдена като епицентър на проблема, а не като негово решение. Може и така да се каже - патриотите, които днес се обединяват, за да свалят актуалната власт, имат за цел да ревизират всичко, което бе направено досега, да коригират конституцията и Преспанския договор, а с това, тичайки отново към популизъм, са готови да предизвикат отново неизмерими щети на страната, а със сигурност и извън нея. А след това каквото дал Господ. А ако не стигнат доникъде, ако останат да тъпчат на едно място, както правеха през последните 12 години, за тях отново ще е добре. Такова мислене в основата си е антиполитично и антиисторическо, но свободно мога да твърдя без никакви угризения, че Македония с такава опозиция, която не разбира контекста и собствените си позиции, отново е готова да се спъне в същия камък. А тази грозна политическа история, все пак, остана зад нас. Сега сигурно се питате как е възможно вечно да се въртим в кръг. И защо Заев няма истинска алтернатива? Няма, защото онези, които се представят за алтернатива, действат като изнервена трупа от дилетанти. Изключението е в преоблечените груевистки радикали, хора, които не са готови за големи състезания, а там нещата могат да бъдат много по-сложни, отколкото в състезанията от \"трамвай лигата\" на терените между Скопие и Гевгели, ако ме разбирате какво искам да кажа. А за Малкия и Големия Шенген изобщо да не говорим. (Oт БТА)", "date": "2019.11.19", "title": "Значението на \"малкия Шенген\" - от Скопие през Белград до Тирана"}
{"url": "https://www.24chasa.bg/novini/article/7886915", "text": "Учени представиха първата глобална геоложка карта на скритата зад мъглива атмосфера сатурнова луна Титан, осеяна с обширни равнини, дюни от замръзнала органична материя, езера от течен метан и планини, хвърляйки светлина върху екзотичен свят и потенциален кандидат за търсенето на живот отвъд Земята, съобщават Ройтерс и Франс прес. Картата е изготвена на базата на радарни, инфрачервени и други данни, събрани от сондата \"Касини\", която изследваше планетата Сатурн и спътниците й от 2004 до 2017 г., предаде БТА. Титан, чийто диаметър е 5150 километра, е вторият най-голям спътник в Слънчевата система след юпитеровия Ганимед. Органичната материя - въглеродни съединения, които са важна предпоставка за развитието на живи организми, играе водеща роля на Титан. \"Органичната материя е ключова за възможността за живот на Титан, който според мнозина от нас би се развил в течния воден океан под ледената кора на спътника\", казва ръководителката на изследването Розали Лопес от Лабораторията за реактивно движение на НАСА в Пасадена, Калифорния. \"Хидроложкия цикъл\" на сатурновата луна с течни въглеводороди, които падат под формата на дъжд, текат през повърхността и се изпаряват обратно в атмосферата, е сравним с водния цикъл на Земята. Валежите са повсеместни на Титан, но екваториалните региони на спътника са по-сухи от полярните. Равнините и дюните, покриващи съответно 65 процента и 17 процента от повърхността, са доминиращи характеристики на средните ширини и екватора. Титан е единственото място освен Земята с басейни в течно състояние на повърхността. Основната характеристика на полярните региони на спътника са езерата и моретата от метан. На Земята метанът е газ, но на Титан е в течна форма заради мразовития климат. На места сатурновата луна е осеяна с хълмисти и планински райони, които съставляват 14 процента от повърхността й. Геоложката карта на Титан е изготвена седем години преди старта на планираната мисия \"Дрегънфлай\" на НАСА. В рамките й към спътника ще бъде изпратен дрон, който да изследва химията и годността за живот. По план \"Дрегънфлай\" трябва да бъде изстрелян през 2026 г. и да пристигне на Титан през 2034 г.", "date": "2019.11.19", "title": "Учени картографираха сатурновата луна Титан"}
{"url": "https://www.24chasa.bg/novini/article/7886916", "text": "Българските сухопътни войски са изправени пред нови предизвикателства. Отстояването на националните и колективни интереси става все по-сложна и отговорна задача, която изисква дълбока трансформация на цялостната система за отбрана, генериране и поддържане на адекватни способности и високо подготвени специалисти, командири и лидери. Това заяви президентът и върховен главнокомандващ на Въоръжените сили Румен Радев при откриването на тържественото събрание във Военна академия „Георги Стойков Раковски“ по повод празника на Сухопътни войски – 19 ноември, съобщиха от прессекретариата на държавния глава. Държавният глава изрази надежда, че изоставането в процеса на модернизация на Сухопътните войски ще бъде преодоляно и напомни, че винаги е настоявал модернизацията на трите вида въоръжени сили да тече едновременно като най-добър и балансиран подход. Модернизацията е единен процес на обща трансформация, подчерта Радев и изрази убеждението си, че ще се намерят механизмите Сухопътните войски да имат полагащото им се въоръжение и технологии. Като основен проблем пред Сухопътни войски държавният глава очерта дефицитът, неокомплектоваността с личен състав. „Тук трябва да бъде акцентът на усилията и трябва да се възстановят привлекателността и достойнството на военната професия“, каза Румен Радев и изрази увереност, че Сухопътните войски ще продължат все така отговорно да изпълняват задачите си, свързани с националната сигурност. Президентът посочи, че историята на Сухопътни войски е летопис на слава, героизъм, всеотдайност и безрезервна отдаденост на Родината. „Българските сухопътни войски са неразделна част от нашия народ, защото в цялата си история с героизъм и храброст са защитавали и служили вярно на своя народ. Доказали са, че са ключов фактор за суверенитета, териториалната цялост и независимостта на България“, подчерта в словото си на церемонията държавният глава. По думите на президента именно хората са най-силното и ефективно оръжие на Сухопътни войски, защото не са допуснали да бъде пленено българско бойно знаме дори в най-тежките и неравностойни битки. „Вие сте тези, които не отказвате нито една задача, поставена от държавното ръководство и в условията на ограничени ресурси, при липсата на съвременно оборудване и въоръжение продължавате да усъвършенствате своите способности и с чест и достойнство да изпълнявате вашите отговорни мисии“, каза още Румен Радев. На тържественото събитие присъстваха началникът на отбраната генерал-лейтенант Андрей Боцев, заместник-министърът на отбраната генерал-лейтенант Атанас Запрянов, командирът на Сухопътни войски генерал-майор Михаил Попов, офицери от видовете въоръжени сили, слушатели и възпитаници на военната Алма матер, ветерани.", "date": "2019.11.19", "title": "Радев: Отстояването на националните интереси изисква дълбока трансформация на системата за отбрана"}
{"url": "https://www.24chasa.bg/novini/article/7886949", "text": "Намираме се в централния лондонски район Сохо, известен със своите клубове. 4 ч. сутринта е. Хората започват бавно да излизат от заведенията. Някои са се струпали на изходите, чакайки за такси, други танцуват на тротоара, весели и много шумни. Нощната икономика заема все по-голям дял от британската икономика. Тя е петият най-голям икономически отрасъл в национален мащаб. На нея се падат най-малко 8% от заетостта във Великобритания, а годишните й приходи възлизат на 66 милиарда лири, според Асоциацията на нощните индустрии. В действителност растежът на бизнес активността през нощта накара кмета на Лондон да потърси помощта на талантливата телевизионна водеща и певица Ейми Ламе. От 2016 г. тя е първият \"нощен цар\" на британската столица и отговаря за града между 18 ч. вечерта и 6 ч. сутринта. \"Моята роля включва грижата за благоденствието и благосъстоянието на 1,6-те милиона души, които обикновено работят в Лондон (през нощта). Най-голямото ми безпокойство са 190 000-те души, които работят за Националната здравна служба тук в Лондон всяка нощ\", казва тя. \"Следват 150-те хиляди души, които работят в сектора на професионалните услуги - това включва всичко - от чистенето до работата за банки и финансовия сектор по целия свят\", продължава Ламе. \"Трети в списъка по численост са хората, които традиционно работят нощно време. В баровете, пъбовете и клубовете, в развлекателния бизнес. Нашата икономика през деня расте с 2%, а тази през нощта - с 2,2%\", казва Ламе. Нейният екип е провел, както твърди, най-всеобхватното изследване на нощната икономика в столица в целия свят. Групата смята, че е открила следващото голямо нещо, в което да бъдат инвестирани пари. \"Ние правим така, че народните заведения с музика на живо не просто да оцеляват, а да процъфтяват. Колко носят Адел или Ед Шийран на нашата икономика? Огромна сума. Къде започнаха те? В народни заведения с музика на живо - и инвестициите са там\", обяснява Ламе. Не всички обаче са съгласни, че работата 24 часа в денонощието, седем дни в седмицата, е нещо хубаво. Тони Кийт Джоунс е собственик на две будки за вестници в центъра на Ковънтри в постиндустриалната историко-географска английска област Мидландс. Той се оплаква, че местните власти погрешно не обръщат внимание на най-голямото нощно безпокойство на малък бизнес като неговия - по-високите равнища на престъпността. \"Ние имаме много сериозни проблеми с кражбите през нощта\", казва Джоунс. \"Престъпниците крадат от търговците на дребно в центъра на града и не получават никакво наказание, като изключим някой и друг укор. Освен ако не ги хванат милиони пъти, полицията не прави нищо по въпроса.\" Статистически, някои видове престъпления се извършват по-често през нощта. Доклад на властите в британската столица от 2016 г. установи \"употреба на алкохол при по-голям дял от престъпленията в Лондон през нощта, отколкото през деня\", както и че \" има тенденция районите с най-много насилие с пострадали хора през нощта да бъдат тези със силна нощна икономика\". В САЩ, Ню Йорк - градът, който никога не спи - си назначи кмет за през нощта. От 2018 г. г-жа Ариел Палиц официално е старши изпълнителен директор на Службата за нощния живот към кметството. Палиц идва от нощния развлекателен бизнес и е съгласна за предизвикателствата, пред които са изправени онези, които правят бизнес през нощта. \"Самата аз бях собственик нощен клуб в Ню Йорк 10 години. Така че мога да ви кажа от личен опит. Лесно беше, всеки може да се справи\", твърди тя. \"Нощната икономика в Ню Йорк генерира 35,1 милиарда долара от икономическа дейност и близо 700 милиона долара приходи от местни данъци. Нюйоркската полиция разви нова философия - тя прилага посреднически подход, вместо да задържа хора и да налага закона със сила.\" Но както и с икономиката, има няколко въпроса за това как е изграждана тази нова икономика - и, нещо важно, кой получава заплащане и кой - не. \"Нощните заведения правят много пари от неплатен труд като моя\", казва Дженан Юнис, която е колоректален хирург през деня и неплатен комик през нощта. Тя изнася представления на някои от най-известните комедийни сцени в Лондон. \"Трябва да има нещо тъмно в моята душа, но аз винаги съм работила през нощта. Цяла индустрия като моята процъфтява от неплатен труд - и ние съществуваме в сенките\", доверява Юнис. \"Собствениците на заведения може да получават все повече пари от програми на местните власти, но ще осигури ли някоя от тях реален растеж в дългосрочен план? Колко от тези пари отиват при онези, които генерират тази стойност?\", пита тя. Някои части от сектора обаче са в упадък и това сочи, че има промяна при нощната икономика. Много културни центрове бързо изчезват. Във Великобритания 44% от нощните клубове са затворили през периода 2005-2015 г., а 25% от пъбовете са били сполетени от същата участ от 2001 до 2016 г. по данни на Кралския институт за градско планиране. Алекс Грийн от групата за пазарни проучвания IBS World събира статистика от целия свят. Той казва, че нощните клубове във Великобритания намаляват от пет години. \"Това се дължи на променящите се потребителски предпочитания, модели на пиене, полицейския отговор, както и на обществения натиск, оплакванията от шума и антисоциалното поведение\", обяснява Грийн. Има логика. Отново в Сохо рано сутринта, от клубовете не излизаме толкова много хора, колкото преди едно десетилетие - може би аз съм част от изчезващото твърдо ядро на посетителите на нощни клубове. /БТА/", "date": "2019.11.19", "title": "Нарастващото значение на нощната икономика"}
{"url": "https://www.24chasa.bg/novini/article/7886989", "text": "Министерството осъди идеята на Турция да проведе нова военна операция в Северна Сирия, ако районът не бъде прочистен от елементите, смятани за терористични от Анкара, предава БТА. Направеното изявление е в отговор на предупреждението на турския външен министър Мевлют Чавушоглу, че Турция може да възобнови трансграничната операция \"Извор на мира\" в Сирия, ако кюрдските формирования Сили за защита на народа не изведат бойците си от турско-сирийската граница. САЩ и Русия не направиха необходимите стъпки. Ако териториите не бъдат изчистени /от кюрдски формирования/, то ние отново ще започнем операцията, заяви Чавушоглу вчера.", "date": "2019.11.19", "title": "Русия обяви, че е изпълнила ангажиментите си по изтеглянето на кюрдските бойци от турската граница в Сирия"}
{"url": "https://www.24chasa.bg/novini/article/7886956", "text": "Има индикация, че в проекторегламента за следващия програмен период 2021-2027 г. за България ще бъдат отпуснати 63 млн. евро за извеждане от експлоатация на блокове 1-4 на АЕЦ \"Козлодуй\". \"Ние ще се справим с финансирането на тази програма за извеждане на малките блокове до 2030 г.\", коментира зам.-изпълнителният директор с ресор \"Финанси, администрация и сигурност\" на ДП РАО Маргарита Коркинова в отговор на журналистически въпрос на брифинг след семинара на предприятието днес в София. Тя уточни, че по последната оценка недостигът на средства за програмата за извеждане на експлоатация на блокове 1-4 от АЕЦ \"Козлодуй\" до 2030 г. е 91 млн. евро. Маргарита Коркинова изтъкна, че българското съфинансиране се спазва от около 31-32 процента годишно от общите разходи. \"Засега нямаме проблеми във финансирането на тези дейности\", каза Коркинова. Освен това България изключително пестеливо изразходва средства за тези дейности. Тя даде за сравнение, че финансирането за извеждането на четирите блока у нас е по-малко, отколкото в Словакия, където се извеждат от експлоатация два блока. Според нея точно това прави страната ни по-силна, защото се \"прави нещо уникално с по-малко средства, отколкото в другите държави\".", "date": "2019.11.19", "title": "Отпускат 63 млн. евро за извеждане от експлоатация на блокове 1-4 на АЕЦ \"Козлодуй\""}
{"url": "https://www.24chasa.bg/novini/article/7885852", "text": "Китай продължава да доминира в списъка с най-бързи компютри в света по количеството, с което разполага, стана ясно в понеделник с публикуването на класацията Топ 500, съобщава  . Делът на инсталациите в Китай продължава да отчита силен ръст, който вече е 45,6%, а броят на системите 228. За сравнение този на САЩ е 23,4%. Общата разлика в производителността между Китай и САЩ се е свила. При САЩ делът е 37,1%, следван отблизо от Китай с 32,3%. Топ трите производители, що се отнася до брой на инсталациите, са Lenovo, Sugon и Inspur. Но Intel запазва водачеството на ниво чипове, като неговите процесори присъстват в около 94% от всички системи. Топ 10 на суперкомпютрите остава непроменен, като Summit и Sierra на IBM запазват първите две позиции, следвани от китайските системи Sunway TaihuLight и Tianhe-2A.", "date": "2019.11.19", "title": "Китай разширява водачеството си по брой на суперкомпютри в Топ 500"}
{"url": "https://www.24chasa.bg/novini/article/7885829", "text": "Промяна има в здравната комисия - досега тя се оглавяваше от д-р Веселин Милев, който вече ще ръководи тази за връзките с гражданите. Начело на здравеопазването застава д-р Антон Койчев от коалиционния партньор на ГЕРБ в София - СДС. Екокомисията отново ще е с шеф Лорита Радева от ГЕРБ, съпартиецът й - юристът Ботьо Ботев ще ръководи тази по местно самоуправление. Начело на комисията по образование и култура остава шефката на групата на ГЕРБ в СОС Малина Едрева, тази по икономика ще ръководи Николай Стойнев от ГЕРБ, а по инженерна инфраструктура Прошко Прошков. Досегашната шефка на комисията по транспорт Екатерина Йорданова вече ще отговаря за комисията по европейски програми, а спорта ще ръководи Таня Георгиева. Новосформираната група в СОС “Патриоти за София”, в която влизат четирима съветници от ВМРО и един от “Атака” получава ръководството на две комисии. Карлос Контрера от ВМРО ще ръководи тази по транспорт и туризъм, а Борислав Иванов от “Атака” - комисията по обществен ред. По-рано Иванов беше избран и за зам.-председател на СОС. До 31 декември пък работна група трябва да предложи проект за нов правилник за работа на СОС.", "date": "2019.11.19", "title": "От 13 комисии в СОС ВМРО и “Атака” оглавиха 2, другите - с шефове от ГЕРБ и СДС"}
{"url": "https://www.24chasa.bg/novini/article/7885841", "text": "Турски бойни самолети са извършили вчера 32 нарушения на гръцкото въздушно пространство в североизточната, централната и югоизточната част на Егейско море, съобщи в. \"Катимерини\", позовавайки се на гръцки източници от отбраната. Турските изтребители - шест F-16, два F-4 и четири CN-235 - са били прехванати от гръцки самолети според международните правила. Шест от тях са били оборудвани с оръжие, казаха още източниците, предаде БТА. ", "date": "2019.11.19", "title": "32 нарушения на въздушното пространство на Гърция от турски самолети"}
{"url": "https://www.24chasa.bg/novini/article/7875761", "text": "Фирма Вариа Ком е основен вносител и дистрибутор за България на резервни части за земеделска техника, произведени от испанската фирма BELLOTA. Стараем се да подържаме наличностти на всички най-търсени и не толкова търсени части. При нас ще откриете разнобразни размери и дебелини на дискове за брани,широка гама от лапи,обръщателни дъски, лемежи и др. При нас ще намерите всичко за  .", "date": "2019.11.19", "title": "Богата гама от резервни части поддържа Вариа Ком"}
{"url": "https://www.24chasa.bg/novini/article/7885818", "text": "Моят ангажимент и ангажиментът на държавата е от Севлиево до Германия произведеното да пътува само по магистрала. Поне 10 предприятия в Габрово и Севлиево решиха да направят инвестиции, когато им казах, че ще строим магистрала \"Хемус\". Това каза премиерът Бойко Борисов на церемония по повод 85-годишнината на \"Видима-Идеал\" Севлиево и откриването на нова производствена мощност в завода. \"Това е най-големият завод подобен в Европа. От Севлиево до Германия искам да се стигне по магистрала. На \"Боаза\" строят на пълни обороти. Вече като застанеш виждаш магистралата от единия до другия край изкопана. Идвам от обхода на Габрово, уникални мостове - готови, тунел - готов първият и на места асфалтиран, вече цялото трасе го има.  Мисля, че Севлиево стана едно добро място за живот, имате ли магистрала \"Хемус\", ще видите как добре ще се почувства добре. Ако не се вдигаше БВП, това не можеше да го направим. Поне 10 завода в Габрово и Севлиево направиха нови инвестиции, когато обещах, че \"Хемус\" ще подмине Плевен и Ловеч\", каза премиерът. Модернизацията на завода в Севлиево е свързана с автоматизация на производствените процеси и подобряване на условията на труд в завода за санитарна арматура, който води началото си от 1934 г.  Произведените в него смесители и душове се продават в повече от сто страни по света. След обиколката на новия завод главният изпълнителен директор на \"Идеал Стандарт\" в САЩ Торстен Тюрлинг подари на премиера позлатена санитарна арматура с пожелание да я сложи в кабинета си и да показва на посетителите си какво се произвежда в България. Тюрлинг каза, че това е първата произведена в новия завод санитарна арматура. Премиерът благодари за подаръка и каза, че ще го сложи до макет на  изтребителя F-16, за да показва на гостите си какви американски продукти са свързани с България. ", "date": "2019.11.19", "title": "Бойко Борисов: От Севлиево до Германия само по магистрала (Видео)"}
{"url": "https://www.24chasa.bg/novini/article/7885879", "text": "“Анализът на предизборния щаб, който ръководех, беше по-обективен и критичен от доклада на вътрешната опозиция и най-важното - дава визия занапред“. Това заяви зам.-председателят на БСП Кирил Добрев по БТВ. Според него алтернативният долумент е бил дребнав и единственото посочено решение е било оставка на ръководството. ”Това показва, че те нямат визия как да се развива БСП занапред. Говорят за отминали времена”, каза още той. Кирил Добрев отговори на някои от критиките на т.нар. вътрешна опозиция в партията, според които промяната е подмяна. ”Тук младежите се защитиха, защото това е обида към тях. Ако нещо сме свършили за тези 3 години, е, че изградихме и подготвихме едно цяло поколение. Подмяна е когато смениш Димитър Дъбов с Катя Николова, но промяна е, когато на мястото на Георги Пирински дойде Крум Зарков\", обясни Добрев. Относно обвиненията, че левицата се е превърнала от масова в електорална партия, зам.-председателят на БСП отговори, че има хора в ръководството, които през 1991г. поемат партията с 2 млн. гласа и същите хора са в ръководството, когато БСП постига 380 хил. гласа. “Цифрите показват кой превърна партията от масова в електорална. Отпреди 3 години показваме по-добри резултати\", каза още той. По повод твърденията за авторитарната партия, Добрев сподели, че си спомня как Сергей Станишев и Михаил Михов като председатели са решавали въпроса с различното мнение в партията - чрез изключване. “Погледнете Георги Първанов, Румен Петков, вижте всички изключени членове по страната. И тогава, и сега съм бил против подобни действия. Това, което искаме от вътрешната опозиция, е предложенията им да бъдат градивни, с мисъл за партията, а не спомени за миналото\", заяви Кирил Добрев. По думите му на Станишев би трябвало да събира социалистите в Европа и България, а не да е опозиционер на опозиционния лидер в България. “Нека Станишев има смелостта да признае, че иска отново да бъде лидер на БСП. Да каже - вярно е, мандатът ми в ПЕС приключва, БСП върви нагоре и е нормално пак искам да се яхна върху нея и да се кача на власт. Това са най-откровените думи, които може да каже Станишев. Убеден съм, че той иска отново да бъде лидер на БСП и по всичките му изказвания прозира само това”, каза още Добрев. Той подчерта, че се притеснява, когато критиките представляват обществено или партийно мнение, но не от политици, които представляват единствено себе си: “Те отдавна са забравили къде се намира тяхната партийна организация. Но държат сметка защо партията е станала от масова в електорална. А през цялото време търсят само електорални резултати\". По думите му процесът на промяна в БСП е болезнен, но единственият гарант, че процесите ще продължат, е линията, която е поела това ръководство. ”Знам, че това става трудно и бавно. Но в името на това да подготвим и изградим нови политици, всички усилия си струват\", обясни Кирил Добрев.", "date": "2019.11.19", "title": "Кирил Добрев: Вътрешната опозиция иска властта в БСП за себе си, не за новото поколение"}
{"url": "https://www.24chasa.bg/novini/article/7885917", "text": "Сръбската православна църква забрани откриването на дарената от България църква в Западните покраинини. Църквата е дарение от Дирекцията по вероизповедания в България и трябваше да бъде монтирана на Архангеловден в сръбското село Ракита. “Тази църква не е получила благословията от съответния епископ”. Това са казали от Нишката епархия пред телевизия N1, цитирана от BGNES. Оттам изрично са подчертали, че “в този храм не може да има богослужения”. Миналата седмица инициаторът на дарението – Сашо Златанов от Българския културно-информационен център, каза, че е получил благословия от Епархията. “Ние получихме благословията от Нишката епархия и църквата може да бъде поставена. Това ще стане когато получим и камбанарията. Отецът от Погановския манастир вече освети храма”, каза Златанов. Днес, обаче, от Нишката епархия твърдят, че “са разбрали за църквата от новините във вестниците и при тях не е пристигнала никаква молба”. Според тях ставало въпрос “за изцяло частна инициатива, която е извън юрисдикцията на Епархията и тя не се намира върху църковен имот”. В официалното съобщение от Нишката епархия подчертават, че “в църквата няма да има никакви богослужения и други църковни дейности”. БГНЕС припомня, че дарението предвиждаше православната църква да бъде инсталирана като преместваема монолитна конструкция върху частна земя, за да могат вярващите да посещават храма. В Западните покрайнини живее голямо българско малцинство. Само преди месеци сръбските власти върнаха обратно дарение на Софийската община за децата на 24 май, а на Деня на будителите отказаха и върнаха дарението за училищата. Преди по-малко от година те аресутваха и български лекари, които преглеждаха безплатно в Босилеград.", "date": "2019.11.19", "title": "Сръбската църква забрани откриването на дарен от България храм в Покрайнините"}
{"url": "https://www.24chasa.bg/novini/article/7885932", "text": "МВР задържа мъж и жена за убийството в бургаския квартал \"Долно Езерово\". Това каза главният секретар на МВР Ивайло Иванов.   Мъжът и жената са задържани във връзка с намереното с огнестрелна рана тяло край \"Долно Езерово\", коментира Иванов. Заедно с вътрешния министър Младен Маринов и представители на редица институции той даде началото на учение, свързано с авария в АЕЦ \"Козлодуй\". Ситуацията симулира изпускане на радиация и задействане на националната система за защита на населението. Трупът в бургаския квартал е бил открит на 18 ноември в землището на \"Долно езерово\". Все още не е ясно с какво точно оръжие е стреляно и кога, не е установена и самоличността на жертвата. По образуваното досъдбено производство са назначени множество експертизи. Работата по случая продължава от служители на отдел \"Криминална полиция\" при ОДМВР - Бургас и Второ Районно управление – Бургас под прякото ръководство на Окръжна прокуратура – Бургас. 17 човека са задържани при наркоакция в София, каза главният секретар на МВР Ивайло Иванов. На всички адреси, на които са правени обиски са намерени наркотици и пари. Групата, атакувана при акцията, била наблюдавана от една година.", "date": "2019.11.19", "title": "Двама задържани за убийството в Бургас, може да е случайна стрелба"}
{"url": "https://www.24chasa.bg/novini/article/7885933", "text": "Ултиматуми не приемам от никого. Ще реша в обозрим срок. Виждате, че не съм човек, който протака и използва различни машинации. Това заяви пред журналисти президентът Румен Радев в отговор на въпрос дали ще се съобрази с искането на Висшия съдебен съвет да подпише указа за назначаване на избрания за главен прокурор Иван Гешев в срок от 3 до 7 дни, както се подписвали указите за награждаване. Но отговорът на всички ваши въпроси е в Конституцията, четете внимателно и там ще си отговорите, добави държавният глава, цитиран от БТА.  Попитан дали ще се обърне към Конституционния съд за тълкуване, президентът Радев отново прикани да се чете Конституцията, където, по думите му, са всички варианти и отговорът на въпроса, като отново посочи, че ще се произнесе в обозрим срок, когато реши. На реплика, че настояването на ВСС е било това да стане от 3 до 7 дни, държавният глава коментира, че и той се е обърнал към ВСС с настояване, което те не са изпълнили по най-добрия начин.", "date": "2019.11.19", "title": "Радев: Ще реша в обозрим срок за указа за Гешев, всички отговори са в Конституцията"}
{"url": "https://www.24chasa.bg/novini/article/7885968", "text": "Пиян младеж без книжка удари полицейски автомобил в Хасково, съобщиха от полицията. Инцидентът е станал тази сутрин в 1:50 часа. 21-годишно момче от село Спахиево се е движило с леката си кола „Опел“ по улица \"П. Р. Славейков\". Не е спазило пътен знак Б-1 и е ударило движещ се по улица \"Епископ Софроний\" в посока улица „Добруджа“ служебен полицейски автомобил \"Грейт уол\" на Районно управление-Хасково. От удара колата е с материални щети - леко огънат преден ляв калник и предна лява врата. Водачите са тествани за алкохол, като тази на виновния шофьор е отчела 1,4 промила. Младежът е отказал кръвна проба. При справка се оказало, че е неправоспособен и не притежава свидетелство за правоуправление. Задържан е за 24 часа.", "date": "2019.11.19", "title": "Пиян без книжка се наниза на патрулка в Хасково"}
{"url": "https://www.24chasa.bg/novini/article/7885952", "text": "190 пpедставления, пърформанси, форматни събития, дискусии, изложби, “отворени врати”, театрални пътешествия и срещи зад кулисите, NT Live, импро театър, концерти, ателиета, фокуси, поетични рецитали, младежко творчество, изключително богата детска програма в София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали, Смолян, Перник и Шумен имаше в седмото издание на Нощ на театрите. Близо 68 000 зрители и над 1500 творци от различни театрални стилове станаха част от европейската платформа в България, съобщиха организаторите. Най-ранобудни в събота бяха Варна, Симитли и Благоевград, които дадоха старт на театралния маратон още в 10:00 часа. Във Варна символично Нощта беше „отворена“ с отварянето на вратите на Музея на куклите, който посрещна най-нетърпеливите малки фенове на театралното изкуство. Над 30 детски представления и ателиета включваше детската програма на Нощта. Две училища по сценични и екранни изкуства пък допълниха младежката програма на инициативата. В Пловдив имаше импровизационен спектакъл за деца и родители „Приказки за живота“, а в Бургас – цели 5 ученически събития с вход свободен. Турове зад кулисите имаше в Народен театър „Иван Вазов“, Софийска опера и балет и Театър София. В Пловдив зрителите се потопиха в предстоящото представление „Събитие“ с помощта на декорите, костюмите и актьорите от постановката, а театрите в Габрово и Хасково за първи път пуснаха зрителите в гримьорните, гардеробните, шивалните, сцената и коридорите. Предпремиерно световноизвестната режисьорка Вера Немирова разкри тайни от творческия процес на операта „Африканката“ пред публиката в Старозагорската опера и сподели част от съботната репетиция със зрителите. 5-часовото открито студио, в което гости бяха Юлиан Вергов, Теодора Духовникова, Дарин Ангелов, Владо Карамазов, Весела Бабинова, Луиза Григорова-Макариев, Ованес Торосян, Деян Ангелов, Антон Угринов, Христо Петков, Ина Кънчева, Диляна Флорентин и Биляна Генова, събра над 4000 гледания. Водещи бяха Полина Арнаудова и Инес Павлова.  „Толкова много емоции, любов и вдъхновение никога не сме получавали! Всеки миг си струваше, всяка усмивка и добра дума ще помним дълго, заредихте ни с много ентусиазъм и вече нямаме търпение да започнем подготовката за следващата Нощ! Сгъстихме Времето и Пространството и за няколко часа бяхме на едно по-хубаво, по-смислено и много одухотворено място! Благодарим на всички замесени, на всички зрителите в България и на всички, които гледаха 5-часовото ни студио из цял свят!“ – споделиха организаторите на Нощта на театрите в България. През 2020 г. Нощта на театрите ще е на 21 ноември. Форматът на Нощ на театрите няма аналог в България. Освен смяната на Времето и експеримента с Пространството Нощта случва стотици интересни съдържания, присъединява разнообразни локации, развива програма от сутринта до полунощ, дава възможност за изява на институционален и алтернативен театър, привлича зрители и участници от различни възрасти. Всичко това направи Нощ на театрите една от най-мащабните и силни театрални инициативи в България. Нощ на театрите 2019 е част от Календара на културните събития на Столична община", "date": "2019.11.19", "title": "68 000 зрители на Нощта на театрите в 18 български града"}
{"url": "https://www.24chasa.bg/novini/article/7885985", "text": "Млади мъже оцеляха по чудо след като близо денонощие бедстваха в Стара планина над Калофер. Те са преживели истински кошмар – срещнали са вълци, паднали са в пропаст и са зъзнели часове наред в река. Екшънът като на кино се е разиграл в нощта срещу вторник. Няколко планински спасители са участвали в акцията по издирването им, предаде    Мъжете, на 25 и на 26 години, са потеглили от град Калофер към връх Ботев в неделя около обяд в мъгла, влага и вятър. Те са се движили по зимната пътека към върха. \"Тръгнали са към връх Ботев. По пътя, в посока заслон Маринка, до един изоставен трафопост се натъкват на вълци. Панически започват да бягат назад. Така те попадат в улей, който минава през много пресечена местност\", каза кметът на Калофер Румен Стоянов. \"Единият от тях успява някак да се задържи. Връща се по маркировката и се качва до връх Ботев. Другият полита надолу. За радост, той успява да падне до реката. Тръгва по нея и стига до хижа Рай. Обадил се е оттам и е казал къде точно се намира и нашите спасители са го открили\", каза още той. \"Другото момче, което е било на Ботев връх, след подаването на сигнала, на другия ден тръгва за хижа Рай. Минавайки оттам съобщава на хижаря за случилото се. Той информира мен. Аз се свързах със спасителите и тогава той е слязъл при колата си и е разбрал какво се е случило с приятеля му\", разказа Георги Князов от туристическо дружество \"Калофер\".", "date": "2019.11.19", "title": "Младите мъже, изгубени в Стара планина, бягали от вълци"}
{"url": "https://www.24chasa.bg/novini/article/7886012", "text": "Българите са европейците с най-ниска очаквана средна продължителност на живота - 74.8 години, показват данни на Евростат за 2017 г. Преди България са Латвия (74.9 години), Румъния (75.3) и Литва (75.8). Средната за ЕС очаквана продължителност на живота за посочения период е била 80.9 години, като най-висока е била тя в Испания (83.4 години) и Италия (83.1), пише  Евростат отбелязва, че за периода 2015 - 2017 г. очакваната продължителност на живота при раждане на мъжете в ЕС е била 78.1 години. Средно те са живели с 5.4 години по-малко от жените. По региони централен Мадрид и вътрешен Лондон имат най-висока очаквана продължителност на живота сред мъжете – 82 години за периода 2015 - 2017 г. Следват региони в Италия и Обединеното кралство. Най-ниска е в Централна и Западна Литва, следвана от региони в балтийските държави членки на ЕС, България, Унгария и Румъния. В България тя е 71.4 години при мъжете и 78.4 години при жените (на последно място в ЕС). По-малко живеят мъжете единствено в Литва – 70.7 години. От българските региони най-ниска е средната очаквана продължителност на живота на хората в северозападната част на страната - 73.5 години, а най-висока - в югозападната (75.7). ", "date": "2019.11.19", "title": "Българите са с най-ниска продължителност на живота в ЕС"}
{"url": "https://www.24chasa.bg/novini/article/7885697", "text": "Вятърен парк Можура в Южна Черна гора, един съвместен проект в рамките на китайската инициатива „Един пояс, един път\", бе официално открит в понеделник, предава  . Фермата е построена от консорциума Shanghai Electric Power Company (SEP) и малтийската държавна енергийна компания Enemalta. Проектът се очаква да стабилизира местното електроснабдяване и помогне на Черна гора по-добре да използва възобновяемите си енергийни ресурси. Сред гостите на церемонията по откриването бяха министър-председателят на Черна гора Душко Маркович и неговият колега от Малта Джоузеф Мускат. Драгица Секулич, министър на икономиката, каза, че SEP и Enemalta ще оперират парка през следващите 20 години, след което той преминава в ръцете на Черна гора. По думите ѝ проектът показва, че базираното на зелена енергия развитие е постижимо и подчерта, че вятърният парк ще спомогне за местното производство на електроенергия, като в същото време намали въглеродните емисии. Изграждането на фермата започна през ноември 2017 г. Всичките 23 турбини са транспортирани и инсталира на място от SEP преди август миналата година. Тестовият период продължи около една година. Паркът се очаква да произвежда над 112 милиона киловатчаса електрическа енергия годишно, като по този начин се съкратят парниковите емисии с 95 000 тона годишно.", "date": "2019.11.19", "title": "Вятърна ферма, проект в рамките на „Един пояс, един път\" бе открита в Черна гора"}
{"url": "https://www.24chasa.bg/novini/article/7886019", "text": "Мъж, жена, баща и дъщеря, и още двама, изработвали фалшиви документи, са задържани на 15-ти ноември от специализираната прокуратура и ГДБОП, каза говорителят на спецпрокуратурата Сийка Милева. Групата се занимавала и с пласиране на фалшиви евро. Сигналът бил получен през февруари в сектор фалшификати в ГДБОП. Като информацията била изключително оскъдна, уточни зам. шефът на службата Стоян Темелакиев. Бандата работела в две направления. Едното изработване на неистински лични карти, международни паспорти, шофьорски книжки, акт за граждански брак, дипломи за основно, средно и висше образование, а второто - пласиране на банкноти от по 100 евро. Фалшивите документи били пласирани основно сред граждани от Северна Македония, Косово и с арабски произход. Цената се определяла от качеството и количеството, но имало и твърд ценоразпис. 600 лв. струвала изработката на международен паспорт и лична карта, 300 лв. - на шофьорска книжка, 350 евро на международен документ за управление на МПС , 180 лв. на документ за завършено основно образование, 250 лв. - за средно, а 650 лв. - за висше образование. 130 лв. се плащало за акт за раждане, а 100 евро - за психологическа годност за шофьор. На 15 ноември акцията се е провела в София, Кюстендил и Варна. Били претърсени 12 адреса, 7 коли и 11 обиска. В работилница бил превърнат автосервиз. Един от участниците бил заловен, докато изготвял фалшив документ в жилището си. Намерени били и български паспорти, обявени за изгубени и откраднати, като подходът на участниците в групата бил да променят първата страница и титулната снимка. Открити били печати на всички 28 подразделения на пътна полиция. Също така били изработвани и документи за работа предимно в Германия. Участниците в групата са осъждани за измами, някои от тях и за трафик на хора. Спецсъдът е оставил 6-ма в ареста, един е пуснат под домашен арест, един е с парична гаранция, а друг е без мярка за неотклонение.", "date": "2019.11.19", "title": "Задържаха семейна банда, изработвала фалшиви документи (Снимки)"}
{"url": "https://www.24chasa.bg/novini/article/7886082", "text": "От месеци очакваме решението на \"Фолксваген\". Първо надпреварата беше между Турция и България, после остана само Турция. Но след турската военна офанзива в Северна Сирия решението отново бе отложено. Сега има раздвижване, пише  . До края на тази година \"Фолксваген\" ще реши дали ще строи новия си завод в Турция. Това бе съобщено след заседание на Надзорния съвет на концерна. В средата на октомври \"Фолксваген\" за пореден път отложи това решение - заради турската офанзива в Северна Сирия, натъкнала се на остра международна критика. До този момент изглеждаше сигурно, че в съревнованието за завода Турция ще бъде предпочетена пред България, припомня германската осведомителна агенция ДПА. Малко след началото на турската военна операция в Сирия прозвуча и още едно важно политическо изявление по въпроса за бъдещия завод на \"Фолксваген\". Тъй като в концерна дялово участие има и германската държава - и по-точно провинция Долна Саксония, позицията на министър-председателя на тази провинция е решаваща за бъдещата инвестиция. В средата на октомври министър-председателят на Долна Саксония Щефан Вайл недвусмислено заяви, че при сегашните обстоятелства той лично не може да си представи, че такава инвестиция ще бъде направена тъкмо в Турция. Против са и синдикатите във \"Фолксваген\", които по закон също могат да спрат такова инвестиционно решение. Бернд Остерло, председател на Съвета на работниците и служителите във \"Фолксваген\", заяви, че изграждането на завод в Турция е неприемливо в момент, когато страната „се опитва да постигне своите цели с война и насилие\". Пред медиите Остерло добави, че на фона на историята на концерна по времето на националсоциализма \"Фолксваген\" е натоварен с особена отговорност. „Фолксваген\" е длъжен да постъпва морално\", каза Остерло. В отговор турската страна се опитва да спечели одобрението на синдикатите във \"\"Фолксваген. Баран Челик, президент на турския Съюз на износителите от автомобилната промишленост, казва пред „Ханделсблат\", че е отправил предложение към съответните турски синдикати да разговарят неофициално с колегите си във Волфсбург. Турски източници твърдят, че независимо от всичко разговорите между Фолксваген, турската автомобилна индустрия и правителството в Анкара продължават. В края на миналата седмица Баран Челик потвърди, че турското правителство продължава контактите с концерна. Същото заяви и министърът на индустрията Мустафа Варанк. А Алпер Канджа, шеф на турската асоциация на автодоставчиците, твърди, че \"Фолксваген\" продължава преговорите и с турските подизпълнители в автомобилния бранш. „Зюддойче Цайтунг\" цитира Канджа с информацията, че пратениците на \"Фолксваген\" в Турция дори са проучили въпроса с местата в детските градини и в училищата. Той лично продължавал да се надява, че „германците все пак ще дойдат\". Министър Мустафа Варанк, който преди това беше съветник на президента Ердоган, формулира турската позиция така: „Когато фирмите започнат да взимат политически решения, те всъщност игнорират интересите на своите инвеститори\". Варанк защитава турската военна офанзива в Сирия с аргумента, че била „борба срещу тероризма\". От турското Министерство на външните работи също демонстрират неразбиране по отношение на острата критика срещу турската военна операция. „Нашите съседки се казват не Белгия и Люксембург, а Сирия и Ирак\", казва високопоставен турски дипломат пред „Ханделсблат\". Този факт, според него, автоматично предопределял една по-различна външна политика. За Турция евентуалната инвестиция на \"Фолксваген\" е въпрос не само на престиж, коментира „Ханделсблат\". Защото евентуален провал на тази инвестиция тежко ще удари турската автомобилна индустрия, на която ще й трябва много време, за да излезе от кризата, пише изданието. А „Зюддойче Цайтунг\" припомня, че безработицата в страната продължава да расте и вече е достигнала 14 процента, като най-много работни места се закриват именно в промишлеността.", "date": "2019.11.19", "title": "Има раздвижване при \"Фолксваген\""}
{"url": "https://www.24chasa.bg/novini/article/7886095", "text": "16 наркодилъри са задържани при вчерашната акция на Специализираната прокуратура.  Те ще бъдат обвинени за участие в организирана престъпна група, съобщи Сийка Милева, говорител на Специализираната прокуратура.  У тях са намерени 240 000 лева, както и 9 кг дрога. Открит е и склад, в който са съхранявани наркотиците. Част от задържаните са заловени в момент на сделки. ", "date": "2019.11.19", "title": "16 наркодилъри в ареста"}
{"url": "https://www.24chasa.bg/novini/article/7886102", "text": "Намаляването на таксите за честотите вече е съгласувано и скоро ше бъде гласувана от правителството. по-ниските цени ще е обвързано с ангажимент на операторите да купят честоти в следващите 3 години. Това заяви министърът на транспорта Росен Желязков на конференция в София за 5G, организирана от КРС. По този начин се създавали условия за успешно развитие на новата технология. Регулаторът е готов да предостави честотите, каза шефът му Иван Димитров. Това се очаква да се случи в средата на следващата година. Оборудването за 5G струва близо 4 пъти повече от сегашните технологии, заяви Атанас Добрев, главен изпълнителен директор на Vivacom. Добрев припомни, че при стартирането на GSM мрежите и нас цената на телефоните е била 700-800 лв., а месната сметка - около 100 лв. И то само за разговори. Сега средната сметка е паднала на 10-15 лв., а телефон от среден клас е 200-300 лв. За абонаментен план с неограничени разговри и интернет се плащали 40-50 лв. Поради това Добрев не очаква цените за 5G да са по-високи от сегашните. Строителните режими трябва да се облекчат, за да се развие бързо новата технология, каза Джейсън Кинг - главен изпълнителен директор на Теленор. Той посочи, че 5G ще даде тласък на цялата икономика. 5G ще ни даде много нови възможности, каза Тодор Ташев, главен технически директор на А1 България. По-ефективно ще се използват честотите, което ше даде възможности за нови услуги и развитие на интернет на нещата. МРРБ е запознато с предложението за облекчаване на режима за антените за 5G, като идеята е тяхното изграждане е да се счита за текущ ремонт. От министерството били готови да обсъдят предложението, за да се стигне до работещо решение. Според министър Желязков има голям шанс режимът да бъде облекчен, за да окаже държавата подкрепа за развитието на новата технология у нас. Още повече, че ЕС е приел график, според който през 2020 г. трябва да има 5G мрежи в големите градове, посочи Желязков.", "date": "2019.11.19", "title": "Намаляват цената на честотите за 5G"}
{"url": "https://www.24chasa.bg/novini/article/7886138", "text": "Екземпляр от рядко срещаната порода снежен леопард беше заснет с инфрачервена камера в Китай. Животното било забелязано да се разхожда край скала на 4900 метра надморска височина в китайската провинция Съчуан, пише  . Управата на резервата и преди е засичала следи от леопарда, но за първи път е успяла да заснеме ясни кадри на редкия хищник. Снежният леопард е национално защитен в Китай и е обявен за застрашен вид от Международния съюз за защита на природата. По данни на организацията на свобода в световен мащаб живеят едва между 4500 и 7500 екземпляра.", "date": "2019.11.19", "title": "Заснеха рядко срещаната порода снежен леопард (Видео)"}
{"url": "https://www.24chasa.bg/novini/article/7886163", "text": "Московски съд призна за законно решението на по-ниска инстанция да бъде удължен до декември предварителният арест на американеца Пол Уилан, обвинен в Русия в шпионаж, предаде ТАСС, съобщи БТА. Апелативната жалба срещу тази мярка на бившия морски пехотинец, задържан миналия декември в руската столица, бе разгледана при закрити врати, тъй като делото съдържа данни, представляващи държавна тайна, посочва агенцията. 49-годишният Уилан, който има и други гражданства, отхвърля обвиненията, при все че според Москва е заловен на местопрестъплението. Той твърди, че делото срещу него е политически мотивирано. Ако бъде признат за виновен, Уилан ще получи присъда до 20 години затвор.", "date": "2019.11.19", "title": "Москва остави до декември в изолатор американец, обвинен в шпионаж"}
{"url": "https://www.24chasa.bg/novini/article/7886190", "text": "Турският президент Реджеп Тайип Ердоган заяви днес, че е информирал американския си колега Доналд Тръмп, че не е възможно Анкара да се откаже от руските зенитно-ракетни системи С-400, предаде ТАСС. Обяснихме на Тръмп, че Турция няма да отстъпи по въпроса за системите С-400, предава БТА. Обясних на Тръмп как Турция стигна до купуването на С-400 и той призна това наше право, посочи турският лидер, цитиран от телевизия НТВ.", "date": "2019.11.19", "title": "Ердоган информирал Тръмп, че не е възможно Анкара да се откаже от руските системи С-400"}
{"url": "https://www.24chasa.bg/novini/article/7886206", "text": "Двугодишен лъв е открит от специализирана оперативна група в жилищна сграда, разположена срещу училище в най-големия нигерийски град - Лагос. Смята се, че той е бил вкаран в сградата преди около два месеца. Величественото животно било успокоено в понеделник и прехвърлен в зоопарка Bogije Omu в гр. Леки, заяви пред Би Би Си ръководителят на екипа на оперативната група Инка Егбееми. Собственикът на животното е бил призован да се яви в полицията преди края на деня или ще бъде арестуван, предаде  От Държавното звено за санитарна безопасност и специални нарушения в Лагос открили лъва, след като жителите подали петиция до министерството на околната среда.", "date": "2019.11.19", "title": "Лъв охранявал частен дом в Нигерия"}
{"url": "https://www.24chasa.bg/novini/article/7886240", "text": "КНСБ и КТ \"Подкрепа\" ще протестират в края на месеца, дори и ако предложението от 1 януари 2020 г. първият ден от болничните да бъде за сметка на работника не бъде внесено официално. Това обявиха пред журналисти председателите на националните стачни комитети на КТ Подкрепа и на КНСБ Любка Георгиева и Тодор Капитанов. Те посочиха, че вече организират общ стачен комитет. Структурите са в готовност за национални протестни действия. Крайно време е българското правителство да разбере, че не може да си играе с нервите на българските граждани, не може да се подиграва с хората и да си прави експерименти, смятат от КНСБ и КТ \"Подкрепа\".", "date": "2019.11.19", "title": "Синдикатите протестират в края на месеца"}
{"url": "https://www.24chasa.bg/novini/article/7886252", "text": "65-годишна пешеходка е пострадала при пътен инцидент на улица „Свобода“ в Сандански. Това съобщиха от ОДМВР – Благоевград. Инцидентът е станал около 07.20 часа на 18 ноември. При него лек автомобил „БМВ“ с 46-годишен водач от гр.Сандански, движейки се с несъобразена с пътните условия скорост е блъснал с предната си лява част 65-годишна жена от гр.Сандански, пресичаща пътното платно. При инцидента пешеходката е пострадала с фрактура на таза и спукана глава. Същата е настанена за лечение в МБАЛ „Югозападна“ без опасност за живота. Пробата за наличие на алкохол в издишания въздух на водача на автомобила е отрицателна.", "date": "2019.11.19", "title": "Пешеходка с фрактура на таза и спукана глава след удар в Благоевград"}
{"url": "https://www.24chasa.bg/novini/article/7885737", "text": "Китайското правителство отпусна част от средствата за 2020 г. за намаляване на бедността на местните власти, съобщиха от Министерството на финансите в понеделник,  . Разпределените между 28-те целеви региона на провинциално ниво средства възлизат на 113,6 милиарда юана (16,2 милиарда долара) и са 90 процента от сумата за борба с бедността през 2019 г. Около 14,4 милиарда юана ще бъдат насочени за подпомагане на райони в крайна бедност, основно в Тибет, Синдзян-уйгурския автономен район и части от провинциите Съчуан, Юннан и Гансу. От министерството уточниха, че правото да разглеждат и одобряват отпускането на средства ще бъде делегирано на властите на окръжно ниво, както и че тези пари не трябва да бъдат използвани за проекти или задачи, които не са пряко свързани с избавянето от бедността. Китай си е поставил за цел да премахне абсолютната бедност до 2020 г. С наближаването на крайния срок страната се фокусира върху най-бедните жители, които обитават главно планински и отдалечени райони с неблагоприятни климатични условия и изостанала инфраструктура, както и такива със специални нужди.", "date": "2019.11.19", "title": "Китайското правителство отпусна на местните власти 16,2 млрд. долара за намаляване на бедността"}
{"url": "https://www.24chasa.bg/novini/article/7884336", "text": "Безпрецедентните наводнения във Венеция ще имат ефект като радиация при болен пациент от рак. Те няма да се видят веднага, а ще бъдат като Чернобил за града, тъй като тежките последствия от солените води ще се акумулират в течение на времето, посочва главният архитект Марио Пиана. “Базиликата “Сан Марко” сега изглежда цяла. Тя е като пациент, изложен на радиационно облъчване – първия ден изглежда така, сякаш нищо не се е случило. След време ще започнат обаче да му окапват зъбите и косите... За “Сан Марко” радиацията – това са извънредно солените морски води. Те не водят до рухване на криптата на базиликата, но съдържанието им ще разяжда все повече мраморните колони. Мрамори от вида “червен Верона” или зелен или пък глинестите мрамори с водата започват да набъбват. Изсъхвайки пък, се свиват. Едва тогава истинските щети ще започнат да се виждат”, казва пред в. “Кориере деле сера” Пиана, отговорен за всички реставраторски дейности на базиликата. От години екип от 15-ина експерти проверява всеки ден всеки процеп и стърготина в стените на базиликата. казва арх. Марио Пиана. Въпреки че досега няма сигнали за повреди по дървените части, заради солената вода те ще се появят след години.  Солта се смята за враг номер едно на културното наследство на Венеция, а водите, залели града тези дни, са по-солени от всякога. Те са като смъртоносно оръжие срещу мрамора, който е основна част от историческото и културното богатство на Венеция. Това е така, защото мраморът по принцип е порест и поради това е изложен на атмосферните фактори. След като бъде залят със солена вода, след време той изсъхва. Солта обаче остава, кристализира и увеличава обема си. Тя натиска кристалите на камъка, водейки до разрушаването им. Очаква се мраморните подове, след време. Вече са в действие т.нар. сини каски на културата – експертите, които защитават културното богатство на Италия. Как точно действат те? Едва след като мраморите бъдат изсушени, ще бъдат подложени на “компреси” с дестилирана вода, за да се отстрани поне отчасти солта. Като основен виновник за случилото се във Венеция се посочва нефункциониращата система от диги и шлюзове MОSE (съкращение от Mоdulo Sperimentale Elettromeccanico). Това е сложна инженерна конструкция, отделяща лагуната на Венеция от Адриатическо море по време на приливи. Веднъж щом се завърши и влезе в действие, би трябвало да бъде съставена от 78 подвижни шлюза, инсталирани в трите устия на пристанището в лагуната – Лидо, Маламоко и Киоджа.  Работата по реализиране на конструкцията започна пре 2003 г., когато премиер беше Силвио Берлускони. През 2014 г. обаче консорциумът “Венеция Нуова” мина под управлението на държавата, тъй като няколко от членовете му бяха През 2018 г. беше официално обявено, че са завършени 93 на сто от инженерната система. Идеята за нея датира още от 80-те години на миналия век - тогава се замисля проект за защита на лагуната на Венеция от водите, по-високи от 110 см. За 16 години са били отпуснати 5,5 млрд. евро за реализирането на проекта, но на практика набъбват до 8 млрд. евро със страничните дейности около него. Първоначално за него са ангажирани 700 души, но след това те стават 1500. На практика досега MOSE е струвала на Италия три пъти повече отколкото цялата магистрална връзка Sole (Слънце), свързваща Ботуша от юг до север. За тези милиарди евро, инвестирани в системата от диги, мнозина очакват, че би трябвало да са ангажирани най-добрите архитекти, инженери и учени в света, както и че би трябвало да са закупени най-качествените материали. Това обаче съвсем не е така, както стана ясно от разследванията за корупция, обхванали ръководството на консорциума по реализирането на проекта.  На всичкото отгоре датите за завършването му бяха отмествани няколко пъти в течение на годините. Според проучване са се появили използвана при тестовете, и тази при строежа на шлюзите. Първата била “инокс супердуплекс”, произведена във Виченца, а втората идвала от Източна Европа – и освен че била по-евтина, била и качествено различна от първата. Всичко това породи съмнения за структурната устойчивост на корозия във времето, което е основен елемент за конструкция от този вид. “Пускането в действие на MOSE сега е като да караш “Ферари”, която няма спирачки”, казва инж. Алберто Скоти, наричан “бащата” на проекта. Това е така, защото все още е незавършена. “Технически е възможно да бъдат вдигнати бариерите на системата, но след това нямаше да бъдем в състояние да следваме прилива, защото съоръженията все още не са готови. За да ги вдигнем в порядъка от половин час, колкото е необходимо, когато системата бъде завършена, са необходими три компресора. Днес разполагаме само с един. Щяха да ни бъдат необходими пет часа и всичко това нямаше смисъл”, казва инженерът пред италианските медии.  Според него MOSE може да Дори да са били затворени устията на Лидо и Киоджа, оставяйки отворено това на Маламоко, където тестовете са показали аномалии и вибрации, би се променило малко, или 10 см по-ниски води, при положение че те достигнаха 187 см. Евентуалното активиране на системата можеше да доведе и до наводнение на галериите, където работят техниците. Според инж. Скоти реалистичният пусков срок на проекта е 31 декември 2021 г. “MOSE е една мечта. Тя ще постигне целта Венеция да бъде защитена, без това да се вижда. Ще работи и при приливи на води, достигащи 3 м височина. И няма да допусне превръщането на лагуната в блато.”", "date": "2019.11.19", "title": "Наводненията във Венеция са като Чернобил - ефектът ще се  види след време"}
{"url": "https://www.24chasa.bg/novini/article/7886351", "text": "НАТО планира да признае космоса за своя нова оперативна сфера. Това заяви генералният секретар на Алианса Йенс Столтенберг, като поясни, че там няма да бъдат разполагани оръжия, предадоха РИА Новости и                                                                                                                                                                                                                                                                                                                                ", "date": "2019.11.19", "title": "НАТО планира да признае космоса за своя нова оперативна сфера"}
{"url": "https://www.24chasa.bg/novini/article/7886355", "text": "Талибаните казаха днес, че са освободили американец и австралиец като част от размяна на пленници с афганистанските власти, предаде Асошиейтед прес, цитирана от БТА. Представител на ислямистките бунтовници разкри, че двамата преподаватели в Американския университет в Кабул, отвлечени пред висшето учебно заведение преди повече от три години, са били пуснати в район в южната провинция Забул, който до голяма степен е под контрола на талибаните. Той обаче не уточни на кого са били предадени американецът Кевин Кинг и австралиецът Тимоти Уийкс. По-рано днес талибански източници съобщиха, че трима командири на бунтовниците са били освободени от афганистанските власти и вече са пристигнали в Катар, където е базирано политическото ръководство на ислямисткото движение. Сред освободените талибани е Анас Хакани - по-малкият брат на един от лидерите на екстремистите Сираджудин Хакани, който освен това оглавява страховитата мрежа Хакани. Останалите двама са Хаджи Мали Хан и Хафиз Рашид, командири от мрежата Хакани, посочва ТАСС. Афганистанският президент Ашраф Гани съобщи преди седмица за предстоящо \"освобождаване при условия\" на високопоставени талибани. Той каза, че е взел това \"много трудно решение\" в името на интересите на афганистанския народ, отбелязва АП. Вчера Гани е обсъдил по телефона размяната на пленници с държавния секретар на САЩ Майк Помпейо, съобщи Държавният департамент, цитиран от ТАСС.", "date": "2019.11.19", "title": "Талибаните освободили американец и австралиец при размяна на пленници"}
{"url": "https://www.24chasa.bg/novini/article/7886378", "text": "Районен съд -Петрич осъди мъж влязъл с моторна резачка в заведение заради силна музика. 100 лв. глоба ще трябва да плати С.Х.В. от петричко село за извършеното от него дребно хулиганство.  Мъжът е признат за виновен в това, че миналата неделя, около 01,25 часа, подразнен от силна музика, е влязъл в ресторант с моторен трион. Целта му била да демонстрира, че може да създаде повече шум. Отишъл е при музикантите и ги заплашил да спрат музиката с думите: \"Сега ще ви кажа аз на вас\". След това с веригата на моторния трион закачил и скъсал панталона на приближилия към него собственик на заведението Г. И.", "date": "2019.11.19", "title": "100 лв. глоба за мъж, нахлул с моторна резачка в ресторант заради силна музика"}
{"url": "https://www.24chasa.bg/novini/article/7886398", "text": "Териториална дирекция Южна морска обяви публична продажба чрез търг с тайно наддаване на златни и сребърни пръстени, гривни, обици, медальони, синджири и колиета с общо тегло 20.198 кг . Сред стоките, обявени за продажба има и четири сребърни часовника, три златни игли и два биберона със златен обков, съобщиха от Агенция \"Митници\". Златните и сребърните изделия са задържани при митнически проверки на МП \"Капитан Андреево\" в периода от 2016 г. - 2018 г. и за тях вече са приключили досъдебните или административнонаказателните производства. Двата биберона със златен обков, които се предлагат на търг, са открити през месец август 2016 г. Те били укрити в картонени пакети под леглото в шофьорската кабина на турски камион, влизащ в страната от Турция, заедно с още 601 златни накити, които също са предмет на продажба. За предстоящия търг златните и сребърни бижута са обявени в 8 групи, а желаещите за участие в търга следва да подадат заявление по образец за всяка група поотделно, както и ценово предложение. Купувачите на стоките е необходимо да притежават разрешение за извършване на сделки с благородни метали, съгласно чл.13 от Валутния закон. Условията за провеждане на търга са публикувани в официалната страница на Агенция „Митници“ - секция Публични продажби.", "date": "2019.11.19", "title": "Контрабандно злато, сребърни часовници, биберони със златен обков отиват на търг (Снимки)"}
{"url": "https://www.24chasa.bg/novini/article/7886472", "text": "Редактор от информационната агенция „Интерфакс” е изчезнал в Москва. Подозира се убийство, пише Би Би Си, като се позова на правоохранителните органи, цитирани от ТАСС,. Маргарита Игнатова е излязла в неделя сутринта и оттогава не е известно къде е, няма и връзка с нея. Заведено е дело за убийство, съобщават местните власти, предаде  . Неин колега заяви, че не се е появявала на работа и не се е свързвала с никого. Майката на Маргарита е съобщила, че дъщеря й няма как да дойде на работа, понеже не е вкъщи и тя не знае къде е. Предполага се, че в неделя изчезналата журналистка е отишла на църква и не се е прибирала.", "date": "2019.11.19", "title": "Журналист от \"Интерфакс\" изчезна в Москва, подозират убийство"}
{"url": "https://www.24chasa.bg/novini/article/7886534", "text": "Извеждането от експлоатация на хранилището за радиоактивни отпадъци в Нови хан ще започне след 2025 г. Това е специализираното поделение \"Постоянно хранилище за радиоактивни отпадъци - Нови хан\" /СП \"ПХРАО-Нови хан\"/. Новината съобщи ръководителят на група \"Извеждане на радиоактивни отпадъци\" Елка Атанасова към ДП РАО на семинар в София. Извеждането от експлоатация ще бъде поетапно, защото обектите на площадката на СП \"ПХРАО-Нови хан\" са относително независими по разположението си, физическата, радиационната защита и мониторинга. В момента се извършват дейности от подготвителния етап. В този етап се разработват нови технологии за демонтаж, обработка на отработени и закрити радиоактивни източници /ОЗРИ/. Освен това се извършва избор и доставка на опаковки за различните видове радиоактивни отпадъци /РАО/ и ОЗРИ съгласно крайната точка на тяхното управление. Разработват се и технологии за извличане на твърди радиоактивни отпадъци, биологични отпадъци, ОЗРИ и демонтаж на подземни хранилища. По думите на Елка Атанасова извеждането от експлоатация ще се извършва чрез извличане на РАО и ОЗРИ от хранилищните единици (надземни/подземни) с последващо сортиране, характеризиране, преработка, преопаковане, временно съхранение и превоз до съоръженията за дългосрочно съхраняване/погребване. След демонтажа на подземните съоръжения ще бъде извършено радиационно обследване и възстановяване на освободените площадки.", "date": "2019.11.19", "title": "След 2025-а спира да работи хранилището за радиоактивни отпадъци в Нови хан"}
{"url": "https://www.24chasa.bg/novini/article/7886556", "text": "Опасната дейност се извършва от две НПО-та, регистрирани в Благоевград, които имат заложени в уставите си цели и задачи, сходни със забранената у нас партия „ОМО – Илинден – ПИРИН“. Сред учредителите на едното сдружение фигурират и имена от ръководството на въпросната противоконституционна организация, съобщиха от пресцентъра на ВМРО. Това накара заместник министър-председателя по обществен ред и сигурност Красимир Каракачанов да поиска от главния прокурор прекратяване регистрацията на двете сдружения - „Гражданско сдружение за защита на основни индивидуални човешки права“ и „Антични македонци“. Такава възможност има съгласно разпоредбите на чл. 13 от Закона за юридическите лица с нестопанска цел. НПО-тата са регистрирани в Благоевград в периода от началото на август. В мотивите за учредяване им учредителите са заявили, че ще осъществяват дейност за подкрепа в различни насоки на „македонското малцинство“ в Република България. И двете сдружения са регистрирани за извършване на дейност в частна полза. В мотивите на сигнала Красимир Каракачанов посочва поотделно причините за двете сдружения, като основните са опасни сходства с дейността, извършвана преди години от забранената с решение на КС „ОМО – Илинден – ПИРИН“, опасни пропагандни дейности, които открито водят към сепаратизъм и извършване на процеси по формиране на малцинство, което е в противовес с Конституцията на Република България. За регистрацията на сдруженията се похвалиха в последния си брой на вестник \"Народна воля\", издаван от македонисти в Благоевград. Агенцията по вписванията на 30 август регистрира сдружение \"Гражданско сдружение за защита на основни индивидуални човешки права\" със седалище в Благоевград. В Устава му е посочено, че \"негови членове могат да бъдат всички граждани на РБългария с македонско и др. самосъзнание\", както и че ще \"Организира митинги и демонстрации в рамките на закона за отстояване и защита правата на своите членове и на правата на македонското малцинство в България\". Както е известно в България няма официално признато македонско малцинство, но тази НПО ще се бори за правата му. На 30 септември пък в АВ е регистрирано и второ сдружение \"Антични македонци\" със седалище в Гоце Делчев и председател Иван Гаргавелов. То пък ще проучва \"историята и културата на македонския народ от антично време до днес\" и ще доказва научно връзката между античните и съвременните македонци. От години македонисти правят опити да получат регистрация или като политическа партия или като сдружение, сменяйки именат си. Съдът обаче им отказва. В последните няколко години 4 сдружения получиха отказ от регистрация в АВ, но следващите две успяха да се легитимират.", "date": "2019.11.19", "title": "Каракачанов до главния прокурор: Опитват да правят македонско малцинство в България (Обновена)"}
{"url": "https://www.24chasa.bg/novini/article/7886376", "text": "Видеозаписите от служебна камера са основното доказателство срещу акушерката Емилия Ковачева, която бе осъдена да лежи в затвора за опит за убийство на бебето Никол. Има обаче и смечкаващи вината ѝ обстоятелства, които налагали наказанието да бъде коригирано с 2 г. - от 18 на 16 г. затвор, става ясно от мотивите към присъдата на втората инстанция - Софийския апелативен съд (САС). Те бяха публикувани в понеделник, след като “24 часа” съобщи за решението. В тях се посочва, че през 2015 г. акушерката е работела извънредно без “междудневни почивки”. Вземала по две 12-часови смени въпреки че професията ѝ е “рискова”. През март поела седем 24-часови дежурства, а до деня на побоя над детето (18 април) - три. Според магистратите “многобройни нарушения на трудовото законодателство”, открити от инспекцията по труда, “в значителна степен са улеснили” престъплението. Неизвестен остава мотивът на Ковачева да посегне на детето и да му нанесе 39 удара. Според съда акушерката няма психично заболяване и не страда от синдрома на “бърнаут” (професионално прегряване). За намалената присъда повлияли разкаянието ѝ пред съда, добрите ѝ характеристики през годините, тежкото ѝ семейно положение и фактът, че е вдовица с 2 деца. Според магистратите от значение е и продължителността на делото заради експертизи и разпити. По-лека присъда от 16 г. не може да се даде, тъй като на бебето е причинена черепно-мозъчна травма. 2 години след побоя се е отключила епилепсия, посочва САС. Детето имало 3 пристъпа, последната експертиза показала, че е добре.", "date": "2019.11.19", "title": "Разкаяние и тежък труд смалили присъдата на акушерката  Ковачева"}
{"url": "https://www.24chasa.bg/novini/article/7886583", "text": "\"Без да влизам в дебата за и против Гешев, съдия Дишева много трудно ще ме убеди, че е независима в работата си след големия резил през 2017 г. Тогава мъжът й все още е шеф в Демократична България (авторът вероятно има пред вид \"Да, България\" - б.р.) и те протестират срещу решението на правителството да построи втора кабинка от град Банско до ски зоната под нейния съдийски прозорец.\" Това написа икономистът Владимир Каролев в профила си във фейсбук. \"И \"случайно\" делото за Банско попада при съдия Дишева, \"случайно\" тя отказва да си направи отвод (очевидно няма нищо общо с протестиращия под прозореца й съпруг), \"случайно\" тя е в състава по определението, \"случайно\" след като политическата й обвързаност изтича в състава по решението влиза не тя, а съдия Соня Янкулова - \"случайно\" номинирани от близки до ДБ хора за председател на ВАС 3 месеца преди това, Янкулова \"случайно\" приема дословно аргументите на ДБ/Зелените, \"случайно\" ги преписва в определението по делото и с това \"случайно\" с това обръща 15-годишна съдебна практика при близо 70 съдийски състава (над 200 съдии), че в паркове може да се прави спортна инфраструктура. Още по-лошо, нейното решение тълкува закона превратно и генерално, което погребва и всички мераци на останалите туристически зони в български паркове да правят КАКВОТО И ДА БИЛО - дори кенеф. Та българският народ си има хубава мъдрост по тоя повод - каквито тия, такива и ония\", коментира още Каролев.", "date": "2019.11.19", "title": "Каролев: Съдия Дишева трудно ще ме убеди, че е независима след резила от 2017 г."}
{"url": "https://www.24chasa.bg/novini/article/7887088", "text": "Икономическият министър е подчертал предимствата на България като инвестиционна дестинация и е посочил, че в последните години се отбелязва стабилен икономически ръст, както и че страната ни е лидер в региона по финансова стабилност, макроикономическо развитие и състояние на кредитния рейтинг. \"България е сред страните с най-ниски данъчни ставки в Европа и се отличава с най-ниските оперативни разходи в ЕС\", е изтъкнал той и е допълнил, че активно се работи развитието на индустриалните зони в цялата страна и инвестиране в образованието. По думите му отчита се ръст на износа и на Брутния вътрешен продукт, а стоките които се изнасят от страната, са с висока добавена стойност, което подобрява конкурентоспособността на икономиката. Съществува потенциал за привличане на инвестиции в области, в които имаме конкурентни предимства като производство на части и компоненти за водещи световни производители на автомобили, иновации, информационни технологии и телекомуникации, машиностроене, електроника и електротехника, химическа и фармацевтична промишленост, както и проекти за изграждане и модернизиране на транспортната инфраструктура, е допълнил Караниколов. Световният турски бизнес съвет (DTIK) е основан на 26 декември 2007 г. като част от Съвета за външноикономически връзки (DЕIK), се напомня в прессъобщението. DTIK има за цел да обедини всички малки и разпръснати мрежи на турски предприемачи и успешни турски професионалисти, които са постигнали достатъчно високо ниво и достъп до процесите за взимане на решения в големи международни компании в чужбина.", "date": "2019.11.19", "title": "Турски компании проучват възможностите за инвестиции в България"}
{"url": "https://www.24chasa.bg/novini/article/7887113", "text": "Премиерът на Гърция обвини днес Европейския съюз, че третира страните на външните граници на организацията като удобни места за паркиране на мигранти, предаде АФП, позовавайки се на негово интервю. Кириакос Мицотакис каза през германския в. „Ханделсблат“, че ЕС „игнорира проблема“ с растящия брой мигранти в Гърция. Около 1350 души пристигнаха на гръцките егейски острови между петък и понеделник, сочат данните на гръцката брегова охрана. Те се добавят към над 32 000 души, които вече живеят в мизерни условия на Лесбос, Самос, Лерос, Хиос и Кос, където центровете имат общ капацитет за настаняване на 6200 души, предаде  „Не може да продължава така. Европа гледа на страните на пристигане, като Гърция, като на удобен паркинг за бежанци и мигранти. Това европейска солидарност ли е? Не! Не мога повече да приемам това“, казва Мицотакис, който стана премиер през юли. Той отправи критики и към Турция, като каза, че президентът Реджеп Ердоган се „опитва да използва миграцията като лост за натиск над Европа и постигане на отстъпки“. В началото на ноември Ердоган каза, че ще „отвори портата“ за милиони бежанци, държани в лагери в Турция, ако ЕС критикува неговата офанзива в държаните от кюрдите райони в Северна Сирия. Това бе поредната заплаха от серията подобни. „Честно казах на президента Ердоган, че не може да злоупотребява с мигрантите и бежанците като инструмент, ако иска да има добросъседски отношения с Гърция“, казва Мицотакис в интервюто. В началото на октомври той обяви, че до края на декември 20 000 души ще бъдат преместени от островите в континенталната част на Гърция, за да се облекчи състоянието на препълнените лагери.", "date": "2019.11.19", "title": "Премиерът на Гърция: ЕС ни третира като паркинг за мигранти"}
{"url": "https://www.24chasa.bg/novini/article/7887108", "text": "Един от само четиримата майстори, изработващи весла за прочутите венециански гондолиери, Паоло Брандолизио гази през наводненото си приземно ателие за трети път през една седмица на рекордни наводнения, изгубил надежда за всякаква помощ от страна на националните или местни институции. \"Ако това явление продължи да се повтаря, трябва да помислим как да се предпазим\", казва той и добавя: \"Защото предпазните мерки, предприети от политиците, изглежда са недостатъчни\" \"Трябва сами да помислим за себе си\", допълва той. На венецианците им е писнало от неадекватните според тях решения за справяне с увеличаващите се проблеми на града: рекордни наводнения, заплахите за околната среда и безопасността на населението от трафика на круизните кораби, и бремето върху обществените услуги от прекомерния туристически поток. Те се чувстват до голяма степен изоставени, като съвсем малко венецианци живеят в историческата част на града, за да могат да защитават интересите му и да го предпазят от превръщане му основно в туристическа атракция. Историческото наводнение тази седмица, белязано от три покачвания на водата над 1,5 метра и най-високото от 53 години покачване от 1,87 метра засили призивите за създаване на администрация, която да признае уникалността на Венеция едновременно заради концентрацията на културни съкровища и повишената й уязвимост. Щетите от наводнението се изчисляват на стотици милиони евро, но истинският им мащаб ще стане ясен след време. Архитектурните шедьоври като катедралата \"Сан Марко\" трябва да бъдат цялостно инспектирани, а увредените ръкописи от библиотеката на музикалната консерватория да бъдат прегледани от експерти, без да се споменават личните щети, понесени от хиляди жители и фирми. \"Срам ме е\", каза Фабио Морети, председател на историческата Венецианска академия за изящни изкуства, която някога е била ръководена от Тиеполо и Канова. \"Тези места са оставени на наше попечителство. Те не ни принадлежат. Те принадлежат на човечеството. Това е наследство, което трябва да бъде запазено\", допълни той. Отчаянието се разпространява далеч отвъд неуспеха да се завършат и активират 78-те подводни бариери, предназначени да предотвратят точно такива щети, каквито Венеция понесе тази седмица. Предвид, че системата все още не е завършена или частично изпробвана след 16 години работа и инвестирани 5 млрд. евро в нея, мнозина са скептично настроени дали тя някога ще заработи. \"Това е извънредно положение заради климата. Резултат от лошото управление на града\", каза Джейн Да Мосто, учен еколог и изпълнителен директор на неправителствената организация \"Ние сме тук Венеция\" /We Are Here Venice/, чиято цел е опазването на Венеция като жив град, а не като музей или увеселителен парк. Майсторът на весла Брандолизио вижда системни недостатъци в отговора на властите, включително провала на местните власти да предоставят незабавна помощ на нуждаещите се - празнина която бе запълнено от доброволци. Последното включваше мрежа от студенти, които помогнаха да се разчисти наводнената покъщнина на нуждаещите се и професионалисти като водачите на водни таксита, които предложиха транспорт по време на извънредното положение. Засега той взема нещата в собствените си ръце. За да защити работилницата си, където не само прави весла, но и орнаменти за дръжките на весла на гондоли или във вид на скулптури, Брандолизио твърди, че ще трябва да обмисли повдигането на пода с най-малко 20 сантиметра и купуването на помпа. Това са предпазни мерки, които дотогава не е смятал за необходими. \"Смятам, че ще изгубя най-малко две или три седмици в работа\", каза той и добави: \"Ще трябва да подсуша всичко. Много неща попаднаха под вода. Затова ще трябва да изчистя много инструменти, които могат да ръждясат. Ще трябва да се погрижа за мократа дървесина, която не мога да използвам, защото не може да бъде слепена\". На обществено равнище предложенията за по-добро администриране на града включват предоставяне на определено ниво на автономия на Венеция, на каквато вече се радват някои области като Трентино-Алто Адидже с нейното немскоговорящо малцинство, или предоставяне на данъчни облекчения за насърчаване нарастването на населението във Венеция. Едва 53 000 души живеят в историческата част на града, позната на туристите като Венеция, което е с една трета по-малко от преди едно поколение и намалява с близо 1000 души всяка година. Населението на островите в лагуната, включително стъклопроизводителят Мурано и плажната дестинация Лидо, е малко под 30 000 души и също намалява. Това означава, че по-малко хора ще се грижат за квартала си, ще следят за проблеми с поддръжката на обществените пространства или за изпаднали в нужда техни съседи. Мнозина напускат града заради нарастващите разходи или ежедневните трудности да живеят в град от канали, което може да превърне изпълнението дори на обикновена задача в малка одисея. Активистите казват също, че местните политици изглеждат по-задължени на населението от материковата част, нараснало до 180 000 души, които не са пряко засегнати, до голяма степен, от същите проблеми като жителите на лагуната. Те настояват за произвеждане на 1 декември на референдум, който да даде на историческия център и островите собствена администрация, отделна от управляващата гъстонаселения район Местре и индустриалното пристанище Маргера. Тези райони бяха анексирани към Венеция от фашисткия диктатор Бенито Мусолини. \"Именно защото имаме извънредно положение с климата, това нещо е още по-важно\", каза Да Мосто. \"Единственото нещо, което можем да направим с климата е да се подготвим. Това изисква подходящи политики и инвестиции, както и отговорни инженерни дейности. И понеже политическия контекст във Венеция е толкова сгрешен, в момента Венеция няма шанс\".", "date": "2019.11.19", "title": "Намаляващото население на Венеция е изправено пред все по-големи неволи"}
{"url": "https://www.24chasa.bg/novini/article/7887169", "text": "Два пъти и половина е ръстът на преките инвестиции у нас за първите девет месеца на годината според данните на БНБ. Това написа във фейсбук премиерът Бойко Борисов.  \"За януари – септември 2019 г. преките чуждестранни инвестиции в страната нарастват със 714.5 млн. евро (при увеличение с 283.4 млн. евро за януари – септември 2018 г.). Инвеститорите са добре дошли у нас и им благодаря за доверието в българската икономика. Държавата ще продължи своето сътрудничество с инвеститорите, което ще доведе до разкриването на още заводи, предприятия, бизнес сгради, нови работни места и по-високи доходи за хората\", пише още той. ", "date": "2019.11.19", "title": "Борисов: Два пъти и половина е ръстът на преките инвестиции у нас"}
{"url": "https://www.24chasa.bg/novini/article/7887077", "text": "На 18 ноември екипът на  отбеляза 19-ия си рожден ден и по традиция, след вътрешно гласуване, отличи репортер, кореспондент, оператор, продуцент и монтажист на 2019 година. Журналистите в нюзрума на bTV оцениха най-високо работата на Нели Тодорова през изминалите 12 месеца и тя получи признанието „Репортер на годината”. Журналистът с експертна насоченост в сферата на икономиката и бизнеса заслужи високото отличие с работата си по задълбочени журналистически разследвания, сред които  , както и с отразяването на значими събития като  , проследяването на проектите за АЕЦ „Белене” и „Турски поток” и други актуални теми от вътрешния живот на страната. За кореспондент на годината редакцията на   отличи Дани Атанасова с награда за работата ѝ по отразяване на събитията в Ямбол и региона. Признание за своя професионализъм получиха и: Борис Пинтев, който стана „Оператор на годината“ за трети път, Веселина Петракиева, която вече 4 пъти грабва приза „Продуцент на годината“, и Красимир Георгиев, отличен за „Монтажист на годината” за създаването на редица репортажи и филми за новините и актуалните предавания на телевизията. „ “, коментира Венелин Петков, директор „Новини, актуални предавания и спорт на bTV Media Group. През 2019 г. bTV засили позицията си на информационния източник с най-високо доверие по отношения на новините и актуалните събития, според резултатите от национално представително проучване, проведено от „Маркет линкс“ в края на месец октомври. Над 42% от анкетираните се доверяват на bTV Новините и актуалните предавания на телевизията. Признанието идва в годината, в която нюзрумът на bTV получи най-висока зрителска оценка за отразяването на две изборни кампании и редица други значими събития. Наред с всекидневните задачи и предизвикателства, през 2019 г. bTV реализира и най-високотехнологичния проект в историята на телевизията. Новото интегрирано студио е уникално за Централна и Източна Европа и вече няколко месеца е дом на новините, прогнозата за времето и спорта на bTV, на най-гледаните предавания в своя часови слот - „Тази сутрин“, „Преди обед“ и „Лице в лице“, като и на първото по рода си 360-градусово изборно студио в българския телевизионен ефир.", "date": "2019.11.19", "title": "Навръх 19-ия рожден ден на bTV Новините: Нели Тодорова е „Репортер на годината“"}
{"url": "https://www.24chasa.bg/novini/article/7887229", "text": "Българският патриарх Неофит прие днес новия посланик на САЩ у нас Нейно Превъзходителство Херо Мустафа. Срещата се състоя в Софийската св. митрополия, а на нея участие взеха Техни Преосвещенства Мелнишки епископ Герасим, гл. секретар на Св. Синод, Белоградчишки епископ Поликарп, викарий на Софийския митрополит, архим. Василий, протосингел на Софийска св. митрополия и ик. Николай Георгиев, началник на отдел „Връзки с обществеността” при Св. Синод. Това съобщиха от пресцентъра на Българската православна църква.  Нейно Превъзходителство изрази своята благодарност за възможността да се срещне и разговаря с предстоятеля на Българската православна църква в началото на своя мандат като посланик на САЩ в България. „Всеки ден се старая да отделям време да опозная вашия красив град, страната и прекрасните хора, които живеят тук”, каза г-жа Херо Мустафа. От своя страна патриарх Неофит обърна внимание на това, че страната ни има доста силна емиграция в Съединените щати, като допълни, че някои от нашите сънародници там са устроили добре своя живот в САЩ. „Мнозина са устроили своя живот на този континет. Успели са да устроят и своя духовен живот”, каза патриарх Неофит. Той допълни, че на територията на САЩ Българската православна църква има своя епархия, която обгрижва духовно хиляди българи. Той изрази и своите надежди някой ден сънародниците ни да се приберат в България. „Тази свързаност с историята я забелязвам навсякъде, не само в София, но и в цялата страна. Смятам, че е важно гражданите на всяка една държава да имат тези качества. Да бъдат горди със своята история, култура и традиции”, каза Нейно Превъзходителство. Тя сподели още, че първата й работа като дипломат е била в Гърция и допълни, че има опит от това колко важна е връзката на Православната църква в обществото. На приема бе повдигнат и въпросът за бъдещи съвместни проекти и дейности. „Надяваме се във времето тук да имам възможността да допринеса за още по-голямо сплотяване на взаимоотншенията ни и подобряването на жизнения стандарт в региона”, каза още Нейно Превъзходетлство. Срещата завърши с пожелание за ползотворна работа, както и бяха изразени надежди за бъдещи срещи и реализирането на общи проекти.", "date": "2019.11.19", "title": "Патриарх Неофит се срещна посланика на САЩ Херо Мустафа"}
{"url": "https://www.24chasa.bg/novini/article/7887177", "text": "Обединеното кралство е затънало в Брекзит повече от три години и на хората все по-малко им се слуша за безкрайната сага. В светлината на това може да се очаква истории за бизнесдама на име Дженифър Аркури, с която се смята, че премиерът Борис Джонсън е имал афера, да обсебят заглавните страници, особено по време на предизборна кампания. При нормални обстоятелства щеше да е така. Но във Великобритания има само една голяма история, за която всички в момента говорят, коментира  . В събота вечер принц Андрю даде скандално интервю пред Би Би Си за връзката му с обвинения за сексуални злоупотреби милиардер Джефри Епстайн, който се самоуби, докато чакаше съдебния процес. Херцогът на Йорк определи престъпленията на Епстайн като „непристойни“, след което се оправда, че просто искал да бъде учтив и определението му е наивно за сексуален престъпник. Обвинителката на Епстайн твърди, че била принудена да прави секс с принца в Лондон през 2001 г., когато е била на 17 години, а после още два пъти в Ню Йорк и на частен остров на Епстайн на Карибите. Принцът отрича обвиненията и заяви, че е готов да даде показания пред правосъдието при подходящите обстоятелства. Алибито му, поне за първата вечер е, че бил на пица с дъщеря си. Интервюто беше шанс за херцога да изчисти името си, но той се провали, коментират кралските кореспонденти. Скандалът стана още по-голям, след като британски таблоиди разкриха, че кралица Елизабет II е била наясно с това, което синът й се кани да разкаже. Три дни след разразилата се буря, нова обвинителка на Епстайн заяви, че е преживяла „ужасно и продължително сексуално посегателство“ и призова принц Андрю да сподели информация за бившия си приятел. Небивалият интерес е разбираем, а обвиненията са много сериозни. Човек със силата и влиянието, което само син на кралицата може да има, дава необмислени отговори в интервю, заснето в Бъкингамския дворец. Историята е огромна и заслужава широко отразяване. Трудно е обаче всичко това да бъде извадено от контекста на поредните предсрочни избори в Обединеното кралство. От началото на кампанията и премиерът Борис Джонсън, и лидерът на опозицията Джереми Корбин се опитват да избегнат дебата за единствения най-важен въпрос, пред който е изправена страната днес – брекзит. Вместо това се говори за работни места и заплати, без много подробности откъде всъщност ще дойдат парите. Обикновено предизборните кампании са време, в което лидерите искат възможно най-много медийно отразяване, за да продадат визията си за бъдещето на нацията. В деликатния момент, в който и двете страни все още обмислят какво точно да продадат, кралският скандал е добре дошъл за задоволяване на воайорството на публиката. И изглежда, че обществеността е напълно щастлива, че се разсейва от досадата на брекзит. Поне за седмица или две. Защото, съвсем по британски, сериозните дебати и сериозните решения продължават да предстоят.", "date": "2019.11.19", "title": "Принц Андрю не успя да изчисти името си, бил учтив към Епстайн"}
{"url": "https://www.24chasa.bg/novini/article/7887175", "text": "Репликата на оригиналния трабант, в който са се возили редица високопоставени личности в контекста на приемането на България в НАТО, двама генерални секретари на Алианса - Яп де Хоп Схефер и Манфред Вьорнер, както и Папа Йоан Павел Втори, пристигна в Главната квартира на НАТО в Брюксел, съобщиха от Външно. Експонатът е част от арт проект в изпълнение на Националния ни план от инициативи за отбелязване на 15-ата годишнина от членството на Република България в НАТО и 70-ата годишнина от създаването на Организацията на Северноатлантическия договор. Репликата на оригиналния трабант, дарена на НАТО от д-р Соломон Паси, вече е разположена на предвиденото за нея място. През следващите седмици предстои окончателното завършване на българския проект, който е част от цялостна концепция за оформяне на площите около Главната квартира. Площите ще бъдат оформени като панорамна градина, в която ще бъдат разположени настоящи и бъдещи експонати, предоставени от държавите-членки.  Оригиналният трабант е във Военноисторическия музей в София. Идеята за поставянето на репликата в Главната квартира е свързана и с прехвърлянето на Алианса в нова и модерна сграда, като част от процеса на модернизация и адаптация към съвременната среда за сигурност. Окончателното извеждане от експлоатация на старата Главна квартира на НАТО представлява затваряне на една голяма и наситена със събития глава от историята на Алианса. Поставянето на различни експонати като парче от кулите близнаци, разрушени по време на терористичните нападения в Ню Йорк на 11 септември 2001 г., част от Берлинската стена, включително и репликата на едноименния трабант, целят да припомнят на посетителите важни моменти от историята на Алианса, включително неговото разширяване на изток. През далечната 1991 година в България за първи път пристига генерален секретар на НАТО, като тогава постът се заема от Манфред Вьорнер. Кратката разходка на Манфред Вьорнер и Соломон Паси с трабанта по улиците на София става сензация за времето си. Самото посещение е ясен сигнал за подкрепата за евроатлантическата ни интеграция. През 2004 г. страната ни стана пълноправен член на НАТО. Символиката от поставянето на българския експонат в Главната квартира на НАТО се усилва и от факта, че през 2019 г. се навършват 20 години от първото разширяване на НАТО след края на Студената война. Утре вицепремиерът и министър на външните работи Екатерина Захариева ще участва на срещата на министрите на външните работи на страните-членки на НАТО в Брюксел.", "date": "2019.11.19", "title": "Най-известният български трабант бе изложен в щабквартирата на НАТО"}
{"url": "https://www.24chasa.bg/novini/article/7887234", "text": "На 19-ти ноември 1969 г. астронавтите от мисията „Аполо 12” Пийт Конрад и Алан Бийн се превръщат в третия и четвъртия човек, някога стъпвали на лунната повърхност. Тяхното изумително постижение се случва само шест месеца след грандиозния успех на „Аполо 11”. Макар и екипажът на „Аполо 12” да е вторият, който поема по този път, неговата отговорност не е по-малка, тъй като Конрад, Бийн и Гордън се очаква да повторят постижението и да затвърдят мястото на САЩ в космическата надпревара, предаде  Въпреки това мисията „Аполо 12” често бива забравена. Може би това се дължи отчасти на иронията на съдбата, която я поставя между две много по-тиражирани от медиите мисии от програмата „Аполо” на НАСА. „Аполо 11” е име, което всички свързват с подвига на Нийл Армстронг, Бъз Олдрин и Майкъл Колинс, които правят нещо революционно, нещо, за което никой не е вярвал, че ще бъде осъществено преди края на века, дори и след това. Мисията „Аполо 13” пък е известна като първата, която претърпява сериозна повреда извън земна орбита, и въпреки това успява да се върне благополучно на Земята. Ето защо подвигът на „Аполо 12” често бива забравян и все пак приносът на тази мисия към науката не може да бъде отречен, нито изтрит от историята. Планираното излитане на „Аполо 12” за 14-ти ноември 1969 г. се осъществява въпреки мъгливото и дъждовно време. Според инженерите на НАСА лошите климатични условия не биха попречили на излитането, тъй като самата ракета носител била пригодена за подобни метеорологични условия. По-малко от минута след излитането си ракетата е ударена цели два пъти от мълния. Наземният контрол за момент губи връзка с екипажа, но след това тя е възстановена и всичко изглежда да е наред. Дори това драматично събитие не е в състояние да спре героите на „Аполо 12” да достигнат Луната. Изглежда нереално, че зоната на естествения земен спътник, където Пийт Конрад и Алан Бийн кацат, носи името „Океан от бури”. Това, което екипажът на „Аполо 12” преживява, би накарало мнозина да се оставят на страха да ги завладее. Конрад, Бийн и Гордън обаче не позволяват това да провали мисията им. Някои хора казват, че здравото и истинско приятелство помежду им е помогнало в този така критичен момент. Други отдават заслугите на тяхната смелост, кураж и изключителен професионализъм. Конрад и Бийн извършват редица на брой експерименти по време на краткия си престой на лунната повърхност. Те събират и много скални проби – общо 34 кг., с почти 13 кг. повече от екипажа на „Аполо 11”.", "date": "2019.11.19", "title": "„Аполо 12” – да стигнеш до Луната след два удара от мълния"}
{"url": "https://www.24chasa.bg/novini/article/7887300", "text": "Българският еврокомисар подчерта, че предизвикателствата изискват многостранен политически отговор. През лятото на 2018 г. беше приета първата инициатива на ЕС за опрашителите, включваща стратегическите цели и набора от дейности, които трябва да се предприемат от ЕС и неговите държави членки по проблема с опрашителите в ЕС. През следващите три години, ЕС ще осигури 120 милиона евро за европейския пчеларски сектор. «По-важно за бъдещата Обща селскостопанска политика обаче е това, че Европейската комисия предложихме финансирането на националните пчеларски програми да се увеличи до 60 милиона евро на година. Освен това, вече имаме няколко проекта по програмата за изследвания и иновации Хоризонт 2020, които се концентрират върху развитието на нови инструменти и решения в подкрепа на пчеларите. Всичко това се извършва по Европейското иновационно партньорство за земеделска продуктивност и устойчивост – друг ключов инструмент на ЕС в помощ развитието на иновативни решения за пчеларството», отбеляза още Мария Габриел. Тя привлече вниманието и към цифровизацията, като даде примери с проектите PoshBee, B-GOOD и италианската оперативна група NOMADI-App. Те засягат агрохимикалите, създаването на платформи със здравни данни за пчелите, инсталирането на сензори на кошерите. Използват се още безпилотни авиационни системи, изкуствен интелект и роботика, които често работят на принципа на Интернет на нещата. «Пчеларството е сектор, който засяга всички ни. Ако няма пчели и опрашители, няма живот и храна такива, каквито ги познаваме. Затова пчеларите заслужават нашата пълна подкрепа. Вярвам, че само заедно, с конкретни действия, можем да допринесем за подобряване на ситуацията в сектора. Трябва да обединим сили, за да може инвестициите да бъдат налични в следващия бюджетен период, започващ от 2021 г. Цифровите решения имат потенциал да направят пчеларството по-продуктивно, по-устойчиво и да позволят по-ефективно използване на времето и ресурсите. Това носи критично важни предимства на пчеларите и по-широки социални и екологични ползи», заключи българският еврокомисар за цифровата икономика и общество Мария Габриел.", "date": "2019.11.19", "title": "Мария Габриел: Цифровите решения и иновациите дават нови перспективи за развитие на пчеларството"}
{"url": "https://www.24chasa.bg/novini/article/7887310", "text": "Двама младежи - от Добрич и София, и бащата на добричлията са осъдени на първа инстанция за престъпления против паричната и финансовата система. Окръжният съд в Добрич призна за виновни двете момчета по повдигнатото им обвинение за неправомерно ползване на данни от банкови карти на чужденци, до които получили достъп чрез интернет. 53-годишният мъж е осъден за това, че е получил парични средства, за които е предполагал, че са придобити чрез престъплението, извършено от сина му. Съдът прие за установено, че младежите, които се запознали в интернет, са използвали номера на банкови карти, издадени от финансови институции в Канада и САЩ, без съгласието на титулярите им, за да заплатят поръчки на стоки от сайт за електронна търговия. Столичанинът направил поръчки за 3356.28 лева, а добричлията за 2455.58 лева. Поръчвани били преносими компютри, часовници, смартфон и др. стоки. Деянието било извършено в периода септември - октомври 2013 г., когато момчетата са били на 16 и 18 години. Младежът от София е бил непълнолетен, но съдът прие, че е можел да разбира свойството и значението на извършеното и да ръководи постъпките си и го осъди на 1 година лишаване от свобода - условно с 3-годишен изпитателен срок.. Младежът от Добрич е признат за виновен и за това, че от 12 до 13 октомври 2013 г., на преносимия си компютър, през програмата Скайп, съхранявал и предоставил на друго неустановено лице информация за номерата на 34 валидни банкови карти и данни за титулярите им. За двете деяния той получава общо наказание от 2 години лишаване от свобода - условно с 3-годишен изпитателен срок и глоба в размер на 4800 лева. Неговият баща е осъден на 1 година и 6 месеца лишаване от свобода - условно с 3-годишен изпитателен срок и глоба в размер на 3000 лева. Според обвинителния акт мъжът разбрал, че синът му има достъп до данни за кредитни карти на чужденци и с тези данни може да се пазарува чрез интернет. Разбрал още, че в сайтовете за електронна търговия съществува опция за отказ на доставката, при която парите, заплатени за покупката се възстановяват по сметка на клиента. Младежът нямал собствена банкова сметка, но бащата му предоставил данни от свои сметки, по които впоследствие постъпили 943 лв. от отказани поръчки. Сега мъжът е осъден да заплати в полза на държавата и придобитата от престъплението сума. По отношение на двамата добричлии делото премина при условията на задочно гледане, тъй като те са напуснали страната, няма данни за завръщането им и местонахождението им е неизвестно. В задочното производство те бяха представлявани от служебни защитници, които пледираха за оправдателни присъди. 22-годишният столичанин присъства на делото, но не се призна за виновен. Неговият адвокат също поиска младежът да бъде оправдан, а при положение, че съдът го признае за виновен да го освободи от наказателна отговорност и да му наложи административно наказание. Постановената от Окръжния съд-Добрич, присъда подлежи на обжалване и протест в 15-дневен срок пред Апелативен съд - Варна.", "date": "2019.11.19", "title": "Осъдиха трима в Добрич за финансови измами"}
{"url": "https://www.24chasa.bg/novini/article/7887282", "text": "Eвродепутатът от ГЕРБ Андрей Новаков коментира на профила си във Фейсбук петицията на евродепутата от \"Демократична България\"  Радан Кънев срещу изграждането на магистрала “Струма” през Кресненското дефиле. \"Няма как друг все да е виновен, ако потвърждаваме най-тъпите клишета за нас българите и то от ЕП - пише Новаков. - Без значение дали Григор е отпаднал от Уимбълдън или ЕК иска допълнителни разяснения за АМ „Струма“, преди да я финансира. И двете са преодолими. Истинският проблем е, когато се атакуваме един друг при първата трудност. Истинският проблем е, когато го правят политици. Над нагона за повече лайкове стои България и интересът на народа. И може да подхождам със студентска наивност, но мисля, че хората са ни пратили първо да служим на този интерес, после на егото си. За тази цел обаче трябва да си годен да ги различаваш. АМ „Струма“ трябва да има и ще има. Въпросът е от коя страна ще запишем имената си, Радан - на тези, заради които я има или на тези, въпреки които я има\".", "date": "2019.11.19", "title": "Андрей Новаков за петицията на Радан Кънев: „Струма“ трябва да има и ще я има"}
{"url": "https://www.24chasa.bg/novini/article/7887348", "text": "В документа промяната в досегашната американска политика на непризнаване на тези селища е окачествена като удар по мирния процес. В същото време са подчертава, че Русия остава на принципната си позиция, отразена в резолюция 2334 на Съвета за сигурност на ООН, според която такива селища на палестинските територии, окупирани от 1967 г. насам, включително Източен Ерусалим, са незаконни според международното право, предава БТА. В документа \"настоятелно се призовават всички засегнати страни да се въздържат от стъпки, които могат да провокират нова опасна ескалация в региона и които пречат за създаването на условия за подновяване на преките палестинско-израелски преговори\". Службата на Върховния комисар на ООН за правата на човека, намираща се в Женева, днес също потвърди отдавнашната си позиция, че израелските селища на окупираната палестинска територия са незаконни според международното право, и отхвърли промяната в американската позиция по въпроса, анонсирана от президента Доналд Тръмп. \"Промяната в политическата позиция на една държава не променя съществуващото международно право, нито неговата интерпретация от Международния съд и от Съвета за сигурност на ООН\", каза на пресбрифинг в Женева говорителят на ООН за човешките права Рупърт Колвил, цитиран от Ройтерс. Говорителят на външното министерство на Египет Ахмед Хафез каза, че неговата страна продължава да се придържа към международните резолюции и закони, според които селищата, построени от Израел на палестинска земя, са \"незаконни и нарушаващи международното право\".", "date": "2019.11.19", "title": "Русия, ООН и Египет осъдиха промяната\nв позицията на САЩ за незаконните селища,\nпостроени от Израел"}
{"url": "https://www.24chasa.bg/novini/article/7887353", "text": "Израелският премиер Бенямин Нетаняху направи посещение на окупирания Западен бряг, за да отпразнува решението на САЩ, че не смятат израелските селища, построени там, за нарушение на международното право, предаде Асошиейтед прес. Той нарече направеното от администрацията на Доналд Тръмп съобщение \"огромно постижение\", което \"поправя една историческа грешка\". \"Мисля, че това е един голям ден за държавата Израел и постижение, което ще запази своето значение за десетилетия напред\", каза Нетаняху. Той говори пред екзалтирани поддръжници и еврейски заселници в Ефрат - голямо селище недалече от Ерусалим. Палестинците, които смятат Западния бряг за част от бъдещата си държава, заявиха, че решението на Тръмп подкопава всякакви шансове за цялостно мирно споразумение.", "date": "2019.11.19", "title": "Нетаняху празнува решението на САЩ за селищата при заселници на Западния бряг"}
{"url": "https://www.24chasa.bg/novini/article/7887351", "text": "68-годишен шофьор е пострадал при катастрофа край Балчик – съобщават от Областната дирекция на МВР. На 18 ноември около 12.40 ч. е възникнало пътно произшествие по път I-9. Лек автомобил „Тойота” с добричка регистрация, управляван от 68-годишен мъж, се преобръща в крайпътна нива, след като шофьорът губи контрол над колата. Вследствие на инцидента, водачът е с повърхностни наранявания, настанен е в болницата в Добрич за наблюдение, без опасност за живота. Катастрофата е обслужена по административен ред. ", "date": "2019.11.19", "title": "Мъж преобърна автомобила си в крайпътна нива"}
{"url": "https://www.24chasa.bg/novini/article/7887396", "text": "Ако очаквате ново попълнение в семейството, но все още не сте избрали име, можете да почерпите вдъхновение от списък с унисекс имена за бебета, които ще бъдат популярни догодина, пише в. \"Дейли стар\", цитиран от БТА. Списъкът е изготвен от фирма за бебешки дрешки и разкрива кои полово неутрални наименования се очаква да са хит през 2020 г. Бъдещите родители, решили да \"сверят часовника си\" с прогнозния списък, ще открият класики като Макс или Робин, и някои по-чудати предложения като Ривър, Грей или Индиго. \"Унисекс имената са по-популярни от всякога. Причината може да е в това, че нарушаваме границите на пола или че просто дадено име ни е заинтригувало още преди да сме разбрали дали бебето ще е момче или момиче. Тази тенденция е тук, за да остане. Ако имате нужда от малко вдъхновение за следващото си бебе, не търсете повече\", пише фирмата на сайта си. Сред полово неутралните имена, които се очаква да бъдат популярни през 2020 г., са: Ривър, Грей, Куин, Роуан, Ейвъри, Робин, Обри, Реми, Ивлин, Макс, Индиго, Алби, Бейли, Блеър, Джуд, Теди, Евърли.", "date": "2019.11.19", "title": "Вижте кои са полово неутралните имена за бебета, които ще бъдат популярни през 2020 г."}
{"url": "https://www.24chasa.bg/novini/article/7887455", "text": "Хонконг гори. Властите продължават да наливат масло в огъня. В понеделник всекидневникът \"Женмин жибао\" - рупор на Комунистическата партия, предупреди, че \"няма абсолютно никакво място за компромис\". Но Пекин и правителството на Хонконг не само не желаят да направят стъпка назад, те продължават да ескалират кризата. Докато се публикуваше коментарът на вестника, Хонконгският политехнически университет бе обкръжен от полицията, която обстрелваше със сълзотворен газ протестиращите, опитващи се да избягат от мястото на събитието. Посланието - Няма изход! - бе още по обезпокоително, като се има предвид, че полицията по-рано бе заплашила да стреля с бойни патрони, ако срещу нея се използват запалителни бомбички или други самоделни оръжия. Сред стотиците, оказали се в капан, е имало ученици от средните училища. На родители, депутати и един епископ, опитващи се да разговарят с протестиращите и да потърсят някакво разрешение на кризата, бе попречено да се намесят, макар че на бившия шеф на хонконгския Законодателен съвет по-късно бе разрешено да влезе (при тях). Когато десетки хиляди местни жители организираха поход \"Спасете студентите\" и пристигнаха пред кампуса, те също бяха посрещнати с гумени куршуми и сълзотворен газ, след като някои хора хвърлиха запалителни бомбички. Употребата на прекомерна сила и полицейската бруталност ускоряват и още повече засилват тези протести. Така те превръщат онова, което започна като отхвърляне на законопроекта за екстрадицията, в далече по-широко движение, и убеждават голяма част от населението, че трябва да ги подкрепи. Изтеглянето на законопроекта се оказа твърде малка и твърде късно дошла отстъпка. Същевременно забраната на повечето демонстрации затвори един мирен коридор за протести срещу властите. Макар че много протести все още остават мирни, едно радикално малцинство отвръща с неприемливо насилие. Мнозина в Хонконг отхвърлят тяхното решение и с основание бяха отблъснати, когато един човек бе подпален, очевидно от някой от протестиращите, миналата седмица. Друг човек почина, след като бе ударен с тухла при сблъсък между демонстранти и полицията. Но значителна част от населението все още обвинява за кризата онези, които са на власт, и вероятно повече хора подкрепят каузата: защита на начина на живот в Хонконг, гарантиран на теория до 2047 г., но драматично ерозиран в последните години. В същото време те забелязват, че Китайската народноосвободителна армия излезе на улиците на града, за да разчиства барикадите, издигнати през уикенда: една \"доброволна почистваща дейност\", която трябваше да напомни, че китайските военни все пак могат да бъдат повикани при нужда. Мнозина видяха в това опит за нормализиране на тяхното присъствие. Решимостта на (протестното) движение в Хонконг е също и реакция на случващото се в континентален Китай: засилващите се репресии при управлението на Си Цзинпин, най-вече в Синцзян. Както разкриха изтекли в \"Ню Йорк таймс\" правителствени документи, масовото задържане на милион или повече уйгури и на хора от други малцинства, е тръгнало от директиви лично от Си да не се показва \"абсолютно никаква милост\" в \"борбата срещу тероризма, инфилтрацията и сепаратизма\". Мнозина в Хонконг се страхуват, че да се направи пауза (в протестите) или да се потърси компромис, ще означава пълна капитулация. Нови репресии в региона ще провокират такъв вид продължаваща съпротива, може би дори и въоръжена бунтовническа дейност, която някои вече нарекоха \"Белфастизация\" на града. В по-далечен план, кризата укрепи, за неудоволствие на Пекин, позициите на сегашната президентка на Тайван Цай Ингвен от Демократичната прогресивна партия , която ще се яви на избори догодина. А законопроектът за \"Човешките права и демокрацията в Хонконг\", който в момента се обсъжда в Сената на САЩ, предвижда налагането на икономически санкции и забрана за пътуване на служители, смятани за отговорни за нарушенията на човешките права. Китайските лидери може би все още вярват, че това е цена, която си струва да се плати. След 1989 г., когато смаза протеста за реформи, започнал на площад \"Тянанмън\", Пекин прецени, че кърваво потушаване трябва да се избягва, ако е възможно - но не и чрез предлагане на отстъпки. Той гневно отхвърля всяка критика, както направи с тази, дошла от Великобритания. Независимо дали тя се игнорира или не, чуждестранните лидери са длъжни да напомнят на Китай, че наблюдават случващото се. (БТА)", "date": "2019.11.19", "title": "Хонконг: Град на ръба"}
{"url": "https://www.24chasa.bg/novini/article/7887805", "text": "Властите в Босна и Херцеговина задържаха четирима души в рамките на разследване, свързано   предадоха Асошиейтед прес и БТА. Прокуратурата в босненския град Тузла съобщи днес, че арестуваните, които са имали връзки с Митал, са заподозрени в организирана престъпност и злоупотреба със служебно положение и власт. Полицията извършва обиски на няколко места в търсене на доказателства. Прамод Митал, по-младият брат на стоманения магнат Лакшми Митал, бе обвинен, че е източил милиони от босненския металургичен комплекс \"Глобал Испат Коксна Индустрия Лукавац\" (ГИКИЛ). Той бе един от съсобствениците на комбината, който е един от най-големите износители в страната. Прамод Митал бе арестуван през юли и по-късно освободен под гаранция от един милион евро. Задържаните днес са обвинени, че са осигурявали незаконни печалби на Митал въпреки забраната и течащата процедура за ликвидация на неговата компания. Прамод Митал бе собственик на българския металургичен комбинат Кремиковци, който прекрати дейността си през 2009 г., както и на футболния клуб ЦСКА, продаден от него същата година.", "date": "2019.11.19", "title": "Босна и Херцеговина задържаха 4-ма души, близки до бившия бос на ЦСКА Прамод Митал"}
{"url": "https://www.24chasa.bg/novini/article/7887636", "text": "Нова предполагаема жертва на бизнесмена Джефри Епстайн проговори в понеделник и заяви, че е била поканена на тайния му остров в компанията на принц Андрю. Жената, известна единствено като \"Джейн Дой 15\", се появи заедно с адвокат Глория Алред на пресконференция в Лос Анджелис. Тя твърди, че \"чудовището\" Епстайн е отнел девствеността й още когато била на 15 години в Ню Мексико и я поканил на малкия карибски остров Сейнт Джоунс. Жената споделя, че й е било казано, че \"принц Андрю ще е сред гостите\", но тя отказва да отиде. Джейн призова сина на кралица Елизабет Втора да разкаже всичко, което знае на ФБР, пише The Sun. \"Неприятно ми е да мисля, че някой, който е тясно свързан с Джефри Епстайн, може да твърди, че е нямал представа, че малтретира сексуално деца. Не са ни крили\", коментира жертвата. Адвокатът й Глория Алред апелира принц Андрю да направи доброволни признания пред ФБР.", "date": "2019.11.19", "title": "Нова жертва на Епстайн проговори: Бях поканена на тайния остров на Джефри с принц Андрю"}
{"url": "https://www.24chasa.bg/novini/article/7887844", "text": "Днес около 16 часа в района на ул. \"Иван Даскала\" в Разлог е станала катастрофа, съобщиха от полицията. 3-годишно дете е изскочило внезапно на пътното платно и е блъснато от лек автомобил. По първоначална информация детето не е пострадало. То е транспортирано в МБАЛ-Разлог за извършване на медицински преглед. Полицията проверява как се е стигнало до неприятния инцидент.", "date": "2019.11.19", "title": "Кола блъсна 3-годишно дете, изскочило внезапно на улицата"}
{"url": "https://www.24chasa.bg/novini/article/7887940", "text": "Извънредно положение е обявено в Тиролските Алпи заради лавини и кални свлачища. Обилни валежи от дъжд и сняг блокираха пътищата до редица високопланински селища в Австрия. В района на Залцбург бяха евакуирани десетки къщи заради свлачищата. Засега няма данни за жертви. Една жена е била спасена от останките на дома й, предаде  Към момента щетите от бедствието се изчисляват на 6 милиона евро. Очаква се валежите да продължат и в следващите дни, но не толкова интензивно.", "date": "2019.11.19", "title": "Извънредно положение в Тиролските Алпи заради обилен снеговалеж и лавини (Видео)"}
{"url": "https://www.24chasa.bg/novini/article/7887935", "text": "Украинският президент Володимир Зеленски призна днес, че е уморен от скандала с натиска, който било упражнило върху него правителството на Доналд Тръмп, предаде Франс прес, цитирана от БТА. Агенцията напомни, че заради скандала президентът на САЩ в момента е обект на разследване за процедура на импийчмънт, а аферата обременява американско-украинските отношения. Запитан дали е бил готов да предприема, по искане на американския президент, разследване срещу украинската компания \"Бурисма\", свързана с политическия съперник на Тръмп - демократа Джо Байдън, Зеленски каза, че всички в Украйна са много уморени от \"Бурисма\". Имаме своя страна, имаме своята независимост, имаме си свои проблеми, допълни президентът в края на пресконференция в Киев с чешкия премиер Андрей Бабиш. Връзките между Зеленски - държавен глава от май - и Белия дом са в центъра на политическа буря в САЩ, заради която противници на президента Тръмп проучват задействането срещу него на процедура за импийчмънт.", "date": "2019.11.19", "title": "Украинският президент Зеленски за скандала с Тръмп: Уморен съм"}
{"url": "https://www.24chasa.bg/novini/article/7887981", "text": "Дали Новогодишният концерт по телевизията е по-важен от хибернацията на мечките в Татрите? Въпросът противопоставя полската обществена телевизия на природозащитници в Закопане, предадoха Франс прес и БТА. Шоуто, организирано по традиция на 31 декември от телевизия TVP1, привлича десетки хиляди души на място и милиони телезрители. Досега сцената се издигаше близо до центъра в Закопане. Тази година обаче телевизия TVP1 реши да премести събитието близо до големия трамплин във Виелка Крокиев, където се организират състезания по ски-скокове. Основателят на местния в. \"Тигодник подхалански\" Йежи Юрецки веднага би сигнал за тревога, обявявайки, че шумът от концерта и фойерверките ще разбудят и уплашат заспалите зимен сън мечки, които живеят наблизо. Той лансира петиция срещу организирането на Новогодишния концерт, която за няколко дни събра 27 000 подписа. Почти толкова са и жителите на градчето. \"Наблизо има мечки, които живеят в бърлоги\", поясниха от дирекцията на местния национален парк. \"Точният брой на мечките е трудно да бъде установен.\" Миналия уикенд стотици млади жители на Закопане участваха в протестна демонстрация, като носеха манекен на мечка и настояха кметството да смени мястото на концерта.", "date": "2019.11.19", "title": "Полски защитници на мечките се обявиха\nпротив новогодишен концерт в планината"}
{"url": "https://www.24chasa.bg/novini/article/7887939", "text": "Собственикът на фирма за борба с паразитите беше задържан тази сутрин в румънския град Тимишоара,  , съобщава сайтът Зиаре. Бебе на девет дни, дете на три годинки и 29-годишната му майка починаха през уикенда, а десетки обитатели на блока потърсиха медицинска помощ. В момента в болници в Тимишоара се намират 28 души от блока, който беше изцяло евакуиран вчера, предаде БТА. Прокурорите са задържали собственика на фирмата за борба с паразитите по обвинения в непредумишлено убийство, причиняване на телесни повреди и трафик на токсични вещества. Според информация на телевизия Антена 3 мъжът е признал пред следователите, че е използвал вещество на базата на алуминиев фосфат - много силно токсичен пестицид, за употребата на който нямал разрешително. Според адвоката му препаратът бил купен незаконно от черния пазар, посочва в. \"Адевърул\".", "date": "2019.11.19", "title": "Арестуваха собственика на фирмата за обезпаразитяване, причинила смъртта на 3-ма в Румъния"}
{"url": "https://www.24chasa.bg/novini/article/7887998", "text": "Италианските власти ще отпуснат допълнително 65 милиона евро за възстановяване на Венеция, която преживя опустошително наводнение, предаде ТАСС, цитирана от БТА. В комюнике на министерството на инфраструктурата и транспорта се посочва, че 65 милиона евро ще бъдат отпуснати за съхранение и защита на Венецианската лагуна. От тях 46 милиона евро ще бъдат насочени за възстановяване на самия град. Тази сума е допълнение към вече предоставените 20 милиона евро. Миналата седмица Венеция пострада от тежко наводнение с най-високата водна вълна от половин век, чието равнище на 13 ноември достигна близо 190 сантиметра. В резултат 80 процента от града останаха под вода, включително централния площад \"Сан Марко\". Венецианските власти бяха принудени да обявят извънредно положение, припомня ТАСС.", "date": "2019.11.19", "title": "Италия отпуска още 65 милиона евро\nза възстановяване на Венеция"}
{"url": "https://www.24chasa.bg/novini/article/7887999", "text": "Жена рискува живота си, за да спаси коала от огнена стихия в Австралия. Животното е забелязано да пресича сред пламъците в близост до Лонг Флейт в Нов Южен Уелс. Изплашеното животно е получило сериозни изгряния, докато търси дома си сред пламъците. Местната жителка Тони тръгва след животното, успява да го хване насред пламъците и го завива в своята тениска. След като се отдалечават на безопасно разстояние от огъня, жената полива коалата с вода, предаде  Популацията на коалите е една от най-засегнатите от горските пожари в Австралия. Над 350 са жертвите на огъня. Затова е предприета стъпка и е обучено куче, което намира и спасява както коали, така и други по-малки бозайници в Австралия. Коалите обитават основно евкалиптови гори, а продължителността на живота им е около 20 години, лениви са и спят по 18 часа на ден. Австралия е предразположена към бурни пожари в сухото си горещо лято, но жестоките пламъци се разпалиха по-рано тази година заради дългата суша и високи температури. Досега са отнели най-малко четири живота, изгорили около 2,5 милиона декара земеделски земи и храсти и са унищожили повече от 300 домове.", "date": "2019.11.19", "title": "Жена рискува живота си, за да спаси коала в пожар в Австралия (Видео)"}
{"url": "https://www.24chasa.bg/novini/article/7888027", "text": "В първия ден от официалната си визита в Индия, заместник министър-председателят по икономическата и демографската политика Марияна Николова проведе работна среща в Делхи с министъра на търговията, индустрията и железниците Пиуш Гоял. Те обсъдиха развитието на двустранните икономически отношения, като изразиха общото виждане, че има неизползван потенциал в редица области на индустрията. „Работим за изграждането на всеобхватно българо-индийско партньорство, в контекста на стратегическото партньорство Европейски съюз – Индия“, заяви българският вицепремиер. Двете страни се договориха да положат усилия за по-интензивно привличане на инвестиции и за навлизането на български компании на индийския пазар. Домакините изразиха интерес за организиране на бизнес делегация, която да посети България през пролетта. На срещата присъстваха също заместник-министърът на транспорта, информационните технологии и съобщенията Велик Занчев и заместник министъра на туризма Любен Кънчев, съобщиха от пресцентъра на Министерския съвет. По-рано през деня заместник министър-председателят Марияна Николова откри интерактивна среща между Българската търговско-промишлена палата и Федерацията на индийските търговско-промишлени палати (FICCI). В своето изказване пред представителите бизнеса тя подчерта, че българското правителство предвижда като първостепенен приоритет поддържането на макроикономическа и фискална стабилност, и специални стимулиращи мерки чрез Закона за насърчаване на инвестициите. В началото на срещата Ракеш Бакши, член на Борда на директорите на Федерацията на индийските търговско-промишлени палати, връчи на вицепремиера „Зелен сертификат“ за засаждане на дърво в нейна чест. Той сподели, че България представлява интерес за индийския бизнес заради квалифицираната работна ръка, данъчната политика и достъпа до европейския пазар с 500 милиона потребители. Заместник мнистър-председателят Марияна Николова посети и централния офис на създадената от български предприемачи компания „Ексайтел“, която доставя широколентов интернет за над 300 хиляди домакинства. Компанията е първата във фиксирания интернет сектор с разрешение за 100% чуждестранно участие и се смята за един от най-успешните проекти с български корени в Индия. На 20 и 21 ноември официалната българска делегация, водена от вицепремиера Николова, ще участва в петото издание на международния бизнес форум „Индия-Европа 29“ в Делхи.", "date": "2019.11.19", "title": "Вицепремиерът Николова: Работим за изграждането на всеобхватно българо-индийско партньорство"}
{"url": "https://www.24chasa.bg/novini/article/7887894", "text": "Виден египетски археолог твърди, че е близо до разнищването на мистерията около смъртта на Тутанкамон.  Момчето крал е починало преди повече от 3000 години, едва 19-годишно. Най-вероятната причина за неговата гибел е инфекция от рана на крака му, причинена при ужасяваща катастрофа с колесница. Тутанкамон е най-известният от всички египетски фараони, а експертите прекарват десетилетия наред в търсене на причината за неговата преждевременна смърт.  Костни фрагменти, открити в черепа му, сочеха към убийство, но счупена кост на крака на момчето посочва, че 19-годишният фараон е загинал заради злополука. Изтъкнат египетски археолог заяви пред \"Дейли стар\", че е близо до доказването на второто. Д-р Захи Хавас коментира, че екипът му използва нова технология, за да изследва трупа на младия крал. Експертът вярва, че Тутанкамон е умрял в следствие на счупване на крака след катастрофа с колесницата. Раната се инфектира и това го убива. \"Ще разберем чрез нова технология, която ще сканира ДНК-то му. Ще открием всички генетични заболявания, които е имал\", твърди той. Тутанкамон е роден с деформации, тъй като баща му Ехнатон и майка му, известна само като Младата дама, са брат и сестра. Смята се, че младият крал е страдал от синдром на Марфан, генетично заболяване, което може да причини необичайно удължаване на пръсти, ръце и крака. \"Знаем, че е имал фрактура на левия крак и тя е причинена при злополука два дни преди неговата смърт\", казва д-р Хаус. \"Ще разберем чрез тази технология дали е имал инфекция, или не\", добавя той. \"Ако раната се е инфектирала, това ще потвърди идеята, че Тутанкамон е загинал след нещастен случай\", заяви докторът. Резултатите от изследването ще бъдат обявени през следващата година. Според докладите младият крал редовно е ходел на лов с колесница. ", "date": "2019.11.19", "title": "Мистерията около смъртта на Тутанкамон: експерт твърди, че е умрял от инфекция"}
{"url": "https://www.24chasa.bg/novini/article/7888072", "text": "Хората, които са се осигурявали и в двата стълба – НОИ и личната партида, няма да получават по-малка пенсия. Това обясни в предаването „Плюс-Минус. Коментарът след новините” по   бившият социален министър Иван Нейков. „Имаме първи стълб – пенсията от НОИ, при която натрупванията са в продължение 35 -40 години. Имаме втори стълб, в който натрупванията към 2021 година ще са 20 години. Имаме в първия стълб осигуровка от над 15%, а във втория нейният размер е 5%”, обясни той. По думите му във втория стълб парите са на хората. Той поясни, че ако те са били безработни за определен период от време, събраната сума в него ще е по-малка, но винаги двете пенсии ще са повече от една. „През цялото време върви някакво насъскване на хората между първия и втория стълб. Настройваме хората, че това са алтернативи. Моделът е настроен така, че да работят и двата стълба, и третият – доброволният, да работят заедно”, коментира Нейков.", "date": "2019.11.19", "title": "Иван Нейков: Осигурявалите се и в двата стълба няма да получават по-малка пенсия"}
{"url": "https://www.24chasa.bg/novini/article/7888096", "text": "Двустранна хеморагична пневмония е заболяването, открито у починалото 3-годишно момченце. Това показват резултатите от аутопсията на детето. Това съобщи  , като се позовава на два независими източника. Според родителите, повече от два часа лекарите на педиатричната болница отказват лечение на 3-годишното им момченце, след като търсят помощ в три столични лечебни заведения. Думите им се потвърждават и от баща на 2-годишно дете, което по същото време е чакало три часа за преглед в педиатрията. Според бащата, причината за това е, че в приемния кабинет има недостиг на дежурни лекари, които да преглеждат децата. Дежурният лекар отрича да има забавяне и уточнява, че детето е прието в интензивното отделение 30 минути, след като е прегледано. Тече проверка на здравното министерство по случая. Първите официални резултати се очакват утре.", "date": "2019.11.19", "title": "След аутопсията: Пневмония е причината за смъртта на 3-годишното дете в София"}
{"url": "https://www.24chasa.bg/novini/article/7888119", "text": "Със заповед на министъра на вътрешните работи от 15.11.2019 г., гл. инспектор Огнян Иванов е временно преназначен на длъжността началник на Районното управление в крайдунавския град. Той е роден в Лом, с бакалавърска степен по специалността „Защита на националната сигурност” от ВСУ „Черноризец Храбър” и магистърска степен по специалността „Публична администрация” в АМВР – София. В системата на МВР постъпва през 1994 г. като полицай при община Лом. През годините е преминал през длъжностите командир на отделение и началник група в сектор „Охранителна полиция” на РУ Лом. От 2013 г. до момента бе началник сектор „Охранителна полиция” в РУ Лом. В служебното си досие има 22 награди – 12 „писмени похвали”, 7 награди „обявяване на благодарност, от които 3 от Дирекция „Национална служба Полиция”, както и колективна парична награда от вътрешния министър. Досегашният началник гл. инспектор Георги Петков е назначен за н-к сектор „Криминална полиция” в РУ Лом.", "date": "2019.11.19", "title": "Гл. инспектор Огнян Иванов е новият началник на Районното управление в Лом"}
{"url": "https://www.24chasa.bg/novini/article/7888108", "text": "2019 г. е трудна и изпълнена с много предизвикателства пред туризма, но постигнатите до момента резултати са много добри дори спрямо миналогодишните исторически рекорди. Това заяви министърът на туризма Николина Ангелкова на заседание на Националния съвет по туризъм в курорта Боровец, в което участваха представители на институциите, бизнеса, местната власт и наблюдатели. То бе свикано, за да бъдат обсъдени важни за сектора теми след фалита на британския туроператор „Томас Кук“ през септември, съобщиха от Министерството на туризма. Тя добави, че от януари до септември чуждестранните визити у нас са над 7,8 млн., като спадът спрямо същия период на 2018 г. е едва 0,8%. По данни на БНБ за периода януари-август 2019 г. приходите от международен туризъм възлизат на над 2,8 млрд. евро, като спадът е 0,3%. Добри са данните и за лятото - в местата за настаняване с поне 10 легла в страната през периода от юни до септември 2019 г. приходите от нощувки са с ръст от 4,5 на сто в сравнение със същия интервал на 2018 г. Тя благодари на премиера Борисов, на финансовия министър Горанов и останалите членове на правителството, което издигна в приоритет туристическия сектор. В резултат бе анонсирана подкрепа от 15 млн. лв. за организирания туризъм през рекламата и маркетинга към основни генериращи пазари. Фокус са Германия, Великобритания, Русия и страните от Вишеградската четворка. Процедурата предвижда финансова подкрепа при доказан положителен резултат от отседнали в местата за настаняване, които са регистрирани в ЕСТИ, тоест платили са всички данъци, категорична бе министър Ангелкова. Тя подчерта, че механизмът пилотно ще се прилага за месеците от май до октомври. Ако мярката покаже добри резултати, ще бъде включена в 5-годишен период с допълнителен ресурс. Министър Ангелкова изказа признателност към бранша и институциите за мобилизацията и изрази надежда с общи усилия на всички тези резултати да бъдат постигнати и следващата година, което ще е отново сериозно предизвикателство. Тя постави акцент върху продължаващите срещи с големи туроператори и представители на чуждестранни институции, за да може да се подготви добър летен сезон през 2020 и 2021 г., като бъдат пренасочени към други компании заявките за настаняване и седалките в полетите към България след фалита на „Томас Кук“. Министър Ангелкова поясни, че българското законодателство предвижда застраховка, която касае само крайния потребител. Допълнителни застраховки не са задължителни по европейското и българското законодателство и ние не можем да се месим в частноправни отношения. Всички щети за туристите след фалита на „Томас Кук“ са покрити, заяви още тя. Що се отнася до доставчиците, те трябва да се конституират като кредитори според съответното законодателство. Колегите са във връзка с Германия, германското Министерство на икономиката и застрахователите и за това браншът бе своевременно информиран, каза още министърът. В момента е важна застраховката „Отговорност на туроператора“. От общо 3430 регистрирани туроператори и турагенти у нас 1154 са с минимална застраховка от 25 хил. лв. и само 18 са с над 1,4 млн. лв., съобщи министърът. Тя илюстрира с примера, че туроператор с 25 хил. лв. покритие и пакет от 600 лв. на турист може да удовлетвори претенциите едва на 41 човека, което е крайно недостатъчно. Вдигането на нивата на застрахователните лимити за туроператори е дебат и в Германия. Създаваме работна група, за да обсъдим увеличаване на минималния лимит на задължителната застраховка. Министерството на финансите, КФН, Асоциацията на застрахователите и други институции също ще бъдат включени, за да може в срок да се предложат текстове за законодателна промяна и да гарантираме интересите на туристите, анонсира министърът. Проучваме опита на други страни, свързани с предлагане на туристически услуги от апартаментите за гости и различните електронни платформи за настаняване. Поехме ангажимент работната група, която бе създадена от началото на годината, да предложи текстове със законодателни промени как те да излязат на светло, защото голяма част предлагат тези услуги, но не са регистрирани, поясни министърът. В момента се обсъжда ЗИД на Закона за туризма в Народното събрание, предстои първото му четене в пленарна зала. Промените касаят основно статута на националните курорти, каза министър Ангелкова. Ще положим усилия поне част от приходите, постъпващи от националните курорти, да се реинвестират в тях. Министър Ангелкова очерта ролята на бъдещи конгресни центрове в националните ни курорти – не само в Слънчев бряг, но и в Златни пясъци и в големите градове също, които имат огромен потенциал да стъпят на картата на деловия туризъм. През 2020 г. предстои второ издание на проведената през май тази година в Слънчев бряг международна среща за устойчиви инвестиции в туризма. Ще бъде организирана и среща с международни и български блогъри, влогъри и инфлуенсъри, за да се развива иновативната реклама на българския туризъм. Ведомството работи активно с Министерството на културата, за да утвърждава още по-успешно страната като дестинация за четири сезона. Предстои да финализираме проект, според който културните институти да участват в популяризирането на страната, обяви министър Ангелкова. Зам.-министърът на културата Румен Димитров коментира сериозните резултати от промотиране на туризма чрез фестивали и културни събития - Народният театър и Националната опера дават много добри примери в тази посока. В срещата участва и зам.-кметът на Столична община доц. д-р Тодор Чобанов, който заяви, че фалитът на „Томас Кук“ е световно събитие, травмиращо за цялата туристическа индустрия. Съветът обсъди как да се подобрят механизмите и да се създадат нови, за да може при подобни събития, които не зависят от България, да сме максимално защитени – както крайните потребители, така и българските компании контрагенти, коментира той. По време на дискусията експерти на Министерството на туризма направиха презентации за защитата при несъстоятелност и неплатежоспособност на компаниите, както и за дейността на фондове в туризма в някои европейски страни.", "date": "2019.11.19", "title": "Ангелкова: Започваме дебат за повишаване на минималната застраховка за туроператори"}
{"url": "https://www.24chasa.bg/novini/article/7888147", "text": "Редовното правителствено заседание ще се проведе както обикновено – в сряда, 20 ноември, от 10 часа при следния предварителен дневен ред: 1. ДОКЛАД ЗА ОДОБРЯВАНЕ НА ОТЧЕТ ЗА НАПРЕДЪКА КЪМ 18 ОКТОМВРИ 2019 Г. В ИЗПЪЛНЕНИЕТО НА МЕРКИТЕ, ОДОБРЕНИ С РЕШЕНИЕ № 411 НА МИНИСТЕРСКИЯ СЪВЕТ ОТ 2016 Г. ЗА ПРИЕМАНЕ НА ПЛАН ЗА ДЕЙСТВИЕ С МЕРКИ, АДРЕСИРАЩИ ОСНОВНИТЕ ПРОБЛЕМНИ ОБЛАСТИ, ВЪЗПРЕПЯТСТВАЩИ НАРАСТВАНЕТО НА ИНВЕСТИЦИИТЕ. Внася: министърът на финансите 2. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 3. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА МЕЖДУНАРОДЕН ДОГОВОР (LOA) BU-B-UCA „ЛИЦЕНЗИ И ТЕХНИЧЕСКА ПОДДРЪЖКА НА СИСТЕМАТА ЗА КОНСТРУКТИВНИ СИМУЛАЦИИ JCATS (JOINT CONFLICT&TACTICAL SIMULATION), ВКЛЮЧВАЩИ ЛИЦЕНЗИ ЗА ОПЕРАЦИОННА СИСТЕМА „LINUX“ ВЕРСИЯ RED HAT ENTERPRISE LINUX (RHEL) И ОБУЧЕНИЕ ЗА УСВОЯВАНЕ НА НОВОТО ОБОРУДВАНЕ“. Внася: заместник министър-председателят по обществения ред и сигурността и министър на отбраната 5. ПРОЕКТ НА РЕШЕНИЕ ЗА ПРИЕМАНЕ ПРОЕКТ НА МЕЖДУНАРОДЕН ДОГО­ВОР ЗА МАТЕРИАЛИ, ДОСТАВКА НА ОБОРУДВАНЕ, СОФТУЕРНИ АКТУАЛИ­ЗАЦИИ, УСЛУГИ И ОБУЧЕНИЕ ЗА ПОДДРЪЖКА НА КОМПЛЕКТОМОБИЛНА ПРОИЗВОДСТВЕНА ЛИНИЯ ЗА МЕТАЛНИ КОНСТРУКЦИИ (ULTIMATE BUILDING MACHINE SYSTEM - UBM). Внася: заместник министър-председателят по обществения ред и сигурността и министър на отбраната 6. ПРОЕКТ НА РЕШЕНИЕ ЗА ПОЕМАНЕ ОТ РЕПУБЛИКА БЪЛГАРИЯ НА РОЛЯ­ТА НА ВОДЕЩА НАЦИЯ ЗА УЧРЕДЯВАНЕ НА НОВ ПРОЕКТ ПО ДОВЕРИТЕЛ­НИЯ ФОНД НА НАТО ПО ИНИЦИАТИВАТА ЗА ИЗГРАЖДАНЕ НА ОТБРАНИТЕ­ЛЕН И СВЪРЗАН СЪС СИГУРНОСТТА КАПАЦИТЕТ (DCB) ЗА РАЗШИРЯВАНЕ НА ОКАЗВАНОТО СЪДЕЙСТВИЕ НА ХАШЕМИТСКО КРАЛСТВО ЙОРДАНИЯ В ПОДГОТОВКАТА НА СЛУЖИТЕЛИ В ОБЛАСТТА НА УПРАВЛЕНИЕТО НА КРИЗИ. Внася: заместник министър-председателят по обществения ред и сигурността и министър на отбраната 7. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙ­СКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗАЕТОСТ И СОЦИАЛНА ПОЛИТИКА“, ПРОВЕДЕНО НА 24 ОКТОМВРИ 2019 Г. В ЛЮКСЕМБУРГ. Внася: министърът на труда и социалната политика 8. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТА ПО ОБРАЗОВАНИЕ, МЛАДЕЖ, КУЛТУРА И СПОРТ НА ЕВРОПЕЙСКИЯ СЪЮЗ, ФОРМАТ „ОБРАЗОВАНИЕ“, ПРОВЕДЕНО НА 8 НОЕМВРИ 2019 Г. В БРЮКСЕЛ. Внася: министърът на образованието и науката 9. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА - СКАЛНООБЛИЦОВЪЧНИ МАТЕРИАЛИ - ГНАЙСИ, ОТ НАХОДИ­ЩЕ „ОРЕШЕ“, УЧАСТЪЦИ „СЕВЕРЕН“ И „ЮЖЕН“, РАЗПОЛОЖЕНО В ЗЕМЛИ­ЩЕТО НА С. ОРЕШЕ, ОБЩИНА ГЪРМЕН, ОБЛАСТ БЛАГОЕВГРАД, НА „СТОУН ФИЛС“ ООД - С. ГЪРМЕН. Внася: министърът на енергетиката 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ВАЛУТНИЯ ЗАКОН. Внася: министърът на финансите 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА АДМИНИСТРАТИВНОТО РЕГУЛИРАНЕ НА ИКОНОМИЧЕСКИТЕ ДЕЙНОСТИ, СВЪРЗАНИ С НЕФТ И ПРОДУКТИ ОТ НЕФ­ТЕН ПРОИЗХОД. Внася: министърът на икономиката 12. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА ЗДРАВЕОПАЗВАНЕ­ТО, ПРИЕТ С ПОСТАНОВЛЕНИЕ № 55 НА МИНИСТЕРСКИЯ СЪВЕТ ОТ 2019 Г. Внася: министърът на здравеопазването", "date": "2019.11.19", "title": "Вижте какво решава правителството утре"}
{"url": "https://www.24chasa.bg/novini/article/7888124", "text": "В Сараево днес бе организиран нов протест на сдружение Майки от Сребреница срещу Нобеловата награда за литература на австрийския писател Петер Хандке, известен с отричането на геноцида в Сребреница, където босненските сръбски сили избиха 8000 мюсюлмански мъже и момчета, предадоха Танюг и БТА. Майки от Сребреница обявиха, че ще протестират и в Швеция на 10 декември. Председателката на сдружението Мунира Субашич каза, че ще помоли Нобеловия комитет следващата година да даде Нобелова награда на Радован Караджич, Ратко Младич и Слободан Милошевич, главните виновници за геноцида в Сребреница. Така, по нейните думи, ще се изпълни желанието на \"тези, които са извършили геноцид, и тези, които отричат геноцида\". \"Накрая ще се види, че светът и Европа са премълчали или са помогнали да се извърши геноцид над нас, защото сме мюсюлмани. Ние не можем да мълчим, защото това би означавало, че одобряваме, надигаме глас, колкото можем, но светът е несправедлив към нас и чувстваме това от 24 години\", каза Субашич. На протеста Майките от Сребреница държаха плакати \"Тези, които могат да ви уверят в абсурди, могат да ви накарат да извършите престъпление\", \"Наградата за Хандке е награда за Милошевич\", \"Отричането на геноцида е последната фаза на геноцида\". На протеста бе прочетен отговор от Нобеловия комитет на тяхно писмо, в който се казва, че комитетът им съчувства и разбира страданието им, но то няма нищо общо с литературата.", "date": "2019.11.19", "title": "Майки от Сребреница ще протестират\nв Швеция срещу Нобела на Петер Хандке"}
{"url": "https://www.24chasa.bg/novini/article/7888189", "text": "Един от служителите в Белия дом заяви днес пред американските конгресмени, че чутото от него от телефонния разговор през юли между президентите на САЩ и Украйна Доналд Тръмп и Володимир Зеленски е било \"неуместно\", предадоха Асошиейтед прес и БТА. Подполковник Александър Виндман каза, че е \"неуместно\" Тръмп да иска от чуждо правителство да разследва американски гражданин, който е и негов политически опонент. Днес Виндман даде показания на публично изслушване по разследването на Камарата на представителите за оказван от Тръмп натиск върху Украйна да разследва негов политически опонент от Демократическата партия чрез използването като инструмент за това на американската военна помощ за Киев. Виндман е офицер от армията на САЩ, зачислен към Съвета за национална сигурност. Той е чул състоялия се на 25 юли разговор между двамата президенти, оказал се в епицентъра на разследването за импийчмънт. Виндман е един от няколкото свидетели, които ще застанат пред комисията тази седмица. Той и останалите свидетели преди това дадоха показания при закрити врата. Тръмп отрече да е вършил нещо нередно.", "date": "2019.11.19", "title": "Служител на Белия дом: Разговорът на Тръмп със Зеленски бе неуместен"}
{"url": "https://www.24chasa.bg/novini/article/7888959", "text": "Изолираният Туркменистан стана свидетел днес на първата си чужда опера – почти 19 години след като президента основател на централноазиатската държава забрани това изкуство като „несъвместимо с туркменския манталитет“, предаде АФП. Държавният театър в столицата Ашхабад бе препълнен от жители на едномилионния град, искащи да гледат прочутата опера на италианския композитор от XIX век Руджиеро Леонкавало „Палячо“, като част от международен културен фестивал, отбеляза  . Анна Краснова (59 г.) сподели, че е въодушевена от завръщането на операта в бившата съветска република. „За почти две десетилетия ни липсваше цял един културен слой. Чаках толкова дълго за този ден“, каза тя. Първият лидер на богатия на газ Туркменистан Сапармурат Ниязов забрани операта, както и балета през 2001 г. с мотива, че защитава туркменската култура. Забраната на тези изкуства, свързвани с съветското и руско имперско управление продължи при втория президент на страната Гурбангули Бердимухамедов, който дойде на власт след смъртта на Ниязов през 2006 г. Засега няма сигнали за връщане на балета, посочва АФП. Бердимухамедов запази много от репресивните политики на предшественика си, на когото в един момент е бил личен зъболекар. Двамата имат издигнати златни статуи в Ашхабат, които свидетелстват за лидерски култ, предизвикващ сравнения със Северна Корея.", "date": "2019.11.19", "title": "Отново опера в Туркменистан след 19-годишна забрана"}
{"url": "https://www.24chasa.bg/novini/article/7888989", "text": "Милиони притежатели на мобилни телефони в Испания са следени тази седмица, като част от статистически проект на правителството, който критици смятат за стъпка към шпиониране на населението, предаде Би Би Си. Агенцията за статистика INE настоява, че 8-дневният проект е анонимен и цели да разбере къде ходят испанците през деня и нощта. В него участват трите най-големи оператора на мобилна телефония в страната. Те казват, че с предаването на данните не нарушават нито един закон, предава  . Статистическата агенция иска да проследи движението на испанците в рамките на 8 дни. Първо до техните работни места или за обучение от 18 до 21 ноември, а по-късно за почивните дни и за отпуските. Втората част от експеримента ще е в неделя на 24 ноември, Коледа, и два дни през лятото догодина. Трите компании – „Мовистар“, „Водафон“ и „Ориндж“, имат за клиенти 78,7% от притежателите на мобилни телефони в Испания, като те получават общо 500 000 евро за участието си в проучването. Страната е разделена на 3200 зони с над 5000 жители във всяка, като операторите ще следят колко и кои телефони се намират във всяка от зоните по различно време от деня. Те ще анализират данните в периода от полунощ до 6 ч. сутринта, за да установят местоживеенето, а след това – в периода от 9 до 18 часа. „Ще знаем например колко мобилни телефона има в 17 ч. на определена улица във всеки град с над 15 000 жители, но нищо повече“, обяснили от INE. След анализ на данните статистическата агенция се надява да има по-ясна идея кога и къде ходят испанците, като целта е да използва информацията за подобряване на транспортните и други публични услуги. INE иска да използва данните за следващото преброяване през 2021 г. Мобилните оператори настояват, че няма начин потребителите да бъдат идентифицирани, тъй като няма да бъдат предавани лични данни. Испанците изразяват безпокойство от експеримента, основно в социалните медии. Адвокат по технологични проблеми твърди, че мобилните оператори не би трябвало да използват данни от клиенти за статистически цели. Някои предлагат изключване на телефоните или превключването им на режим „полет“ по време на проучването. Други посочват, че много от клиентите на „Водафон“ или „Ориндж“ могат да поискат от доставчика на услугата да не предава техни данни на трети страни. Испанска потребителска организация предупреди преди експеримента, че местоположението на телефона също е лични данни.", "date": "2019.11.19", "title": "Испания започва да следи мобилните телефони, но отрича да шпионира"}
