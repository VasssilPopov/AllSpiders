{"url": "https://www.24chasa.bg/novini/article/8027136", "text": "Бившият шеф на “Нисан” Карлос Гон избяга от Япония като на кино, скрит в калъф на музикален инструмент, съобщиха световните агенции, цитирайки ливанска телевизия. Обвинен в укриване на данъци и финансови злоупотреби, бизнесменът, смятан някога за титан на автоиндустрията, бе пуснат под домашен арест срещу гаранция от 9 млн. долара. Гон бе арестуван през ноември 2018 г., а делото срещу него трябваше да започне през 2020 г. Планът за бягството му бил замислен от съпругата му и осъществен от група наемници - бивши командоси от спецчастите, които се представили за оркестър, дошъл уж за концерт в луксозния дом на 65-годишния богаташ в Токио по време на вечеря. Когато започнали да прибират инструментите си, високият около 165 см Гон се пъхнал в голям калъф на музикален инструмент с двойно дъно. Той бил откаран на малко летище и отлетял с частен самолет за Турция. Оттам го прехвърлили на друг частен самолет, с който кацнал в Бейрут в нощта срещу сряда. От новото си убежище Гон обяви, че е избягал от “несправедливостта и политическото преследване” в Япония. Хора от обкръжението на Гон обаче отрекоха този лансиран от медиите сценарий за бягството му. Според Си Ен Ен трите паспорта на Гон - френски, ливански и бразилски, били иззети от съда. Властите в Ливан обаче съобщиха, че той е влязъл в страната, където е израснал, легално. Медии предполагат, че може да е пристигнал в Бейрут и под чуждо име. Пак според съда в последните 7 месеца на Гон е било забранено да вижда и говори със съпругата си. Не е ясно при това положение как е бил организиран съвършения план за бягство. Японският адвокат на бизнесмена Юничиро Хиронака заяви, че е изненадан и шокиран от бяството на клиента си. Според него измъкването не е било възможно без голяма и сложна организация. Пресата в Страната на изгряващото слънце нарече Карлос Гон страхливец. Зрелищното изчезване на автомагната повдига много въпросителни за японската система на охрана на ВИП арестанти. ", "date": "2020.01.01", "title": "Милионер бяга от Япония в калъф от музикален инструмент (Обзор)"}
{"url": "https://www.24chasa.bg/novini/article/8027285", "text": "Естония получи за пръв път в историята си статут на непостоянен член на Съвета за сигурност на ООН, предаде ДПА. Малката балтийска страна ще запази тази позиция до края на 2021 година, предава БТА. За да отбележи този случай президентката Керсти Калюлайд издигна знамето на ООН пред официалната си резиденция в Талин. \"През следващите две години Естония ще бъде на масата за най-тежките дипломатически преговори в света\", подчерта тя, добавяйки, че това ще даде на страната с население 1,3 милиона души възможност за по-голямо влияние на международната сцена. \"Ние ще подкрепяме световен ред, основаващ се на ценностите и на международния закон, без които ние и много други страни и нации не бихме имали място на света\", подчерта Калюлайд.", "date": "2020.01.01", "title": "Естония стана непостоянен член на Съвета за\nсигурност на ООН"}
{"url": "https://www.24chasa.bg/novini/article/8027322", "text": "Осем души са загинали в новите пожари в Австралия. Огънят е унищожил поне 200 имота. Бедствието продължава. Армията беше повикана на помощ, защото хиляди хора трябваше да бъдат спасени от плажове, където бяха обградени от огъня, предава  . В много градове между Сидни и Мелбърн унищожението е пълно. Къщите са разрушени, електрическите стълбове са изгорели. Хората, които избягаха от огъня, осъзнаха само часове по-късно, че нямат нищо. „Нямам дом, в който да се върна. Дано се оправят нещата\", каза Бари Харгрийвс, жител на град Кобарго. Блокираните по плажове е Нов Южен Уелс остават обградени от огъня. Достъп до тях по суша няма. По вода също не могат да бъдат достигнати, защото морето е много плитко. Хеликоптери пуснаха вода и храна, а армията беше повикана да използва плитко газещи десантни лодки, за да извозят блокираните. „Живеем в колата на плажа. Ветровете се засилиха и накъдето и да погледнеш - само огън и дим\", коментира Джейди Куин, жител на град Бейтманс Бей. Дори тези, чиито домове не са директно заплашени, се оказаха засегнати. Десетки пътища са затворени заради близостта на пламъците или невъзможната за шофиране ниска видимост от дима. Това доведе до липса на храна и вода. Пред центрове за помощ се извиха огромни опашки от хора, търсещи стоки от първа необходимост. Стотици вече живеят във временни убежища. Тепърва ще се мисли как да им се помогне. „Изпитваш безпомощност, когато срещнеш хора, загубили всичко. Трудно е да ги утешиш”, каза Гладис Береджиклян - премиер на щат Нов Южен Уелс. Често пожарникарите изпитват безпомощност пред яростта на стихията. Мобилизирани са всички на щат, както и хиляди доброволци. Вече няколко огнеборци загинаха, а един екип качи в интернет запис как бягат от пожарите. Огънят е обградил пожарната им кола от всички страни и те панически карат през подпалената гора, за да се спасят.", "date": "2020.01.01", "title": "Нови жертви и разрушения при пожарите в Австралия"}
{"url": "https://www.24chasa.bg/novini/article/8027340", "text": "За втора поредна година от Министерството на отбраната отбелязват повишен интерес към професията „войник”. Напускащите армията са по-малко от постъпващите. Към началото на декември са приети на военна служба 716 войници, а са освободени 401. През миналата година са проведени конкурси за над 1300 длъжности за войници. Кандидатствалите да заемат позициите са били с над 300 повече от обявения брой свободни места. Най-много са желаещите да служат във военновъздушните сили, където за обявени 77 длъжности има 234 кандидати. В Сухопътни войски също се наблюдава засилен интерес – кандидатите са били близо 850 за около 600 места. За трета поредна година възнаграждението в армията се увеличава с 10 на сто. Незаетите места обаче продължават да са близо 5000, отчитат от министерството. Министерството на отбраната втора година ще привлича кандидати за военна служба с кампанията „Бъди войник”. Целта – „да им представим информиран избор, честно и открито възможностите за кариерно развитие”, обяснява пред Би Ти Ви зам.-началникът на отбраната ген. Димитър Илиев. 61-ва бригада в Карлово е най-голямото формирование в българската армия. Тук недостигът на хора се усеща и в ежедневните задачи. „Когато започва личният състав да липсва, се затруднява този, който е налице. Огромният некомплект принуждава хората да изпълняват задълженията не на един а на двама-трима още и това е свързано не само с учения, а поддръжка на инфраструктура техника и дежурства като част от силите на НАТО\", обяснява бригаден генерал Деян Дешков. В Карлово наемите заради високото търсене са 200 лева, а квартирните от армията – са 60 лв. Според командира на карловската бригада трябва да има категоризация на заплащането според натовареността и риска. Сега базовата заплата на войника е около 900 лева, в зависимост от надбавките, се качва до около 1000лв.", "date": "2020.01.01", "title": "Все повече желаещи да станат професионални войници"}
{"url": "https://www.24chasa.bg/novini/article/8027304", "text": "Увеличава се прагът за получаване на така наречените \"детски надбавки\". Размерът им се запазва за поредна година. За трите си деца Гергана получава общо 135 лева месечна помощ. Казва, че парите подпомагат отглеждането само на най-малкото. \"Нещо обувчици, маратончици – колкото за нея. Вече за каката, тя е доста голяма, там разходите са доста повече. Баткото въобще не го споменаваме, за него хептен няма\", споделя Гергана пред  . Размерът на помощта се запазва. Но с 10 лева се увеличава прагът за получаването й. Така средномесечният доход на член от семейството трябва да е до 410 лева, за да получава пълния размер на помощта. И между 410 и 510 лева, за да получава 80% от него. През 2019 г. около 370 хиляди семейства са получавали помощта. Увеличението на прага основно е заради ръста на минималната заплата. За да няма семейства, които да загубят пълния размер на добавките. Другите условия за получаване на помощта се запазват. Задължително условие за предоставяне на помощта е и децата да ходят редовно на предучилищна и в училище. При три дни отсъствие от детска и пет от училище без основателна причина - добавките за семейството се спират.", "date": "2020.01.01", "title": "Увеличава се прагът за получаване на детски надбавки"}
{"url": "https://www.24chasa.bg/novini/article/8027368", "text": "Родът ми е от Кукуш. В македонските песни вечните стойности са казани много просто и ясно, усещам ги вътре в мен. l Никога не съм била сигурна в себе си. Нямам високо самочувствие, не съм човек със страхотно мнение за себе си. Винаги се съмнявам дали това, което правя, е най-доброто, защото за мен априори съществува нещо още по-добро. Борила съм се да се доказвам, да успея. Но и това не ти дава сигурност. Винаги знам, че има хора, които знаят и могат повече от мен, които дори си вярват повече. l Изключително тежко приемам предателствата. Чувствам се просто смазана, когато ме предадат. Изведнъж ме наляга усещането за мирова скръб. Аз по принцип съм краен човек и когато се случи такова предателство, независимо дали е в личен, или професионален план, то измества всичко останало. Аз се вторачвам в него като в една точка и светът ми се срива. А не бива да е така, защото в медиите предателството е ежедневие. От друга страна, съм сигурна, че няма да привикна с това положение. Нямам щитове, не успявам да махна с ръка и да кажа: “Е, знаех си, че така ще стане.” Винаги изживявам предателството, все едно се случва за първи път. А то има много лица. Ако съм изпитвала нужда от подкрепа и не са ми я дали, това също е предателство според мен. Човекът може да стои до теб, но никога не си застрахован дали той няма да те предаде в мислите си, да речем. Знам, че никога не мога да бъда сигурна. Дали аз съм предавала някого? Да, предавала съм. Налагало ми се е, особено през последните години. За мен е предателство например да направя определени компромиси.", "date": "2020.01.01", "title": "Зурлева: Никога не съм сигурна в себе си, когато ме предадат, съм като смазана"}
{"url": "https://www.24chasa.bg/novini/article/8027358", "text": "Изпратихме 2019 година с положителна тенденция - намаляват телефонните измами. Спад с над 50% на регистрираните телефонни измами от началото на 2019 г. до края на ноември. Според данните на МВР те са били малко над 500. В сравнение с 2018 година – 1110. В рамките на три месеца е била установена 1 телефонна измама. Самотна жена, изхвърлила всичките си спестявания през балкона, ги получи обратно точно преди Коледа. Госпожа Петрова е една от стотиците жертви на телефонни измами. Разделя се с около 2 500 лева. Мисли, че съдейства на полицията. „Тези парични средства ги е събирала дълъг период от време за нейно лечение”, каза Димитър Желев от Главна дирекция „Национална полиция”. Конкретният случай е станал в центъра на София. По познатата схема балкон – муле. „Мулето бива пратено от организатора на групата за телефонни измами. Взимайки парите, колегите от Главна дирекция „Национална полиция” са задържали лицето в момента, в който той е взел паричната сума, изхвърлена от г-жа Петрова”, каза още Желев. За късмет 78-годишната жена не чака години да си получи парите. Връщат й ги след разрешение на Специализираната прокуратура, тъй като мулето е било заловено с тях. „Г-жа Петрова си получи средствата преди Коледа. Не можеше да повярва, че всичко това, което го е хвърлила през балкона си, го получава”, допълни още Желев. След три спецоперации през миналата годината в Горна Оряховица, Левски и София разследващите отчитат спад на тези престъпленията. Профилът на извършителите обаче остава непроменен. „Такива лица нямат трудова заетост, живеят в скъпи къщи, което не кореспондира с официалния им трудов доход”, коментира Димитър Желев. По-често обаче столичани се усещат, че ги атакуват. „Искаха да им изпратя пари за съпруга ми на някакъв адрес. Казаха ми, че там е бил докторът и че съпругът ми е точно до тях”, каза Катя Иванова, пенсионерка. Престъпниците се възползват от превантивната кампания на МВР и затова най-успешна се оказва схемата съдействие на полицията. „Няма логика да си събират всички спестявания и да ги слагат в хладилник. Полицията по телефон пари на никого не иска”, посочи Димитър Желев.", "date": "2020.01.01", "title": "Пенсионерка си върна 2 500 лева от ало измамници"}
{"url": "https://www.24chasa.bg/novini/article/8027366", "text": "Повече от месец след мощното земетресение в Албания над 2000 души посрещнаха новата година без дом. В огледите на пострадалите сгради участваха и български строителни инженери. Te проверяват близо 200 сгради в района на епицентъра на земетресението – в момент, в който местното население е загубило доверие към местните си експерти. Специалистите откриват пропуски в документацията на голяма част от сградите, както и в качеството на използваните материали. „Носещата якост на бетона там ми се видя много ниска, поне в сравнение с нашите норми. А това е много съществено, видяхме смачкани бетонни сечения”, обясни инж. Георги Кордов пред  . „Ние имаме сгради, на които покривите са слезли направо долу на терена, където се живее. Стените не са обвързани взаимно. Подовете, на които хората живеят, са кирпич\". Българските инженери взимат и решения кои от проверените от тях сгради да бъдат премахнати. С червен спрей са отбелязали сградите, които са в тотална разруха и дори е опасно да се стои до тях. Прогнозите са, че засегнатият от мощното земетресение район ще се възстановява с години.", "date": "2020.01.01", "title": "Български инженери правят огледи на сградите в Албания след земетресението"}
{"url": "https://www.24chasa.bg/novini/article/8027263", "text": "5793 души са получили българско гражданство за първите 9 месеца на 2019 г. Това става ясно от отчетите на комисията за придобиване на българско гражданство към вицепрезидента Илияна Йотова. Такова се дава, ако са изпълнени изискванията на закона - чужденецът е с български произход или някой от родителите му е наш гражданин, ако постоянно или дългосрочно пребивава у нас, ако има статут на бежанец, както и за особени заслуги към България. Комисията разглежда всеки от случаите, предложен от министъра на правосъдието и се произнася след това. За 2018 г. българско гражданство е дадено на 8362 души. За периода от 1 януари до 30 септември 2019 г. са издадени общо 142 указа за 6367 случая за промени в българското гражданство. 409 души са възстановили българските си паспорти, става още ясно от отчетите, публикувани на сайта на президентството. 50-ина са получили “не” за възстановяване на гражданството си. На 2346 души пък е отказано българско гражданство по предложения на министъра на правосъдието или на вицепрезидента, подкрепени от комисията. На 160 души са отнети българските паспорти, защото живеят постоянно в чужбина, придобили са чуждо гражданство или са започнали процедура за такова. На други 3 лица е отменена натурализацията, защото са укрили факти и данни, които, ако са били известни, биха били основание за отказ, като например влезли в сила осъдителни присъди.", "date": "2020.01.01", "title": "5793 нови българи за първите 9 месеца на 2019 г."}
{"url": "https://www.24chasa.bg/novini/article/8026629", "text": "С най-добри пожелания за здраве, щастие и късмет през новата година! Това написа във фейсбук профила си вицепремиерът, министър на отбраната и лидер на ВМРО-БНД Красимир Каракачанов.                                                                                                                                                                                                                                                                                                                                ", "date": "2020.01.01", "title": "Каракачанов пожела здраве, щастие и късмет"}
{"url": "https://www.24chasa.bg/novini/article/8026669", "text": "\"Жените са източник на живот. Те обаче постоянно биват обиждани, бити, насилвани и тласкани да се проституират и да премахват живота, който носят в утробата си\", заяви папата в словото си в базиликата \"Свети Петър\". Франциск подчерта, че \"възраждането на човечеството е започнало с жената\" и заяви, че \"всяко насилие над жена е поругаване на Господа, който е роден от жена\", предаде БТА. \"Разбираме доколко сме човечни по начина, по който се отнасяме към тялото на жената\", продължи той и изрази съжаление, че това тяло \"е жертвано на светските олтари на рекламата, печалбата, порнографията и се експлоатира като някаква повърхност за ползване\". \"То трябва да бъде освободено от консуматорската страст, трябва да бъде уважавано и почитано. Това е най-благородната плът на света, тя е заченала и родила Любовта, която ни спаси\", каза папата. Майчинството често пъти \"бива унижавано, защото единственият растеж, на който се придава значение, е икономическият растеж\", заяви Франциск. Папата, който е силно привързан към съдбата на мигрантите, отбеляза, че много майки \"поемат риска на опасни пътувания в отчаян стремеж да дадат по-добро бъдеще на плода на утробата си\". С пристигането им тези жени и деца често \"са смятани за излишни от хора с пълни стомаси, но празни от любов сърца\", заяви Франциск. Папата се извини, че е  . \"Толкова често губим търпение. И на мен ми се случва. Извинявам се за лошия пример, който дадох вчера\", каза папата в част от словото си, в която говореше за \"търпението на любовта\". Снощи папата се срещна с деца, събрали се около коледната ясла на площад \"Свети Петър\". Докато се готвеше да тръгне в друга посока, ръката му внезапно беше сграбчена от азиатка, която щеше да го събори в опит да го дръпне към себе си. Докато поклонничката му викаше нещо, което остана нечуто от видеокадрите, папата с видимо раздразнено и зачервено лице успя да се измъкне от ръкостискането с потупвания по ръката на жената. След това той продължи да обикаля яслата, запазвайки малко повече разстояние с въодушевените вярващи, отбелязва АФП.", "date": "2020.01.01", "title": "Папата осъди насилията над жени и експлоатацията им чрез порнографията"}
{"url": "https://www.24chasa.bg/novini/article/8026670", "text": "Кметът на Симитли Апостол Апостолов и синът му депутатът Стефан Апостолов се оказаха замесени в новогодишен скандал за пиратки. Разправията станала около половин час след полунощ. По това време на площада в Симитли се виели хора, а от съседното заведение хвърляли пиратки, които били много мощни и смущавали хората. Тогава кметът и синът му отишли в заведението, което се стопанисва от бившия шеф на строителната фирма \"Агромах\" Методи Бачев. Апостолови искали да направят забележка на Бачев да не хвърлят пиратки и да не нарушават обществения ред. Тогава настанала разправия, при която петима души започнали да се блъскат и бутат на терасата на заведението. Пристигнала полиция, която разтървала спорещите и не се е стигнало до нанасяне на телесни повреди каквато информация се появи. Във Второ РУ-Благоевград има подадени пет жалби - от кмета и сина му, Методи Бачев и още двама участници в скандала. Всички твърдяли, че е имало сдърпване, но не и юмручни удари. Апостолови твърдели, че заведението нарушава обществения ред, а Бачев пък - че в частен имот се разпореждали бащата и синът. По неофициална информация на този етап нямало данни за извършено престъпление и засега полицията и прокуратурата извършват предварителна проверка. Апостолов и Бачев имат стара история. През 2015 г. на събор в симитлийско село Бачев обяви на микрофона, че \"кметът на Симитли Апостол Апостолов е е*ал премиера Бойко Борисов\". „Не е имало масово меле в Симитли, имаше агресия, проявена спрямо мен и жителите на града, които се веселяха на площада в новогодишната нощ. Аз бях обект на атака от собственик на заведение, подал съм жалба, извадил съм си медицинско и съм се обадил на тел. 112 за инцидента“, разказа пред   кметът на Симитли Апостол Апостолов. Кметът разказа, че в 12 часа е произнесъл приветствие към гражданите на Симитли на площада, започнала е заря и веселие. Хората са извили новогодишно хоро, на което се е хванал и кметът Апостол Апостолов и синът му Стефан Апостолов, който е депутат от ГЕРБ. В един момент към хорото и хората са полетели пиратки с мощен заряд, което ги е изплашило и притеснило. Бомбите летели от терасата на кафене, което се намира до площада, от собственика – Методи Бачев, известен бизнесмен, чиято фирма „Агромах“ беше прекръстена на Громахолд. Кметът Апостолов заяви, че е отишъл да му направи забележка, разменили си реплики. „Методи Бачев ме удари, удари ме и сестра му. Не е имало въргал, както се твърди, нито пък че аз и синът ми сме се били. Обадих се на телефон 112, извадих си и медицинско за нанесените ми удари“, каза Апостолов. От другата страна твърдят пък, че кметът нахлул в заведението и станал въргал и бой.", "date": "2020.01.01", "title": "Кметът на Симитли и синът му депутат замесени в новогодишен скандал за пиратки (Обновена)"}
{"url": "https://www.24chasa.bg/novini/article/8026108", "text": "За Китай и света 2019 г. не бе обичайна. През тази година унилатерализмът и протекционизмът се възстановиха, търговските търкания се засилиха, различните икономики в света се оказаха изправени пред натиск за своето развитие. Това съобщи  . През 2019 г. бе отбелязана 70-годишнината от създаването на КНР. Дали втората по големина икономика в света ще съумее да преодолее натиска, да реализира целта за развитие и да продължи да тегли напред световния икономически ръст са въпроси, от които се вълнуват всички. През 2020 г. Китай ще продължи да счита „мир, отваряне и развитие\" като ключови думи, заедно с останалите страни съвместно да изградят „Един пояс, едни път\", и общност на споделена съдба и да създадат по-хубаво бъдеще.", "date": "2020.01.01", "title": "Китай и светът се развиват заедно"}
{"url": "https://www.24chasa.bg/novini/article/8026771", "text": "Комисията за енергийно и водно регулиране (КЕВР) прие цената на синьото гориво, което намалява с близо два процента в сравнение с предходното тримесечие, съобщиха от КЕВР. Утвърдената от КЕВР цена за първото тримесечие на 2020 г. е в размер на 44,04 лв./MWh - за продажба на природен газ на крайните снабдители на природен газ и и на лицата, на които е издадена лицензия за производство и пренос на топлинна енергия. Цената не включва разходи за достъп, пренос, акциз и ДДС. В сравнение с действащата цена за последното тримесечие на 2019 г., намалението е с 0,81 лв./MWh или с 1,81 на сто. Решението на КЕВР е във връзка с подаденото от \"Булгаргаз\" ЕАД заявление за утвърждаване на цени за тримесечие на 2020 г., по които общественият доставчик продава природен газ на крайните снабдители и на лицата с издадена лицензия за производство и пренос на топлинна енергия. В утвърдената нова цена на природния газ от 44,04 лв./MWh са включени компонента \"цена на природния газ на входа на газопреносните мрежи\" в размер на 43,34 лв./MWh, компонента за дейността \"обществена доставка\" по чл. 17, ал. 6 от НРЦПГ в размер на 0,56 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ от 0,14 лв./MWh, покриваща разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. С утвърдената цена на природния газ за първото тримесечие на 2020 г. цените на топлинната енергия остават непроменени до края на отоплителния сезон. Без промяна остават и цените на електрическата енергия за битовите и небитовите потребители на регулиран пазар. Преди утвърждаването на решението за цената на природния газ за първото тримесечие, в съответствие с нормативните изисквания на 19 декември 2019 г. КЕВР проведе открито заседание за обсъждане на изготвения доклад във връзка със заявлението на \"Булгаргаз\" ЕАД. В съответствие с изискванията за публичност и прозрачност на институциите откритото заседание беше излъчено онлайн на интернет страницата на регулатора.", "date": "2020.01.01", "title": "Спад на цената на природния газ с 2%, на парното и тока остават същите"}
{"url": "https://www.24chasa.bg/novini/article/8026803", "text": "Европейският консорциум \"Еърбъс\" (Airbus) се превърна през миналата година в най-големият производител на самолети в света за пръв път от 2011 година насам, след като компанията осъществи по-добри от прогнозите доставки на 863 самолета. По този начин европейският самолетостроител иззе короната от основния си американски конкурент \"Боинг\" (Boeing), съобщава Ройтерс, цитирайки свои летищни и проследяващи полетите източници. Подобен обрат беше напълно очакван с оглед на кризата, свързана с принудително приземяване по целия свят на самолетите от модела 737 MAX на \"Боинг\", която криза вероятно ще продължи и в началото на новата 2020 година. Рекордните данни на европейската самолетостроителна компания подчертават допълнително разстоянието, което \"Боинг\" трябва да измине, за да възстанови лидерската си пазарна позиция, предава  . Компанията \"Еърбъс\", която беше принудена от собствените си индустриални проблеми да намали през октомври целите си за доставки през 2019 година с между 2% и 3%, използва допълнителни ресурси до часовете преди новогодишната нощ, за да достигне доставките на 863 самолета за изминалата година в сравнение с ревизираната си цел за 860 реактивни самолета. Доставките нараснаха със 7,9% спрямо 800-те самолета през 2018 година. От \"Еърбъс\" отказаха да коментира данните, цитирани от Ройтерс, тъй като те трябва да бъдат проверени, преди да могат да бъдат финализирани и публикувани. От своя страна компанията \"Боинг\" достави 345 самолети главно за полети на дълги разстояния между януари и ноември миналата година, което е по-малко от половината от 704-те самолета, които бяха доставени за същия период на 2018 година, когато все още не съществуваше проблема със серията MAX. За цялата 2018-а \"Боинг\" беше доставил 806 самолета, запазвайки тогава с малко своята лидерска позиция в света.", "date": "2020.01.01", "title": "\"Еърбъс\" е най-големият производител на самолети в света през 2019"}
{"url": "https://www.24chasa.bg/novini/article/8026786", "text": "От МВР са категорични относно обстоятелствата около смъртта на Силва Зурлева - става дума за нещастен инцидент, предаде БТА. Сигналът е подаден тази сутрин на тел. 112 в 9:50 ч. Съпругът й я открил паднала до стълбите на къщата.                                                                                                                                                                                                                                                                                                                                ", "date": "2020.01.01", "title": "От МВР категорични за смъртта на Силва Зурлева: Нещастен инцидент е"}
{"url": "https://www.24chasa.bg/novini/article/8026819", "text": "В периода от 1 до 9 януари в НАП ще се извършват дейности, свързани с процесите по годишно приключване за 2019 г. и превключване работата на информационните системи за 2020 г., информират от Националната агенция за приходите. Физически лица, които подават годишната си декларация за облагане на доходите могат да я подадат чрез електронната услуга със стартирането на кампанията от 10 януари. Подаването на декларациите на хартиен носител в офисите на НАП също ще започне на 10 януари. Подаването на Декларации за облагане с корпоративни данъци ще започне също тогава, посочват още от НАП. Електронната услуга за подаване на уведомления за трудови договори ще бъде достъпна в периода от 1 до 9 януари, но резултатите от обработката на подадените данни ще бъдат изпращани от НАП поетапно след 10 януари. Справочната информация в този период ще е актуална към 2 януари 2020 г. За тези обстоятелства е уведомена Изпълнителна агенция \"Главна инспекция по труда\", посочват от НАП. Регистрираните по закона за ДДС лица ще могат да подават справки-декларации чрез електронната услуга на НАП от 1 януари, като информацията ще се отрази в справката за задълженията и плащанията след 10 януари. Плащанията на здравни вноски от граждани от 1 до 9 януари ще могат да се извършват само по банков път чрез търговските банки. Подаването на Декларация образец 7 в периода от 1 - 9 януари ще може да става чрез електронната услуга с персонален идентификационен код или КЕП, както и на място в офисите на НАП. Удостоверяването на непрекъснати здравно-осигурителни права в периода от 1 до 9 януари ще става в офиса на НАП по постоянен адрес с хартиен документ. Между 1 и 9 януари физическите и юридическите лица ще имат достъп до всички електронни услуги, предоставяни от НАП с някои изключения. Няма да функционира електронната услуга за подаване за заявления за регистрация и дерегистрация по Закона за ДДС. Тези документи ще се подават на хартиен носител в офиса на НАП по регистрация. Няма да функционира електронната услуга за подаване на искане за издаване на документ. Няма да има електронна услуга за потвърждаване на издаден персонален идентификационен код.", "date": "2020.01.01", "title": "До 9 януари в НАП - дейности, свързани с годишно приключване за 2019 г."}
{"url": "https://www.24chasa.bg/novini/article/8026832", "text": "Десетки животни, сред които горили, орангутани и шимпанзета, загинаха при пожар в зоологическа градина в германския град Крефелд. Огънят се разразил в ранните часове на новата година до клетките на маймуните, съобщава \"Гардиън\". Пламъците вероятно са тръгнали от паднал китайски фенер в зоопарка, заявиха от полицията в сряда следобед. Сигналът за пожара е подаден в 00:38 часа местно време.  \"Най-големите ни страхове се сбъднаха\", пишат от ръководството на зоологическата градина във фейсбук. \"В клетката на маймуните няма оцелели\", допълват те. Германските власти уточняват, че при пожара са загинали над 30 животни. С прискърбие съобщават и че 48-годишната Маса, най-старата жива сребриста горила в европейската програма за развъждане на застрашени видове, е била погълната от пламъците. Пожарникарите са успели да овладеят огъня, за да не стигне и до други клетки, пише \"Билд\". На мястото на изгорения обект са намерени останки от китайски фенери, пуснати в небето в новогодишната нощ. Употребата на подобни обаче е забранена от 2009 г. в Германия. Случаят се разследва.", "date": "2020.01.01", "title": "Над 30 животни изгоряха в пожар в зоопарк в Германия (Снимки)"}
{"url": "https://www.24chasa.bg/novini/article/8026907", "text": "Националната валута на Северна Македония - денарът, ще остане стабилен през 2020 година, а макроикономическите прогнози предвиждат умерено засилване на икономическия растеж, който се предвижда да достигне 3,8 процента през настоящата година, заяви управителят на централната банка на страната Анита Ангеловска-Бежоска, цитирана от агенция МИА. \"Централната банка има на свое разположение редица механизми, осигуряващи стабилността на нашата валута, поддържането на стабилност на цените и също така гарантиращи, че ще може да направим всичко възможно за благоприятен макроикономически климат. Действително гарантираме, че денарът ще е стабилен през 2020 г.\", заяви Ангеловска-Бежоска. По нейните думи може да се очаква износът, новите чуждестранни инвестиции и възобновяването на цикъла на обществени инфраструктурни инвестиции да стимулират икономическия растеж през идната година, предава БТА. Тя добави, че нивото на инфлацията остава ниско и стабилно от около 1,5 процента.", "date": "2020.01.01", "title": "Централната банка на Северна Македония: Денарът ще остане стабилен"}
{"url": "https://www.24chasa.bg/novini/article/8026918", "text": "Президентът Румен Радев изразява съболезнования на семейството и близките на Силва Зурлева, журналист, преводач, дългогодишен ръководител на Нова телевизия. Това съобщиха от прессекретариата на президента. „Обществото ни и българската журналистика загубиха голям човек и професионалист със значим принос за развитието на телевизията в България“, посочва държавният глава. По думите му близо двадесет години от професионалния си път Силва Зурлева е посветила на управлението и утвърждаването на Нова телевизия като една от най-големите и авторитетни български медии и е дала път на много млади журналисти да утвърдят имената си в професията. Светла следа оставя и ангажираността на Силва Зурлева с общественозначими каузи като „Българската Коледа“, която всяка година дава своя принос за здравето и лечението на хиляди български деца, отбелязва още президентът Румен Радев.", "date": "2020.01.01", "title": "Румен Радев за Силва Зурлева: Българската журналистика загуби голям човек"}
{"url": "https://www.24chasa.bg/novini/article/8026942", "text": "Пътната обстановка в първия ден на 2020 г. в страната засега е спокойна и няма загинали участници в движението в новогодишната нощ, съобщиха от Националния координационен център за безопасно движение по пътищата. Има обаче много инциденти с водачи, употребили алкохол. За денонощие са констатирани над 50 водачи, седнали зад волана след употреба на алкохол. На територията на Община Хисаря водач на 23 години, седнал зад волана с 1,82 промила концентрация алкохол в кръвта и се преобръща на пътя. В Хасковско също е станала катастрофа с шофьор, който се е качил в колата с 1,72 промила, предава  . От координационния център обърнаха внимание, че гражданите не подават сигнали за хора, които се качват пили зад волана и призовават хората да не стоят безучастни. Очаква се по-засилен трафик към обяд. Пътищата са проходими в цялата страна. Информацията от АПИ е, че те са почистени навсякъде. Инспектор Лъчезар Близнаков от отдел „Пътна полиция“ към Главна дирекция „Национална полиция“ съобщи още, че остават ограниченията за Троянския проход за автомобили над 12 тона. Навсякъде другаде движението е нормално. Очаква се засилен трафик в района на Благоевград, където екипи ще регулират движението при нужда. Създадена е организация, за да не се образуват колони. В района на „Витиня“ на „Хемус“ също има допълнителни екипи.", "date": "2020.01.01", "title": "Над 50 хванати зад волана пияни след новогодишната нощ"}
{"url": "https://www.24chasa.bg/novini/article/8026957", "text": "Половин месец остава до края на общественото обсъждане за въвеждането на системата \"Бонус - малус\" за застраховката \"Гражданска отговорност\". Очаква се самата система да влезе в сила догодина, но 2020 да бъде базова за оценка на поведението на шофьорите на пътя, предава  . Системата \"Бонус - малус\" цели да направи полицата по-евтина за водачите без нарушения и да я оскъпи за нарушителите на пътя. Според различните предложения - за коректните шофьори поевтиняването може да е между 23% и 25% от базовата премия, а за водачите с нарушения - оскъпяването може да скочи до 400%.", "date": "2020.01.01", "title": "Обсъждането на системата \"Бонус-малус\" приключва след половин месец"}
{"url": "https://www.24chasa.bg/novini/article/8026970", "text": "Турция може да се откаже да изпраща войски в Либия, ако силите, лоялни на влиятелния в Източна Либия военен командир Халифа Хафтар, спрат офанзивата си срещу международно признатото правителство в Триполи и се изтеглят, предаде Ройтерс, позовавайки се на турския вицепрезидент. Турският парламент предстои да обсъди и гласува утре законопроект, който създава възможност за изпращане на войници в Либия, след като Правителството на националното съгласие (ПНС) на Файез ел Сарадж поиска помощ в рамките на споразумение за военно сътрудничество, предава БТА. \"След като законопроектът мине през парламента, може да стане така, че да се случи нещо различно, различен подход и те да кажат: \"Добре, оттегляме се, спираме офанзивата\", посочи Фуат Октай в интервю за Анадолската агенция. \"Тогава защо да ходим там?\", отбеляза той. Октай изрази надежда, че турският законопроект може да послужи като възпиращо послание към враждуващите страни. Анкара вече е изпратила военни провизии на ПНС въпреки ембаргото на ООН, според доклад на организацията, с който Ройтерс се е запознала, и заявява, че ще продължи своята подкрепа. Силите на Хафтар получават подкрепа от Русия, Египет, ОАЕ и Йордания.", "date": "2020.01.01", "title": "Турция: Може да не изпращаме войски в Либия, ако конфликтът се успокои"}
{"url": "https://www.24chasa.bg/novini/article/8026984", "text": "Лидерът на Северна Корея Ким Чен Ун тази година изглежда е решил да не прави новогодишно обръщение, което според анализатори се обяснява с нежеланието му да признае, че е допуснал грешки в дипломатическата си политика към САЩ, предаде Франс прес. Ким произнася новогодишна реч всяка година от 2013 г. В нея той прави преглед на изминалата година и представя целите си за новата. Пълният текст на речта се публикува в севернокорейския държавен вестник. Тази година държавната телевизия на КНДР не излъчи новогодишно обръщение. Вместо това тя показа как Ким чете дълга реч на продължилото четири дни заседание на Централния комитет на управляващата Корейска трудова партия. Обръщайки се към ръководните партийни кадри Ким заявява, че Пхенян вече не се смята за обвързан от мораториума върху ядрените и ракетни изпитания и заплашва, че светът \"скоро ще види новото стратегическо оръжие, с което разполага Северна Корея\", предава БТА. Това е обрат във водената от две години дипломатическа политика на Северна Корея, която не постигна облекчаване на международните санкции, нито взе достатъчни мерки за денуклеаризация, отбелязва АФП. Според преподавателя по международни изследвания в южнокорейския университет Хандон Пак Вон-гон тази промяна може би има за цел да не поставя Ким в неловко положение. \"Има огромна разлика между това да произнесеш новогодишно обръщение и това да обявиш какво е било решено на пленарно заседание\" на управляващата партия, каза той. \"Когато произнасяте лична реч, това значи, че се обръщате пряко към севернокорейските граждани освен към останалия свят. Това може да ви принуди да признаете, че в досегашния ви подход е имало недостатъци\", отбеляза Пак. \"Промяната може би е имала за цел да смекчи посланието\", допусна преподавателят в женския университет Евха в Сеул Лейф-Ерик Изли. \"С изказването си пред домашна публика по време на партийно заседание Ким може да се утвърди, без да изглежда агресивен, както можеше да стане, ако беше отправил ядрени заплахи в отделна реч\", добави той.", "date": "2020.01.01", "title": "Лидерът на Северна Корея тази година не отправи новогодишно обръщение"}
{"url": "https://www.24chasa.bg/novini/article/8026997", "text": "22-годишната бременна жена, , загуби първото си бебе. „Тя е с отлепване на плацентата, което е предизвикало загуба на плода, който е в напреднал девети месец. За съжаление, детето е починало. Освен коремната травма, има травма на белия дроб. Наложена е гръдна операция, но момичето е в тежко състояние”, каза директорът на МБАЛ-Хасково д-р Георги Гелов пред  . Други двама от пострадалите също остават в болница под лекарско наблюдение. 1,7 промила алкохол е отчела проверката с дрегер на шофьора, който предизвика тежка катастрофа в Хасково в първите часове на новата година.  40-годишният водач е в ареста. Ще му бъде повдигнато обвинение.", "date": "2020.01.01", "title": "Пострадалата при катастрофа в Хасково бременна жена загуби бебето си"}
{"url": "https://www.24chasa.bg/novini/article/8025604", "text": "Между 17 и 18 процента ще нараснат работните заплати на педагогическите специалисти в образователната система от 1 януари 2020 година. Минималното увеличение за всички педагогически длъжности ще бъде 17 процента. Това е записано в Анекса към Колективния трудов договор /КТД/, подписан през ноември от Министерството на образованието и науката, и от национално представителните синдикални и работодателски организации в системата на предучилищното и училищното образование. Според документа учителите ще получават не по-малко от 1085 лв. основна заплата. Минималните възнаграждения на старшите учители ще достигнат 1120 лв., а на главните учители - 1176 лв. Директорите на детски градини и училища ще получават не по-малко от 1334 лв., а заместник-директорите - 1246 лв. За целта в бюджета за 2020 година са заложени 360 милиона лв. повече за трудови възнаграждения на учителите. Предвидени са и 54 милиона лв. за увеличение на индивидуалните работни заплати на непедагогическия персонал. С Анекса към КТД се завишават допълнителните възнаграждения за класните ръководители, както и за лекторските часове. Въвежда се и изискване 50 процента от средствата за квалификация в бюджетите на детските градини и училищата да бъдат използвани за вътрешни или междуинституционални обучения под формата на методически семинари, дискусионни форуми, открити практики, презентации на творчески проекти, резултати и анализи на проведени педагогически изследвания. Целта е учителите да обменят добри практики, да се учат взаимно, да споделят и насърчават иновациите, предаде БТА. Заплатите на учителите бяха увеличени с не по-малко от 20 процента и от 1 януари 2019 година. В управленската програма на правителството се предвижда да се постигне двойно увеличение на учителските заплати до края на мандата на кабинета. Това трябва да стане за четиригодишен период.", "date": "2020.01.01", "title": "С 18 процента нарастват заплатите на учителите през 2020 година"}
{"url": "https://www.24chasa.bg/novini/article/8025615", "text": "Ню Йорк посрещна новата 2020 година, предаде Асошиейтед прес. Небето над града бе озарено от фойерверки, а над прочутия \"Таймс скуеър\", където събралото се множество отброи последните секунди на изминалата 2019 г., се посипаха конфети. Хората, събрали се в центъра на Манхатън, пееха песни и развяваха жълти и лилави балони в очакване на полунощ. \"Това беше мечта, исках да го направя и тази година много хора ми помогнаха да дойда тук и съм много благодарна за това\", каза 48-годишната Мариема Мехияс, долетяла от Пуерто Рико, за да посрещне Нова година в Ню Йорк, предаде БТА.", "date": "2020.01.01", "title": "Безброй конфети посипаха \"Таймс скуеър\" за Нова година"}
{"url": "https://www.24chasa.bg/novini/article/8025712", "text": "Цената на газа за потребителите в Украйна от днес става пазарна, съобщи по-рано директорът на газоснабдяващото подразделение на Нафтогаз Максим Рабинович, цитиран от ТАСС. По този начин ще бъде изпълнено едно от изискванията на Международния валутен фонд за продължаване на програмата за кредитиране на страната. От 1 ноември 2019 г. цената на газа за промишлените предприятия и други стопански субекти в Украйна нарасна с 18,4-19,6 процента спрямо октомври по решение на Нафтогаз във връзка с поскъпването на горивото на европейския пазар. В зависимост от закупуваните обеми и условията на плащане газът вече струва на промишлените потребители от 5861 до 6463 гривни за 1000 кубични метра или между 234 и 258,5 долара. Върху тези цени потребителите плащат ДДС и разходи за транспортирането. От 1 май 2019 година Нафтогаз въведе нов механизъм за определяне на регулируемата цена, която може да се променя всеки месец. През октомври цената на газа за промишлените потребители в Украйна се повиши с 5 процента, припомня БТА.", "date": "2020.01.01", "title": "Цената на газа за потребителите в Украйна минава на пазарен принцип"}
{"url": "https://www.24chasa.bg/novini/article/8025753", "text": "От днес, 1 януари, пътуващите европейци вече няма да могат да използват картите ИнтерРейл (InterRail), за да пътуват във Великобритания, съобщи компанията Юрейл груп (Eurail group), цитирана от АФП. Това решение не е свързано с излизането на Великобритания от ЕС, съобщиха засегнатите компании. Британските железопътни компании няма да са част от картите Юрейл и ИнтерРейл от 1 януари 2020 година, уточни в комюнике Юрейл груп с централа в холандския град Утрехт, цитирано от БТА. Билетите ИнтерРейл са предназначени за граждани на ЕС, а Юрейл - за неевропейски жители. \"Пътниците, които ще си купят карта Юрейл или ИнтерРейл през 2020 година, няма вече да могат да пътуват във Великобритания\", обяви Юрейл, която е притежавана от над 35 европейски железопътни и морски компании. Създаден през 1972 година, билетът ИнтерРейл позволяваше да се пътува в близо 30 страни в Европа. Насочен първоначално към младите хора, впоследствие той обхваща и други възрастови категории. ЕС предвиждаше преди две години да предложи подобен билет на всеки европейски гражданин, навършил 18 години, преди да се откаже от този проект, оценяван като твърде скъп.", "date": "2020.01.01", "title": "Картата ИнтерРейл няма да може да се използва във Великобритания от 2020-а"}
{"url": "https://www.24chasa.bg/novini/article/8025776", "text": "\"Ние подписахме споразумение, в което се говори за денуклеаризацията\", каза Тръмп, имайки предвид договореностите, постигнати с Ким на срещата им в Сингапур. \"Мисля, че той е човек на дадената дума\", изтъкна Тръмп пред журналисти преди да вземе участие в празненствата по случай Нова година в имението му във Флорида, предаде БТА. Американският лидер засегна и иранския въпрос.  На въпрос дали напрежението с Иран ще доведе до война Тръмп, цитиран от Ройтерс, отговори: \"Дали искам война? Не. Искам мир. Харесвам мира. И Иран трябва да иска мир повече от всяка друга държава\".", "date": "2020.01.01", "title": "Тръмп има доверие на Ким Чен Ун: Не искам\nвойна с Иран"}
{"url": "https://www.24chasa.bg/novini/article/8025861", "text": "До април се очаква България да влезе във валутно-курсовия механизъм ERM II, известен като \"чакалнята за еврозоната\". Заедно с това страната ни трябва да влезе в тясно сътрудничество с единния банков надзор. Това са две от най-важните стъпки по пътя на България към приемането на еврото, които ще бъдат емблематични за 2020 година. Според финансовия министър е напълно реалистично точно след три години да започнем да плащаме с евро, информира  . За да се присъедини към ERM II, България трябва да изпълни всички критерии от договора от Маастрихт, които поставят ограничения на дълга и дефицита на всяка от държавите. Също така има критерий, свързан с инфлацията. Страната ни отговаря на всички тях от години. Финансовият министър Владислав Горанов: \"Единственото условие, което остава, е изпълнението на плановете за увеличаване на капиталовите буфери на две от българските банки\". Мерките се очаква да бъдат изпълнени, включително и чрез набиране на капитал през борсата. Те бяха предписани от Европейската централна банка, която миналата година провери качеството на активите и направи стрес-тестове на шест банки. Петър Андронов, председател на банковата асоциация: \"Българските банки се представиха достойно. Проверката постанови и постави въпроси за решаване, но добрата новина е, че тези въпроси са в обхвата на възможностите на институциите\". Тъй като българският лев е обвързан с еврото чрез валутния борд, най-важната функция от престоя в т.нар. чакалня за еврозоната е изпълнена: \"За нас това е религиозен въпрос, така че няма нещо, което можем да кажем с по-голяма сигурност от това: никаква промяна в паричния режим. Единствен изход от това, което имаме в момента като режим на фиксиран валутен курс ще бъде приемането на еврото\" - заяви гуверньорът на БНБ Димитър Радев. България е първата държава, на която бе поставено изискването, за да влезе в ERM II, да се обвърже и с единния банков надзорен механизъм. То бе поставено и пред Хърватия, която също заяви намерение за присъединяване. За да се получи одобрение, трябва да има одобрението на всички държави - членки на валутно-курсовия механизъм - т.е. държавите от еврозоната и Дания, както и от Европейската централна банка.", "date": "2020.01.01", "title": "До април се очаква България да влезе в \"чакалнята на еврозоната\""}
{"url": "https://www.24chasa.bg/novini/article/8025538", "text": "За много години - ще се помолим за успех на българския народ. Това каза Негово светейшество патриарх и Софийски митрополит Неофит пред журналисти. \"През новата година - нови успехи. Много радости в нашите усилия в спазването на Христовия закон. Да се обичаме, да си помагаме, да бъдем истински Христови ученици. За много години!\", каза Негово светейшество. Патриарх Неофит отслужва света литургия и молебен за новата 2020 г. в катедралата \"Свети Александър Невски\", както е по традиция. След светата литургия е молебенът. От Светия синод приканват православните християни да вземат молитвено участие в тържествените богослужения. На 1-ви януари, когато Св. Православна църква отбелязва Господския празник Обрезание Господне и празника на . Имен ден утре празнуват всички с името Васил, Василка, Веселин и др.", "date": "2020.01.01", "title": "Патриарх Неофит: Да бъдем истински Христови ученици. За много години! (Обновена)"}
{"url": "https://www.24chasa.bg/novini/article/8025882", "text": "В навечерието на 2020 г. Китайската медийна група предаде новогодишната реч на директора й Шън Хайсюн, съобщи  Скъпи приятели, За китайците 2020 е красиво и вещаещо късмет число, тъй като звучи като „обичам те\" (ай ни ай ни). От името на китайската медийна група в Пекин, бих искал да Ви поздравя с настъпването на 1 януари 2020 година! Всеки един миг е част от човешката история. Много такива моменти от 2019 г. са вече част от нашите спомени. На 1 октомври отбелязахме 70-годишнината от основаването на Китайската народна република. Нашата медия излъчи на много езици документалния филм „Вървим по широкия път\", както и тържествения военен парад на 4К резолюция, които ни дадоха едно истинско аудиовизуално пиршество, споделяйки в същото време обикновената история на Китай през изминалите седем десетилетия. Получих също искрени поздрави от много приятели. Италианският китаист Франческо Маринджио пише в имейл, че се възхищава на постиженията на страната ни през последните 70 години, и аз също смятам, че китайците имаме пълно право да се гордеем със себе си. През изминалата година ние уловихме всеки прекрасен момент по пътя на китайското развитие и го показахме на целия свят. Използвайки водещи комуникационни технологии като 5G, предавания на ултрависоки резолюции 4K, 8K и изкуствен интелект, отразихме серия от важните събития, като например Форума за международно сътрудничество „Един пояс, един път\", Азиатската конференция за диалог между цивилизациите, 20-годишнината от връщането на Макао в Китай и други. Излъчихме на различни езици документалните филми „Любимите истории на Си Дзинпин \" и „Ако антиките можеха да говорят\", отваряйки прозорец за запознаване с дългата история и култура на страната и ценностите ѝ през новата епоха. Редица мероприятия с участието на гости като „Вървим с Китай\", „Ние заедно\" и „Онлайн водещи\", се проведоха на различни езици и привлякоха много приятели на Китай. Въпреки, че Китайската медийна група само е на 2 години, ние разбираме ясно, че в днешната епоха на интернет, застоят означава връщане назад, бавният напредък също е връщане назад. Трябва да следваме призива на председателя Си Дзинпин за изграждането на новите медии и платформи, така че Китайската медийна група да се превърне във водеща международна медия. През тази година стартирахме единствената държавна лаборатория за аудио-визуална продукция с ултрависока резолюция, разработихме платформа за новите медии на базата на 5G технологията и създадохме повече от 200 качествени рубрики и програми за публиката. Всеобхватното обективно и справедливо отразяване на световните проблеми винаги е било наш принцип. Ние общуваме с колеги вътре и извън страната в духа на откритостта и сътрудничеството. През изминалата година имах срещи с колегите от „Асошиейтед прес\", „Ройтерс\", „Франс прес\", BBC и други общо над 150 медии от цял свят. Постигнахме по-голямо разбирателство и непрекъснато разширяваме кръга на нашите приятели. За съжаление, по някои важни за Китай въпроси, западни медии проявиха „избирателна слепота\", пуснаха фалшиви новини, дори откровени лъжи, някои от които звучаха като литературни разкази. Ние смятаме, че фактите са сърцевината на една новина и тяхното редактиране чрез въображение е сериозно накърняване на имиджа на всяка медия. Всеки от нас трябва да се придържа към тази професионална етика, а медиите да бдят за нея. Британският писател от 18-ти век Уйлям Хазлит има една известна фраза, която гласи, че предразсъдъкът е рожба на невежеството. На фона на сложната международна ситуация стремежът към истина и премахване на предразсъдъците са изключително важни. Китайската медийна група ще продължи да разпространява обективно фактите и гласа на справедливостта сред международната общност. В свое стихотворение китайският поет от династия Тан Джан Дзюлин пише, че „разстоянията не могат да попречат на дружбата, близостта се съхранява дори и на хиляди ли\". Всички ние сме жители на тази планета и нашата съдба е да живеем заедно. По време на посещенията ми в Бразилия и Аржентина видях цветя, които съм срещал преди в провинция Гуандун. В Италия и Испания пих оризова ракия и ядох колбаси, чийто вкус бе същият като на тези в моя роден край в провинция Джъдзян. Концепцията за това, че всички живеем в едно глобално село е толкова конкретна и реална. Няма повод неговите жители да не общуват помежду си. Винаги съм смятал, че обменът между медиите може да премахне неразбирателствата и предразсъдъците, и да превърне повече непознати в приятели. Настъпващата 2020-та е последната за Китай от всестранното изграждане на общество със средно ниво на благосъстояние, също е годината за окончателното сбогуване на страната с абсолютната бедност. Китайската медийна група записва нашата и световната история с професионални стандарти и дава повече положителната енергия за стимулиране изграждането на общност на споделената съдба на човечеството. Нека 2020 г. бъде изпълнена с любов! Желая щастие на Китай, света и на всички Вас!", "date": "2020.01.01", "title": "Новогодишна реч на директора на Китайската медийна група Шън Хайсюн"}
{"url": "https://www.24chasa.bg/novini/article/8025896", "text": "Минималната заплата в Португалия от днес се повишава до 635 евро, което е увеличение с близо 6 процента, предаде Ройтерс. Дори така минималното възнаграждение остава най-ниското в Западна Европа. Премиерът Антониу Коща обеща в началото на втория си мандат миналата година да вдигне месечния минимум с 25 процента до 750 евро към 2023 година, поясни БТА. Един от петима трудещи се в Португалия е на минимална заплата, а положението със заетостта на 890 000 души бе определено като \"несигурно\". С този термин се означават нестандартни форми на заетост, включително временна работа и работа на срочен договор. Левоцентристката Социалистическа партия на Коща, която бе на власт през четири години на силен икономически растеж и намаляване на бюджетния дефицит, спечели изборите на 6 октомври, разширявайки представителството си като най-голямата партия в парламента, но не успя да постигне мнозинство. Всяка година ще се прави преглед на заплатите и ще се договарят увеличения, докато целта от 750 евро месечен минимум не бъде постигната през 2023 година. Между 2015 година, когато социалистите дойдоха на власт, и 2019 г. минималната заплата в Португалия се е повишила с 14 процента от 505 до 600 евро. За сравнение, в съседна Испания тя е 1050 евро. Португалия остава сред страните с най-голямо неравенство в доходите в ЕС, посочи правителството. Според анализатори несигурността на работните места е сред големите проблеми в националната икономика. Португалската икономика е в етап на охлаждане, след като през 2017 г. отчете най-силният растеж от близо две десетилетия и се възстанови от дълговата криза, която наложи на страната да потърси международна помощ, припомня Ройтерс.", "date": "2020.01.01", "title": "Португалия увеличава минималната заплата до 635 евро"}
{"url": "https://www.24chasa.bg/novini/article/8025947", "text": "Кулминацията на съвместното председателство ще бъде среща на върха през юли, организирана съвместно от Скопие и София, предаде  Берлинският процес е създаден през 2014-та по инициатива на Германия във време на умора от разширяването както в Европейския съюз, така и в страните от Западните Балкани. В региона се появиха нови играчи като Русия и Китай, а целта на инициативата е да пази европейската переспектива жива с развиване на регионалното сътрудничество.  „Същественото в Берлинския процес е да надгражда механизмите, които има по разширяване - с включване на гражданското общество, на младите хора, на бизнеса, на учените, с много силни декларации за помиряване“, каза министърът на външните работи Екатерина Захариева. През юли страната ни стана постоянен член на Берлинския процес, редом с Австрия, Хърватия, Франция, Германия, Италия, Словения и Великобритания, а само година по-късно ние заставаме начело на инициативата заедно със Северна Македония. Зоран Заев заяви: „Искрено се радвам, че с моя приятел и колега Бойко Борисов заедно ще ги причакаме всички лидери на Берлинския процес и ще въведем нова практика на съвместно председателстване“. Мирът, религиозната толерантност, борбата срещу организираната престъпност - това посочи като приоритети за региона Бойко Борисов и предложи за съвместното председателство: “Да вкараме и екологията и всичко, което може да опази природата на Западните Балкани“. И както в Триест през 2017-та на България отново се отрежда ролята да съживява европейската мечта за страните от Западните Балкани, след като Северна Македония и Албания бяха попарени от Франция и не получиха през октомври дата за начало на преговори за членство.", "date": "2020.01.01", "title": "България и Северна Македония председателстват Берлинския процес"}
{"url": "https://www.24chasa.bg/novini/article/8025965", "text": "От днес продължава увеличението на възрастта и осигурителния стаж за пенсиониране. За жените от най-масовата, трета категория труд, възрастта се увеличава с два месеца спрямо 2019-а и вече е 61 години и 6 месеца. За мъжете увеличението е с един месец и става 64 години и 3 месеца. За да се пенсионират, жените вече трябва да има 35 години и 10 месеца осигурителен стаж. За мъжете той вече е 38 години и 10 месеца. И за двата пола това е с два месеца повече, в сравнение с миналата година. Ако хората нямат право на пенсия, защото не изпълняват посочените условия за възраст и стаж, те могат да се пенсионират на възраст 66 и половина години при поне 15 години действителен стаж. Крайната цел на плавното повишение на пенсионната възраст и тя да се изравни и за мъжете и за жените да стане 65 години през 2037 г. Таванът на пенсиите остава 1200 лева, предаде  . До 1 юли минималната пенсия ще бъде 219,43 лв., след което ще стане 250 лв. Също от 1 юли пенсиите, отпуснати до 31 декември 2019 година ще се увеличат с 6.7 на сто . Запазва се периодът на изплащане на обезщетението за бременност и раждане - 410 дни, както обезщетението за отглеждане на дете до 2-годишна възраст - 380 лв. Минималните осигурителни доходи също остават без промяна спрямо 2019 година, с изключение на случаите, за които минималният доход е по-нисък от минималната работна заплата за страната. Минималният осигурителен доход за самоосигуряващите се нараства от 560 до 610 лв, а за регистрираните земеделски стопани и тютюнопроизводители - от 400 на 420 лв. Запазват се и миналогодишните размери на обезщетенията за безработица - минималното е 9 лева на ден, а максималното - 74,29 лева. През 2020-а се запазва и режимът на изплащане на болничните - първите три дни от работодателя, а след това от Държавното обществено осигуряване. Запазват се също периодът и обезщетенията при раждане и отглеждане на дете до 2-годишна възраст. Остават непроменени и осигурителните вноски и разпределението им в съотношение 40 към 60 процента.", "date": "2020.01.01", "title": "Възрастта и стажът за пенсиониране растат"}
{"url": "https://www.24chasa.bg/novini/article/8026039", "text": "През изминалото денонощие в страната са станали 13 пътни произшествия, при които има двама загинали, 14 са ранените. Това съобщиха от пресцентъра на МВР. През декември пътните инциденти са отнели живота на 42 човека, а за 2019 г. жертвите са 623.                                                                                                                                                                                                                                                                                                                                ", "date": "2020.01.01", "title": "За денонощие: Двама загинаха при пътни инциденти, 14 ранени"}
{"url": "https://www.24chasa.bg/novini/article/8026049", "text": "Китай въвежда нови разпоредби за улесняване на бизнеса от днес, предаде Ройтерс. Промените бяха обявени миналата година от Националната комисия за планиране и реформи на фона на засилващия се натиск върху втората по големина световна икономика. Новите мерки ще гарантират равен пазарен достъп и ще защитят лоялната конкуренция на пазара. Обещава се също засилване на защитата по вече приети закони. Чуждестранните компании, работещи в Китай, отдавна се оплакват от неравностойно отношение при достъпа до пазара, тежка бюрокрация и слабо прилагане на законите. Китайските частни компании, които по-трудно получават достъп до финансиране от държавните, бяха и по-тежко засегнати от забавянето на икономиката, коментира БТА. Според новите мерки чуждестранните и местни компании ще бъдат третирани еднакво, както и всички пазарни дружества, независимо от формата на собственост. Китай ще установи система за наказване на нарушенията на правата на интелектуална собственост, предвиждат регулациите. Публичните търгове и процедурите за обществени поръчки трябва да бъдат прозрачни, справедливи и отворени за всички, според новия пакет мерки.", "date": "2020.01.01", "title": "Китай въвежда нови правила за улеснение на бизнеса"}
{"url": "https://www.24chasa.bg/novini/article/8026060", "text": "Минималната заплата, която получава около една трета от работната ръка в Турция, ще бъде увеличена с 15 процента от началото на 2020 г., съобщава агенция Блумбърг. След увеличението нетната минимална заплата в страната ще достигне 2325 лири (392 долара), тоест с 2021 лири повече от тази през 2019 г., уточни министърът на труда Зехра Зюмрют Селчук. Увеличението на минималната заплата е съизмеримо с инфлацията, която през ноември е била 10,56 процента, отчитайки стабилна тенденция към спадане, след като достигна 25 процента в края на 2018 г. на фона на срив на курса на лирата през лятото на същата година. Около 10 милиона трудещи се или почти една трета от 33-милионната работна сила на страната получават минимална заплата или малко над нея, според данни на Конфедерацията на прогресивните профсъюзи в Турция, цитирани от БТА.", "date": "2020.01.01", "title": "Турция увеличава минималната заплата с 15% от 2020 г."}
{"url": "https://www.24chasa.bg/novini/article/8026121", "text": "Полицията очаква след обяд по-силен трафик, каза инспектор Лъчезар Близнаков от \"Пътна полиция\" на брифинг. Очаква се засилен трафик в района на Благоевград от завръщащите се от Гърция и Банско. Там са осигурени допълнителни екипи, а на Владая е организирано реверсивно движение”, предупреди Близнаков и допълни, че се очаква да бъде натоварено и движението в района на тунела Витиня на магистрала „Тракия”. Всички пътища са почистени, но по проходите и сенчестите участъци трябва да се кара особено внимателно, призова той. В района на Благоевград ще има повече екипи на полицията заради очаквания трафик от Банско и Гърция. На тунел \"Витиня\" също има повече полиция. Особено засилени са проверките за пияни шофьори. В новогодишната нощ в Хисаря пиян с близо 1.9 промила в кръвта се обърнал на пътя. Друг карал в района на Хасково с близо 1.8 промила в кръвта. А на Орлов мост има ударен пешеходец. Хората стоят безучастни и не подават сигнали за пияни шофьори, каза Близнаков. От вчера до днес над 50 пили алкохол вече са заловени. А всичките нарушения от началото на коледните празници са десетки хиляди. 8 хиляди са глобени на пътя по празниците. 80 само за изминалата нощ. Пътната обстановка преди обяд в първия ден на 2020 г. е спокойна. Повече автомобили има по магистрала „Тракия” и „Струма”. Очаква се повече автомобили да излязат на пътя към 14:00 ч. Двойно повече ще са и екипите на пътна полиция, които ще следят трафика и разполагат с повече технически средства за това. От КАТ напомнят да не сядаме зад волана употребили алкохол и да спазваме правилата за движение.", "date": "2020.01.01", "title": "\"Пътна полиция\": Очаква се по-силен трафик след обяд (Обновена)"}
{"url": "https://www.24chasa.bg/novini/article/8026135", "text": "От днес е в сила  в България, припомнят от КЕВР. Само в една има поевтиняване. Със 7% се увеличава цената на ВиК услугите в София. Това означава, че столичани ще плащат по 2.76 лв. за кубик вода. Поскъпване има и в Перник – въпреки водния режим в града. От днес хората в района ще плащат по 2.42 лева за кубик вода, което е повишение с 3.7%. Най-голямо е увеличението в Кърджали – с 9.7%, или 2.61 лв. за кубик. Най-малко е в Пловдив – с 0.5% до 2.22 лв. за кубик вода. А гражданите в Шумен ще продължат да плащат най-високата цена за ВиК. Досега те даваха по 3.40 лв. за кубик вода, а от следващия месец – по 3.54 лв. От 1 януари един кубик вода вече струва: във Варна 3.21 лв., в Русе – 3.15 лв., в Бургас – 3.08 лв., в Ямбол – 3.03 лв., във Враца – 3.27 лв., в Добрич – 3.45 лв., във Видин – 2.54 лв., в Габрово – 2.71 лв., в Плевен – 2.88 лв., в Благоевград – 2.35 лв., в Стара Загора – 3.01 лв., в Ловеч – 3.16 лв. Единствено в Разград има намаление на цената на водата, пише  . Понижението е с 5% до 3.67 лв. за един кубик от 1 януари 2020 г.", "date": "2020.01.01", "title": "От днес поскъпна водата - само в Разград има намаление на цената"}
{"url": "https://www.24chasa.bg/novini/article/8023750", "text": "Скъпи читатели, да ви е честита новата 2020 година. Нека тя бъде здрава, благодатна и щастлива за всички вас!  От днес започва и ново десетилетие. Желаем ви то да бъде време на непрестанен възход за вас. Нека вие и семействата ви успявате във всичко, с което се захванете. Бъдете здрави и щастливи, с шеметна кариера,  наслаждавайте се, пътувайте, гребете с пълни шепи от всичко. И нека животът ви бъде хармоничен и спокоен. Благодарение на вас през 2019 г. 24 часа онлайн стана най-големият сайт в България. Продължавайте да ни четете и обещаваме винаги да научавате първи новините, да четете най-задълбочените анализи и най-интересните истории. Ще ви показваме света около нас с най-зрелищните видеа и снимки. Ще продължим да правим живота ви по-лесен и по-интересен. Успех, здраве и благоденствие за всички ви!", "date": "2020.01.01", "title": "Честита Нова 2020 година! Успешно ново десетилетие!"}
{"url": "https://www.24chasa.bg/novini/article/8009651", "text": "Преди години звездата на Би Би Си Зоуи Боул прави много фатална грешка по време на служебно коледно парти. Известната водеща на развлекателни програми целува по-младия с 23 години от нея начинаещ певец Тай Тай Старс. Действието се развива в нощен клуб, но всички присъстващи са шокирани, тъй като по това време Зоуи е омъжена за Фетбой Слим, един от най-влиятелните диджеи на световната сцена. Снимка на греховната целувка бързо изтича към британските таблоиди и около най-високоплатената водеща на Би Би Си, за която се твърди, че получава над 1 млн. паунда годишно, се завихря скандал. Макар да се появяват съобщения, че Фетбой Слим ѝ е простил, 18-годишният им брак приключва само след три месеца. Ако се вярва на няколко скорошни проучвания в Англия, много хора постъпват като Зоуи. Над половината от анкетирани 2000 души по поръчка на марка за дамско бельо признават, че са целували колега по време на коледно парти, а 40% са правили секс. Най-често това се случвало на работещите в ИТ сектора и в отдели “Човешки ресурси”. Местата за секс с колега след служебен купон са кола, зала за конференции, на бюро в офиса, а 16% са използвали и кабинет на шеф. Друго проучване по поръчка на британския вестник “Сън” показва, че един на всеки трима англичани изневерява на своя партньор по време на коледен купон. Две трети от анкетираните признават, че това се дължи на твърде много погълнат алкохол, като мъжете по-често се оказват в такава ситуация. 90 на сто твърдят, че техните половинки никога не са разбирали истината, макар 46% от изневерилите да продължават да се виждат интимно със своя колега и след празничния период. “Обикновено става въпрос за единични инциденти от хора, които са в щастливи и здрави семейни взаимоотношения. Ако обаче сте направили такова нещо, все пак проверете дали няма някакво напрежение, което започва да расте във вашата връзка. Бъдете готови да се поучите от случилото се и чак тогава тръгвайте да го загърбвате”, казва Дейдри Сандърс, консултант по човешки взаимоотношения на “Сън”. Тя твърди, че всеки декември имейлът ѝ е препълнен с писма от хора, които са кръшкали на половинките си по време на коледните празници или пък са разбрали, че те са сторили това. Има и немалка част, които са станали жертви на сексуално насилие, тъй като са били пияни и не са можели да контролират поведението си. Като цяло обаче се наблюдава масово падане на задръжки през това време от годината, което крие редица рискове. Затова в много страни се правят специални разяснителни кампании по въпроса. В Австралия например полицията пусна специален клип, чиято цел е да разбие някои митове, свързани със сексуалните посегателства през тази част от годината, и да насърчи хората да бъдат активни, когато стават свидетели на подобни случки. Във видеото се обяснява, че жертвите на сексуално насилие не бива да се смятат за виновни само защото неразумно са употребили повече алкохол. “Когато хората са много пияни, те не могат да дадат съгласие за сексуален контакт. Така че посланието, което искаме да изпратим, е, че жертвата никога не може да бъде виновна за едно сексуално нападение и че ако ни сигнализират какво се е случило, ние ще им повярваме и ще предприемем нужните действия”, казва детективът Дарън Бентли от полицията в Мелбърн. По думите му сексуалните нападения се увеличават 2-3 пъти през декември, тъй като това е времето, когато сексуалните маниаци дебнат за лесни жертви. Обикновено те ги търсят в клубове, където се правят офис партита с консумация на много алкохол. Набелязват лица, които са прекалили с пиенето, и първоначално играят ролята на загрижени хора, които искат да им помогнат да се приберат вкъщи. “Трябва да създадем култура, че е добре да се намесваме в такива ситуации. Ако видите човек, който изглежда уязвим на бара, отидете и го попитайте дали е добре. Ако видите някого, който, залитайки, слиза от такси или пък е набутван в кола, отидете и питайте дали знае къде отиват. По този начин може да предотвратите сексуално нападение и вредата и болката, които то ще донесе”, казва Бентли. В Австралия има стотици полицаи, специализирани в разследване на сексуални престъпления, и опитът им показва, че хората много малко знаят как да се предпазват. Причина за това е и погрешното схващане, че сексуалният нападател е неизвестен, който изниква в нищото на някоя тъмна алея. Статистиката показва, че много от сексуалното насилие по време на коледните купони се извършва от хора, които жертвите познават и на които вярват. В такива случаи докладването на престъплението става доста трудно, тъй като пострадалите се страхуват, че това може да се отрази зле на отношенията им с други познати. В подобна ситуация се е оказала 30-годишнага австралийка Ева. Тя е била изнасилена от мъж, с когото я запознал приятел. На първата им обща среща насилникът бил представен като добър човек, на когото може да се вярва. “Беше чаровен, уверен и много истински, но всичко това се промени, когато ме нападна в тъмна стая в неговата къща. Най-плашещото за мен бе, че не получих никакви предупредителни сигнали, че общувам с опасен човек”, казва младата жена, която все още лекува психическите травми от това нападение. Във Великобритания пък общественото здравеопазване предприе кампания, чиято цел е да се насърчат хората да практикуват безопасен секс по време на празниците, за да не се зарязят с инфекции, предавани по полов път, или пък да се изправят пред непланирана бременност. Освен традиционните листовки по въпроса на много места се раздават презервативи и има възможност да си поръчаш да ти доставят по пощата безплатен тест да се изследваш дали не си пипнал хламидии като коледен подарък.", "date": "2020.01.01", "title": "Рисковете от секс в сезона на купона"}
{"url": "https://www.24chasa.bg/novini/article/8025270", "text": "От днес Хърватия поема официално председателството на Съвета на ЕС, въпреки че се наложи от 3 декември неочаквано да поеме ръководството на заседанията на съвета заради оставката на финландското правителство. Хърватското председателство ще има четири основни приоритета: Европа, която се развива; Европа, която свързва; Европа, която защитава, и Европа, която е влиятелна, уточни БТА. По време на хърватското председателство в Брюксел ще се състоят около 1400 срещи на всички равнища. В Хърватия ще има една среща на върха, на която ще се съберат премиерите и президентите на страните членки на ЕС, около 20 срещи и конференции на министерско равнище и около 200 срещи на техническо и експертно равнище. Около 1000 души са ангажирани в организацията на хърватското председателство, а част от тях са обучени със средства от програми на ЕС. По общи оценки председателството ще струва на Хърватия от 50 до 70 милиона евро. За нуждите на хърватското председателство е преустроена Националната и университетска библиотека в Загреб, където са обособени голяма конгресна зала, 8 по-малки зали и пресцентър. Хърватия поема председателството на Съвета на ЕС от Финландия и в средата на годината ще го предаде на Германия.", "date": "2020.01.01", "title": "От днес Хърватия поема официално председателството на Съвета на ЕС"}
{"url": "https://www.24chasa.bg/novini/article/8025283", "text": "Американският президент Доналд Тръмп заяви днес, че Иран ще плати висока цена след щурмуването на американското посолство в Багдад, предаде Франс прес. Иран ще бъде държан отговорен за причиняване на жертви или материални щети в сгради, ползвани от представители на Съединените щати, категоричен бе Тръмп. \"Те ще платят висока цена! Това не е предупреждение, а заплаха. Честита Нова година!\", написа Тръмп в туитър.", "date": "2020.01.01", "title": "Тръмп: Иран ще плати висока цена след щурмуването на US посолство в Багдад"}
{"url": "https://www.24chasa.bg/novini/article/8025309", "text": "Чакат ни една страхотна година и едно невероятно десетилетие, каза британският премиер Борис Джонсън в новогодишното си обръщение. Само преди броени той дни спечели абсолютно мнозинство в британския парламент. Джонсън изтъкна, че най-важната му задача е да гарантира осъществяването на Брекзит, повече от три години, след като британците гласуваха на референдум да напуснат Европейския съюз. Британският премиер заяви в обръщението си, че тази година ще върне единството на разделената британска нация, предаде Ройтерс. \"Като се сбогуваме с 2019 г., можем да затворим страницата с разделението, омразата и несигурността, които доминират обществения живот и ни дърпат назад вече прекалено дълго време. Сега имам нов парламент, избран от народа, за да реализира неговите приоритети, който най-сетне ще се съобрази с референдума и ще осъществи Брекзит. Брекзит ще бъде осъществен преди края на този месец\", категоричен бе Борис Джонсън. Британският лидер вече спечели предварително одобрение за сделката си с Брюксел за Брекзит и последните етапи на нейното ратифициране ще започнат, когато депутатите възобновят своята работа след коледните и новогодишните празници.", "date": "2020.01.01", "title": "Борис Джонсън: Да приключим с Брекзит и сложим край на разделенията"}
{"url": "https://www.24chasa.bg/novini/article/8025296", "text": "Севернокорейският лидер Ким Чен Ун заяви днес, че страната му ще продължи да развива ядрения си арсенал, предаде Ройтерс. Освен това КНДР скоро ще представи новото си стратегическо оръжие, след като Съединените щати пропуснаха срока, даден от Пхенян на Вашингтон до края на миналата година за възобновяване на преговорите за денуклеаризацията на Корейския полуостров, предаде севернокорейската информационна агенция КЦТА, цитирана от БТА. Макар да обвини Вашингтон в отправяне на искания в гангстерски стил, Ким заяви на заседание на управляващата Корейска трудова партия, че обемът на разработване на севернокорейския ядрен арсенал ще зависи от бъдещото поведение на Съединените щати. По този начин севернокорейският лидер си остави вратичка за бъдещи преговори с Вашингтон, отбелязва Ройтерс.", "date": "2020.01.01", "title": "Ким Чен Ун: Светът скоро ще види ново стратегическо оръжие"}
{"url": "https://www.24chasa.bg/novini/article/8025322", "text": "С празнични тържества в цялата страна бе посрещната Новата 2020 година. Хиляди хора посрещнаха на открито новата година в големите градове на страната. В София по традиция на площад „Ал. Батенберг” се състоя новогодишен спектакъл. Ниските температури и засилените мерки за сигурност не попречиха на стотици да посрещнат Новата 2020 г. под звездите. Празнуващите на площада в столицата по традиция си пожелаваха здраве, щастие и късмет. С много настроение и артистичен дух Бургас посрещна новата 2020 година, информира морската община. Стотици се стекоха на площад \"Тройката\" за празничния концерт. Специален поздрав към всички бургазлии отправи кметът Димитър Николов, който пожела здраве и благоденствие на града и неговите хора. В първите минути на новата година бургазлии се хванаха на празничното хоро, изпълнено от Берковската духова музика. 2020-та настъпи в Бургас с лек дъжд, а мнозина изтълкуваха това като знак за плодородие. Русенци посрещнаха новата година на централния площад в града с Дунавското хоро, за което казват, че е у дома си. Пожелаха си здраве, щастие и много пътувания, съобщи  . На площада във Враца, под съпровода на духова музика и фолклорни изпълнители, врачани също се поздравяваха за новата година. Кметът Калин Каменов пожела „Да е успешна, ползотворна и плодовита. Бъдете здрави и се обичайте“. В Смолян хората си пожелаха по-успешна година и по-добро бъдеще. С пищна заря, народни хора и вино на площада Разград посрещна 2020 година, съобщиха от общинската администрация. В първите минути на Новата годна зарята освети площада пред Общинския културен център, последва и новогодишното послание на кмета на община Разград Денчо Бояджиев.  По този повод във всички епархии на Българската православна църква се отслужва празнична литургия.", "date": "2020.01.01", "title": "Хиляди посрещнаха Новата 2020 година на открито (Видео)"}
{"url": "https://www.24chasa.bg/novini/article/8025331", "text": "През новия пункт - „Странджа-2“ България ще получава 2,9 млрд. кубични метра газ годишно, а инфраструктурата ни е готова да поеме количествата според изпълнителния директор на \"Булгартрансгаз\" Владимир Малинов, предаде  . „Имаме 11 километра газопровод от българо-турската граница до компресорна станция „Странджа“, както и газоизмервателна станция „Странджа“. Те са въведени в експлоатация. И съществуващата инфраструктура, която е по т.н. трансбалкански газопровод също е в готовност да пренася количества и по сега съществуващото трасе“, заяви Владимир Малинов.", "date": "2020.01.01", "title": "От днес получаваме руския газ през Турция, а не през Украйна"}
{"url": "https://www.24chasa.bg/novini/article/8025342", "text": "Британската столица Лондон посрещна Нова година с камбанния звън на Биг Бен и фойерверки на брега на река Темза, предаде ТАСС. Небето над Лондон бе озарено от празнична заря. Над британската столица бяха изстреляни 12 хиляди пиротехнически заряда. Близо две хиляди от тях бяха изстреляни от една от най-популярните лондонски забележителности - виенското колело \"Лондонско око\", допълни БТА. Ежегодното празнично мероприятие бе излъчвано пряко по британските телевизии, включително и по Би Би Си.", "date": "2020.01.01", "title": "Лондон посрещна 2020-а с камбанния звън на Биг Бен (Снимки)"}
{"url": "https://www.24chasa.bg/novini/article/8025512", "text": "Атаката срещу американското посолство в Багдад е дело на терористи, заяви американският държавен секретар Майк Помпейо, цитиран от Франс прес. Според Помпейо атаката е организирана от двама терористи - Махди ал Мухандис и Каис ал Хазали. Те са се ползвали с подкрепата на двама съюзници на Иран - Хади ал Амари и Фалех ала Фаяд. \"Всички те са заснети пред нашето посолство\", написа Помпейо в туитър, публикувайки и снимките на четиримата мъже.", "date": "2020.01.01", "title": "Майк Помпейо: Атаката срещу US посолство в Багдад е дело на терористи"}
{"url": "https://www.24chasa.bg/novini/article/8025548", "text": "Около 3 милиона души посрещнаха новата 2020 година на прочутия бразилски плаж Копакабана, предаде Асошиейтед прес. Празничната заря продължи 14 минути след полунощ, като за нея бяха изразходвани над 15 000 кг фойерверки. Рио де Жанейро по традиция организира едно от най-големите новогодишни празненства в света, с музика, питиета и религиозни ритуали на брега. Много хора се обличат в бяло в традиционен израз на надежда за мир. Около 2000 полицаи се грижата за безопасността на гостите и властите се похвалиха, че засега няма съобщения за инциденти. Много хора остават на плажа до устринта, за да посрещнат изгреба на слънцето и за първи път през новата година да влязат във водите на океана, с надеждата, че ще отмият бедите и лошите спомени от 2019 г. Температурите на ранното лято в Рио обикновено е благосклонно към обичая, отбелязва БТА. В Сао Пауло на Паулиста Авеню празнуваха около 2 милиона души. Забележителното в това парти бе, че там зарята бе особена - почти всички от използваните почти 3000 кг фойерверки бяха безшумни, за да не безпокоят домашните любимци.", "date": "2020.01.01", "title": "Три милиона души посрещнаха 2020-а на плажа Копакабана (Снимки)"}
{"url": "https://www.24chasa.bg/novini/article/8025592", "text": "От днес минималната работна заплата е 610 лева. Размерът й се повишава с 50 лева - от 560 лева през 2019 година, на 610 лева от днес - 1 януари 2020 година. За увеличаването на минималното възнаграждение способстват икономическото развитие, устойчивите темпове на ръст на БВП, увеличаването на броя на заетите и отчетеното повишанате на средната работна заплата за страната, предаде БТА. Увеличението с 8,9 процента се очаква да стимулира активността на пазара на работната сила, да допринесе за нарастване на доходите на най-нискодоходните групи на заетите и да намали неравенството в доходите и бедността, да се повиши покупателната способност и жизненото равнището на населението. От днес минималната работна часова заплата става 3,66 лв. при нормална продължителност на работното време 8 часа и при 5-дневна работна седмица.", "date": "2020.01.01", "title": "От днес минималната работна заплата е 610 лева"}
{"url": "https://www.24chasa.bg/novini/article/8025525", "text": "От днес влиза в сила правителствено решение, предвиждащо увеличение на минималната работна заплата в Румъния. Съгласно решението минималната брутна заплата в страната се увеличава със 7,2 процента до 2230 леи (467 евро) спрямо досегашните 2080 леи (436 евро), пише БТА. Минималната работна заплата за служител с висше образование и поне една година трудов стаж по специалността остава на досегашното си ниво от 2350 леи (492 евро). Отделно в сферата на строителството с правителствено постановление от 2019 г. беше решено минималната заплата да бъде 3000 леи (628,5 евро). В Румъния през 2019 г. минимална работна заплата от 2080 леи са получавали 1 370 232 служители, което представлява около 24 процента от общия брой на трудещите се в страната.", "date": "2020.01.01", "title": "От днес в Румъния увеличиха минималната работна заплата"}
{"url": "https://www.24chasa.bg/novini/article/8026156", "text": "Петима човека пострадаха при инцидент тази сутрин в центъра на София, съобщиха от МВР. В 6 часа сутринта екипът на столично заведение е помолил посетите да напуснат, защото затварят, но един от гостите е отказал и се е наложило да се намеси охраната. При възникналото напрежение, посетителят, който се качил на колата си след употреба на алкохол, нанесъл материални щети на заведението. В следствие на инцидента петима души са в болница за преглед. „Съвсем рано сутринта преди няколко часа възникна инцидент в столично заведение Спречкване между охраната и посетителя на заведението. Вследствие на спречкването единият от посетителите излиза, качва се в автомобила си, удря двама човека от охраната и още четирима души, които са били в заведението. Всички са настанени в болница. Този господин също си е позволил да седне зад волана, употребил алкохол“, обясни инспектор Лъчезар Близнаков от отдел „Пътна полиция“ към Главна дирекция „Национална полиция“ по време на брифинг.", "date": "2020.01.01", "title": "Петима пострадаха сутринта в столицата, след като пиян вилня в заведение"}
{"url": "https://www.24chasa.bg/novini/article/8026185", "text": "В първия ден на 2020 година почина Силва Зурлева. Тя е човекът, с когото се свързва стартът и възходът на Нова телевизия. Верен приятел, деликатна, фина и емоционална жена. Професионалист, който даде възможност на десетки да получат популярност и натрупат влияние от екрана на Нова тв. Силва невероятно се гордееше с единствената си дъщеря - Мила. Понякога майката искаше да поема грижата за целия свят, но в крайна сметка осъзнаваше, че от нея истински се нуждаят Мила, Минко и малкият й внук. Умееше да им показва колко много ги обича. Силва си тръгна от този свят от точката, която я правеше щастлива и я успокояваше - Ковачевица. Нелеп инцидент или инфаркт, е причина за смъртта й. “24 часа” поднася своите съболезнования на семейството й. Родена е на 26 февруари 1958 г. в Кюстендил. Завършила е СУ „Св. Климент Охридски“ със специалност българска филология и новогръцки език и литература. Университета завършва със златен медал и започва кандидатска дисертация на тема „Морето в съвременната гръцка поезия“. Преводач е на художествена литература, пише рецензии за новоиздадени книги от балкански автори. Работи като редактор последователно в БНТ и София прес, става кореспондент на гръцки вестници и списания. През 1992 година започва дейност в консултантския бизнес – чужди инвестиции и приватизационни сделки. Работи по проектите на Делта, Никас, Гудис, Кока-Кола, Плевенски цимент и др. Нейно е рекламното послание „Делта – връх на сладоледа. Първо в София, а после и в други градове“. От 10 май 1999 г. е управител на медийната групировка „Антена България“, а от март 2001 г. - председател на Съвета на директорите на Нова телевизия. От 2009 е член на Управителния съвет. Напусна телевизията на 8 май 2019 г.", "date": "2020.01.01", "title": "Почина Силва Зурлева"}
{"url": "https://www.24chasa.bg/novini/article/8026073", "text": "Рано тази сутрин правителството на Хонконг отхвърли поредният опит за външна намеса в района, предаде  . Изявлението бе в отговор на отворено писмо от група чужди политици и общественици до главния управител Кари Лам. Според правителството на Хонконг, твърденията в писмото са неоснователни и напълно погрешни. Говорител на хонконгските власти заяви, че през последните шест месеца насилието ескалира и е достигнало тревожно ниво. Максирани лица извършват вандалски актове и палежи срещу обществени съоръжения и магазини, хвърляха бензинови бомби, както и безсмислено нападнаха полицаи и хора с различно мнение, подчерта той. Досега 520 полицаи са ранени по време на дежурство. Междувременно нито един протестиращ не е убит в резултат на директни действия на полицията. Степента на включване на студенти и непълнолетни в такива насилствени протести е особено тревожна, добави говорителят. По думите му, правителството на Хонконг е решено да защитава основните ценности на района по всяко време, тъй като те са „крайъгълен камък на нашето дългосрочно благоденствие и стабилност\". Отбелязвайки, широкото медийно отразяване на протестите и събитията, говорителят заяви, че то е „безпрецедентно в историята на Хонконг\". „Това само по себе си е достатъчно доказателство, че свободата на медиите е добре защитена и гражданите на Хонконг продължават да се ползват от свободата да участват в законни и мирни демонстрации, за да изразят своите мнения\", каза в заключение говорителят.", "date": "2020.01.01", "title": "Правителството на Хонконг отхвърли поредния опит за външна намеса в района"}
{"url": "https://www.24chasa.bg/novini/article/8026198", "text": "„Честита Нова година, приятели! Изпратихме една добра за България година.“ С тези думи председателката на Народното събрание Цвета Караянчева започна своя новогодишен поздрав. През изтеклите 12 месеца бяхме свидетели и участници и в избори и политически вълнения, и в тържествени моменти като отбелязването на 140-ата годишнина от Учредителното събрание и подписването на Търновската конституция! И през 2019 г. продължи плавното повишаване на доходите на работещите българи и на пенсионерите. Когато на парламентарните избори през 2017 г. обещахме 1200 лв. средна заплата, мнозина не повярваха. Но ето, че това обещание на парламентарното мнозинство е факт година и половина преди поставения срок. Продължиха заявените мащабни инвестиции в образованието, инфраструктурата, здравеопазването. Макари постепенно всичко това се усеща. Бюджетът за 2020 г., който народното събрание прие, е гаранцията за твърдото ни намерение да продължим по този път. Според последните социологически данни оптимизмът на българите се повишава. Песимизмът макар и с малко се понижава. Да, може би това не е категоричният скок, който бихме искали да видим, но е знак, че страната върви в правилната посока. 1 януари винаги е повод за равносметки и поглед в бъдещето. На всеки 1 януари правим списъци с цели за постигане, върхова за изкачване, недостатъци, които искаме да преодолеем. Дълбоко в себе си се надяваме, че от първи януари започваме нов етап от живота ни, в който няма да допускаме старите грешки, а ще сме по-добри, по-успешни и по-щастливи. В личен план пожелавам на всички вас да се случи точно това – всичко, което ви тежи, да остане затворено в отминалата година. Всичко, за което мечтаете, да дойде с новата. Вярвам, че политиките ни ще бъдат още по-фокусирани върху повишаването на благосъстоянието на българските граждани и ускоряване на растежа на икономиката на България. Дано след 12 месеца на тази дата да се събудим по-смели оптимисти и с по-високо самочувствие. Бъдете здрави, бъдете щастливи, бъдете успешни! И нека силата бъде с вас!", "date": "2020.01.01", "title": "Цвета Караянчева: Продължаваме покачване на доходите и през 2020 г. (Видео)"}
{"url": "https://www.24chasa.bg/novini/article/8026258", "text": "В Русия от днес влиза в сила закон, който забранява продажбата в страната на смартфони и компютри, които не са оборудвани с предварително инсталирани руски софтуер или приложения, предаде Франс прес. Актът беше представен от властите като средство за насърчаване на руските технологични компании спрямо чуждата конкуренция. Според текста потребителят трябва да има възможност да използва определени типове технологични продукти с предварително инсталирани руски програми. Уточнява се, че правителството ще изготви списък на засегнатите от закона устройства, който би трябвало да включва телефони, компютри и смарт телевизори. Правителството ще изготви и списък на приложенията, които трябва да бъдат предварително инсталирани от производителя, пише БТА. В Русия законът е известен като \"закон антиЕпъл\", тъй като американският производител винаги е отказвал да инсталира предварително на устройствата си приложения, които не са негови. Обнародването бе направено едва броени седмици след оповестяването на спорен закон, позволяващ на Русия да създаде \"суверен интернет\", изолиран от големите световни сървъри. Руските власти в последните години непрекъснато затягат контрола върху руския интернет, блокирайки съдържание и сайтове, свързани с опозицията, но също и услуги, които отказват да им сътрудничат, припомня АФП.", "date": "2020.01.01", "title": "Русия забранява продажбата на смартфони без инсталирани руски приложения"}
{"url": "https://www.24chasa.bg/novini/article/8026266", "text": "Лидерът на лейбъристите - Джереми Корбин се закле да \"бъде на първа линия, както в парламента, така и на улиците\". В новогодишно  си слово Корбин, който доведе партията до най-лошите ѝ изборни резултати от 1935 г. насам, обеща, че ще бъде \"съпротива\" срещу министър-председателя на Обединеното кралство Борис Джонсън, пише британският ежедневник The Independent. Причудливото обръщение си спечели подигравки дори в редиците на лейбъристите на фона на поражението, което партията претърпя на последните избори в страната. Бивш съветник дори определи миналата година като \"годината Титаник\" за лейбъристите, предаде Канал 3. Ан Макгуайър, бивш министър за хората с увреждания, написа туитър: \"Слушайте това и плачете. Помислете какво би могло да бъде и как пожертвахме онези, които най-много се нуждаят от лейбъристическото правителство, за заблуждаваща идеология, съгласно която камерните митинги са заместител за убеждаването за гласуване за лейбъристите\". Джим Фицпатрик, бивш министър на земеделието, който напусна Камарата на представителите през декември, на свой ред заяви: \"Нека отново провеждаме демонстрации, където можем да си говорим един с друг!\"", "date": "2020.01.01", "title": "Джереми Корбин обеща да е \"съпротива срещу Борис Джонсън\""}
{"url": "https://www.24chasa.bg/novini/article/8026311", "text": "Охраната на посолството на САЩ в Багдад изстреля сълзотворни гранати, за да разпръсне стотици проирански протестиращи, които са се събрали около дипломатическия комплекс за втори пореден ден, предадоха Асошиейтед прес и Франс прес. Десетки проирански членове на иракски милиции и техни поддръжници лагеруваха в палатки пред посолството през изминалата нощ. Охраняващите посолството морски пехотинци изстреляха сълзотворни гранати, след като протестиращите запалиха покрива на приемната зона на комплекса. Демонстрантите хвърлиха коктейли \"Молотов\" и една от вратите, която също се запали, съобщи БТА. Линейки закараха в болници пострадалите протестиращи, а полицейски подкрепления подсилиха иракските сили, които вече са разположени пред дипломатическия комплекс. Започналите вчера протести пред посолството на САЩ в Багдад бяха предизвикани от американски въздушни удари в неделя, в които бяха убити 25 бойци на подкрепяната от Иран милиция Катаеб Хизбула в Ирак. САЩ заявиха, че ударите са ответна мярка на убийството миналата седмица на американски цивилен подизпълнител в ракетен обстрел на иракска военна база, който според САЩ е дело на тази милиция. В Ирак са разположени около 5000 американски войници в подкрепа на местните сили. Неделните въздушни удари засилиха призивите в Ирак за изтегляне на американските сили от страната, отбелязва Ройтерс. САЩ вчера обявиха, че изпращат още 750 войници в региона след вчерашния щурм на посолството им в Багдад. Те първоначално ще бъдат дислоцирани в Кувейт. Според американски официални източници е възможно в близките дни в региона да бъдат изпратени до 4000 войници, ако е необходимо.", "date": "2020.01.01", "title": "Охраната на посолството на САЩ в Багдад изстреля сълзотворни гранати по протестиращи"}
{"url": "https://www.24chasa.bg/novini/article/8026339", "text": "На 1 януари 2020 г. Обединените арабски емирства влязоха в книгата на Гинес с два рекорда за най-пищна заря, съобщи  . Емирство Рас ал-Хайма организира 13 минутно шоу с фойерверки. Първият рекорд за Гинес е за най-голям брой пиротехнически дронове, използвани в спектакъла едновременно - общо 173. А вторият рекорд е за най-дълъг водопад от фойерверки - близо 4 километра.", "date": "2020.01.01", "title": "Обединените арабски емирства с два рекорда на Гинес за най-пищна заря (Видео)"}
{"url": "https://www.24chasa.bg/novini/article/8026375", "text": "\"Честита Нова година! Да е мирна, здрава и по-успешна за всички! Да бъдем по-добри! Да има повече светлина и надежда!\" Това написа вицепрезидентът Илияна Йотова в профила си във фейсбук.                                                                                                                                                                                                                                                                                                                                ", "date": "2020.01.01", "title": "Илияна Йотова: Да е мирна, здрава и по-успешна новата година!"}
{"url": "https://www.24chasa.bg/novini/article/8026391", "text": "Албания поема от днес от Словакия задълженията на председател на Организацията за сигурност и сътрудничество в Европа (ОССЕ), съобщи Борис Гандел, говорител на словашкото външно министерство. \"Словакия прехвърли на Албания задълженията на председателството на ОССЕ\", посочи той, като напомни, че неговата страна пое председателството на организацията на 1 януари 2019 г. от Италия, предаде ТАСС. Мотото на словашкото председателство на ОССЕ бе \"председателство, ориентирано към човека\". Негови приоритети бяха уреждане на съществуващите и предотвратяване на възникващи конфликти, ефективно многостранно сътрудничество и осигуряване на безопасно бъдеще за планетата, допълни БТА.", "date": "2020.01.01", "title": "Албания пое председателството на ОССЕ"}
{"url": "https://www.24chasa.bg/novini/article/8026421", "text": "Полицията в Хонконг изстреля сълзотворни гранати по новогодишно шествие на десетки хиляди души, включително семейства с деца, предаде Ройтерс. Мирното шествие с искания за отстъпки от властите след повече от половин година протести прерасна в сблъсъци, след като полицията използва сълзотворен газ, за да разпръсне протестиращи в квартала Ванчай, а демонстранти хвърлиха в отговор коктейли \"Молотов\" по полицаите. Протестиращите в Хонконг настояват за същински демократични общи избори, амнистия за задържаните демонстранти и независимо разследване на сигналите за използването на прекомерна сила от полицията, отбелязва Франс прес. От началото на протестите през юни в Хонконг са арестувани около 6500 деца, като близо една трета от тях са на възраст под 20 години. Президентката на Тайван Цай Ингвен призова Китай да престане да се меси в делата на демократични страни, включително Тайван, предаде ДПА. Цай заяви това, след като вчера тайванският парламент прие закон против \"чуждестранни прониквания\". \"Трябва да сме бдителни за китайски прониквания, които разединяват нашето общество\", каза президентката на Тайван в новогодишното си обръщение. Съгласно новоприетия закон подкрепени от враждебни чуждестранни сили действия като намеса в избори или незаконни политически дарения са наказуеми със затвор до пет години или глоба до 10 милиона нови тайвански долара (около 334 000 щатски долара).", "date": "2020.01.01", "title": "Полицията разпръсна десетки хиляди протестиращи в Хонконг със сълзотворен газ"}
{"url": "https://www.24chasa.bg/novini/article/8026470", "text": "Един човек загина, а над 160 са ранени от пожари и фойерверки по празниците във Филипините, предаде ДПА. При честванията на Новата година в района на Манила са избухнали най-малко четири пожара, заради които над 3000 души са останали без покрив, съобщи местната противопожарна служба. Една жена е загинала, след като останала блокирана в банята на горящата си къща. Регистрирани са най-малко 164 ранени от фойерверки между 21 декември и тази сутрин. За сравнение в същия период на 2018 г. ранените са били 251. Полицията съобщи, че е арестувала седем души за незаконна стрелба с огнестрелни оръжия между 16 декември и 1 януари, при която седем души са ранени. В южния филипински регион Минданао бе отменена военното положение, което бе въведено преди повече от две години заради борбата със свързани с \"Ислямска държава\" екстремисти. Военното положение изтече вчера в полунощ местно време 953 дни след въвеждането му на 23 май 2017 г. заради обсадата на южния град Марави от стотици ислямистки терористи. В последвалите петмесечни боеве бяха убити над 1200 души.", "date": "2020.01.01", "title": "Един загина, над 160 ранени от пожари и фойерверки във Филипините (Снимки)"}
{"url": "https://www.24chasa.bg/novini/article/8026546", "text": "Видео с папа Франциск, който се измъква от лапите на почитателка, се превърна в хит в социалните медии с коментари относно бързата реакция на Светия отец. Франциск беше посрещнат на площад \"Свети Петър\" и се обръщаше, когато една жена извика нещо, сграбчи го за ръка и почти го накара да падне. 83-годишният глава на католическата църква направи гримаса, преди да успее да се освободи, като плесна два пъти по ръката жената, предаде  След това продължи обиколката си, ходейки с известни затруднения, като поддържаше малко по-голямо разстояние от посетителите, и постепенно отново се отпусна, когато влезе в контакт с други деца. В туитър най-вече подкрепят инстинктивната реакция на понтифа. \"Той е човек. Папа, който не е имунизиран срещу болка или избягване на реакция на болка\", пише в един от коментарите. В първата си литургия през Нова година папата заклейми \"цялото насилие над жени“ като \"оскверняване на Бог, роден от жена\", позиция, подчертана от няколко ентусиасти в туитър.", "date": "2020.01.01", "title": "Папата удари по ръката нахална жена (Видео)"}
{"url": "https://www.24chasa.bg/novini/article/8026095", "text": "От днес влезе в сила новият китайки Закон за чуждестранните инвестиции, който бе приет миналата година от парламента и замени досегашните три законови акта, уреждащи режима за външните капиталовложения и тяхното управление. Това съобщи  . Освен това, новият закон дава на компаниите с чужд капитал за първи път достъп до търгове за правителствени поръчки, поставяйки ги на равна нога с китайските им конкуренти. Също така се забранява употребата на административно лицензиране и наказания, принуждаващи чуждите инвеститори и фирми да осъществяват трансфер на технологии. Чуждите компании получават правото като местните да участват във формулирането на национални, индустриални и местни стандарти в съответствие със закона. Те могат също да правят предложения и предприемат действия за въвеждането на стандарти.", "date": "2020.01.01", "title": "От днес е в сила новият Закон за чуждестранните инвестиции"}
{"url": "https://www.24chasa.bg/novini/article/8026572", "text": "Най-малко четирима души са загинали рано днес при пожар в жилищен блок в Анкара, съобщи Анадолската агенция. Огънят е пламнал в мазето на блока в анкарския квартал \"Алтъндаг\". Причината за възникването му не е известна. В болница са откарани много хора, които са пострадали при вдишване на дима, допълни БТА.", "date": "2020.01.01", "title": "Най-малко четирима души загинаха при пожар в блок в Анкара"}
{"url": "https://www.24chasa.bg/novini/article/8026585", "text": "Нека настъпването на Новата година ни вдъхнови за още по-усърден труд - за възход на БПЦ и на Родината ни, пожелава на българите патриарх Неофит в обръщението му към българите за Новата 2020 година. С вяра във Всемилостивия Бог и неизменно упование в Неговия благ промисъл за всекиго от нас и за цялото творение, изпращаме още една година от даруваното ни свише историческо време, за да влезем в следващото Новолетие с чиста радост и нова надежда - надежда за лично и обществено благопреуспяване, за мир и благоденствие на скъпия ни народ и прекрасното ни Отечество. ", "date": "2020.01.01", "title": "Патриарх Неофит: Нека Новата година ни вдъхнови за по-усърден труд"}
{"url": "https://www.24chasa.bg/novini/article/8026606", "text": "Берлинските пожарникари са били повикани 1523 пъти през новогодишната нощ. Това е повече, отколкото предната година, когато спешните повиквания към службата са били 1385 -  тогава са гасили 432 пожара, предаде ДПА. От 19,00 ч. снощи до 6,00 ч. тази сутрин огтнеборците е трябвало да потушат 617 пожара, съобщи службата в туитър. Тази година е имало 24 нападения срещу огнеборци, срещу 49 случаи на агресия в новогодишната нощ на 2018/2019 г.", "date": "2020.01.01", "title": "1523 пъти викнали берлинските огнеборци за пожари в новогодишната нощ"}
{"url": "https://www.24chasa.bg/novini/article/8027019", "text": "Турската полиция арестува в Източна Турция четирима заподозрени, свързани с \"Ислямска държава\", предаде Анадолската агенция, позовавайки се на източници от сигурността. Полицията в окръг Малатия е арестувала четиримата предполагаеми терористи при едновременни акции. Смята се, че те са замесени в терористични дейности на групировката, уточняват източниците. Турция призна \"Ислямска държава\", наричана и с арабския й акроним ДАЕШ, за терористична организация през 2013 г., предава БТА. Оттогава страната е ставала мишена на терористи на групировката много пъти, включително при 10 самоубийствени атаки, седем бомбени атентата и четири нападения с огнестрелно оръжие, при които загинаха 315 души, а стотици бяха ранени, посочва агенцията. В отговор Турция предприе военни и полицейски операции на територията на страната и зад граница.", "date": "2020.01.01", "title": "Задържаха четирима, заподозрени във връзки с \"Ислямска държава\", в Турция"}
{"url": "https://www.24chasa.bg/novini/article/8027048", "text": "\"Бог да прости Силва Зурлева! Съболезнования на семейството и на близките ѝ\". Това написа премиерът Бойко Борисов във фейсбук по повод смъртта на дългогодишната шефка на Нова телевизия.                                                                                                                                                                                                                                                                                                                                ", "date": "2020.01.01", "title": "Бойко Борисов: Бог да прости Силва Зурлева"}
{"url": "https://www.24chasa.bg/novini/article/8027070", "text": "Телефонните разговори в роуминг между страните от Западните Балкани поевтиняват от 1-ви януари. Намалението е с между 9% до 35%, като без промяна остават цените само в Черна гора и Босна и Херцеговина, предава  . Това е втората фаза от изпълнението на подписания миналата година договор между Сърбия, Черна гора, Босна и Херцеговина, Северна Македония, Албания и Косово. Роумингът между тях трябва постепенно да поевтинява до 30 юни 2021 година, след което да отпадне. Споразумението е част от Цифровата програма за Западните Балкани, предложена от еврокомисар Мария Габриел по време на българското председателство на Съвета на Европейския съюз.", "date": "2020.01.01", "title": "Поевтинява роумингът между страните от Западните Балкани"}
{"url": "https://www.24chasa.bg/novini/article/8027084", "text": "Обвинение в причиняване на имуществени щети е повдигнато срещу лондончанин, който повреди картина на Пикасо, изложена в Лондонската галерия за съвременно изкуство \"Tate Modern\", съобщиха от Би Би Си, цитирани от  . Състоянието на платното на Пикасо е оценено от експерти. Вандалът казва, че не се признава за виновен. Двадесетгодишният лондончанин Шакил Маси е обвинен в имуществени щети. Той ще остане в ареста до 30 януари - съдът отказа да го пусне под гаранция. По време на обвинението той заяви, че не се смята за виновен. За състоянието на картината на Пикасо не се съобщава почти нищо. От изявлението на галерията следва, че картината е била разкъсана. Експертите оценяват работата на Пикасо от 1944 г. „Бюст на жена“ на 20 милиона паунда. Инцидентът в галерията е станал в събота. За това как двадесетгодишният лондончанин е успял да повреди картината, галерията не съобщи. \"Нашият екип от реставратори работи по творбата, оценява щетите. Галерията \"Tate Modern\" е все още отворена\", заявиха от администрацията на музея. „Бюст на жена“ е завършен от Пикасо на 5 май 1944 г. в Париж, в последните дни на нацистката окупация. За модел на художника послужила неговата любовница Дора Маар.", "date": "2020.01.01", "title": "Вандал повреди картина на Пикасо за 20 млн. паунда (Снимка)"}
{"url": "https://www.24chasa.bg/novini/article/8027153", "text": "Геолози откриха на територията на Лаос голяма гравитационна аномалия, която навежда на мисълта за съществуване на гигантски 20-километров кратер, образувал се преди 780 хиляди години вследствие на падане на астероид, предаде ТАСС. \"Кратерът и последствията от падането на голям астероид оставаха скрити от нас в разстояние на почти един век\", са написали авторите на изследването. \"Открихме едновременно 4 доказателства, че тази вдлъбнатина и следите от въпросното събитие са скрити под младо отлагане на лава в южната част на Лаос.\", предава БТА. Недрата и повърхността на Земята, за разлика от тези на Луната, Марс, Меркурий и други планети в Слънчевата система, непрекъснато се обновяват благодарение на движението на скали между кората и вътрешните слоеве на литосферата, както и на ерозията. Затова на нашата планета почти няма следи от падане дори на големи астероиди, които може да унищожат живота. Това пречи на учените да разберат как падането им може да е повлияло върху появата и еволюцията на живота и да опознаят характерните особености на тези падания. Поради тази причина откриването на нови кратери е голямо събитие за геолозите. Преди 4 години в Австралия бе открит най-големият засега кратер в историята на нашата планета, който е с диаметър 400 километра. Откриването му предизвика много спорове, защото преди 300 милиона години, когато се предполага, че е паднал \"гостът от космоса\", не е имало измиране на видове на Земята. Брад Сингър и колегите му от университета на Уисконсин-Медисън от няколко години се опитват да разкрият аналогична загадка, свързана с предполагаемо падане на голям астероид на Земята. Учените не извършили разкопки и не потърсили следи от кратери на геоложките карти, а анализирали гравитационна аномалия на територията на Азия. Формирането на кратер и запълването му с вулканични скали би трябвало да породят особена деформация в гравитационното поле на Земята. Благодарение на тази деформация получената вдлъбнатина би трябвало да се отличава от обкръжаващите я скали. Въз основа на тази хипотеза учените потърсили подобни аномалии и изследвали химичния и минераложки състав на скали. Изследването им навело на мисълта за съществуване на запълнен с лава и отломки от седиментни скали кратер с диаметър около 20 километра в южната част на Лаос.", "date": "2020.01.01", "title": "Учени откриха астероид, паднал в Лаос преди 780 хиляди години"}
{"url": "https://www.24chasa.bg/novini/article/8027162", "text": "Ден след големия пожар, засегнал две болници в София, започна възстановяването на щетите. Здравното министерство вече е изпратило инженери на оглед за нов покрив на белодробната болница. Тепърва ще се уточнява размерът на щетите. Лаборатории, кабинети и рентгенът на болницата засега не могат да бъдат използвани. Очаква се в понеделник медиците от белодробното заведение да заработят в друга сграда. Продължава и разследването откъде е тръгнал огънят, предава  . „Логично е да се направи покривът и с правенето му да се провери електроинсталация. Трябва да бъде направено парното. Щетите са сериозни. Съхранен е само бронхоскопът. Той е леко опушен, но може да работи. Няма светлинен източник и оптични кабели”, каза д-р Кирил Палавеев, управител на белодробната болница.", "date": "2020.01.01", "title": "Шефът на белодробната болница в София след пожара: Щетите са сериозни"}
{"url": "https://www.24chasa.bg/novini/article/8027174", "text": "Полицията в Страсбург задържа 40 души, заподозрени в мащабни палеж в западните райони на града в новогодишната нощ. По предварителни данни 220 автомобила са били унищожени от пожари, съобщи в сряда вестник \"Dernieres Nouvelles d'Alsace\", цитиран от TACC. \"Никога не сме имали подобна ситуация\", призна заместник-кметът по сигурността на Страсбург Робърт Ерман. \"Никога не съм виждал това да се прави: автомобили са подпалени под прозорците на къщите. Всички квартали на Страсбург бяха засегнати по някакъв начин.\", предава  . Потребителите на социалните мрежи публикуват кадри от нощните палежи, на който се виждат коли, обърнати наопаки и горящи точно в средата на улиците. Вестникът отбелязва, че въпреки че префектурата на Департамента в Долен Рейн не посочи точния брой на унищожените автомобили, вече можем да кажем, че ситуацията е поне два пъти по-лоша, отколкото година по-рано. В процеса на потушаване на безредиците, продължили почти до сутринта, няколко служители на реда са били ранени. Съобщава се и за най-малко един пострадал гражданин от взрив на запален автомобил. Подобни инциденти се случиха в градовете Мюлюз, Мютциг, Оберне, Баре и Селестат.", "date": "2020.01.01", "title": "220 коли изгоряха в новогодишната нощ в Страсбург"}
{"url": "https://www.24chasa.bg/novini/article/8027188", "text": "Щатът Илинойс разреши употребата на марихуана, като губернаторът помилва хиляди с минали присъди за малки количества канабис, предава AFP. Законът ще позволи на жители на възраст над 21 години да закупуват законно марихуана и ще отмени хиляди присъди в целия щат, предава  . \"Възстановяваме правата на десетки хиляди жители на Илинойс. Ние привеждаме в регулация и безопасност по-рано опасния и незаконен пазар и създаваме нова индустрия, която поставя капитала в основата си\", заяви губернаторът на Илинойс Джей Робърт Прицкер в специално изявление. Във вторник вечерта Прицкер разпореди 11 017 помилвания за хора с присъди за малки количества канабис, първият кръг от планираните за помилване и реабилитиране общо над 700 000 души. Според изявлението новият закон ще вкара 25 процента от приходите от продажба на канабис в щата, за да помогне на „общностите, засегнати най-силно“ от по-ранното противодействие на марихуаната. \"Днес направихме още една крачка към справедливостта на фона на неуспешната война срещу наркотиците и непропорционалното въздействие, което имаше тя върху цветните общности\", заяви щатския прокурор на окръг Кук Ким Фокс. Жителите на Илинойс на възраст 21 и повече години вече ще имат право да притежават законно 30 грама канабис, пет грама концентрат на канабис или 500 милиграма THC - основната активна съставка на канабиса - съдържащи се в продукт, напоен с канабис.", "date": "2020.01.01", "title": "Американският щат Илинойс разреши употребата на марихуана"}
{"url": "https://www.24chasa.bg/novini/article/8027241", "text": "Профсъюзът, представляващ пилотския екипаж на ниско бюджетната авиокомпания \"Джърмануингс\", която е дъщерна на големия немски превозвач \"Луфтханза\", обяви в сряда, че засега няма да продължи своята стачка, която трая три дни и доведе до отмяната на десетки полети, предаде Ройтерс. Организацията на независимите летателни екипажи на Германия (UFO), който призова за стачка в \"Джърмануингс\" от понеделник до сряда включително, ще обсъди в неделя как да продължи спора с компанията, след като днес взе решение да не удължава протестите, заяви неин говорител. Стачката на пилотския екипаж доведе до осъществяването на едва 20 от 220 редовни полета на \"Джърмануингс\" в рамките на първите три дни на настоящата седмица, въпреки че други дъщерни дружества на \"Луфтханза\" като Austrian Airlines предоставиха места за закъсалите пътници, ограничавайки по този начин негативното въздействието на протеста върху клиентите, предава  . Намиращият се в безизходица спор за колективно трудово договаряне на 22 000 служители от пилотските екипажи се отнася до заплащането и условията на труд наред с други въпроси. Профсъюзът Ufo проведе подобна стачка в продължение на два дни и през миналия ноември, което доведе до отмяната на един на всеки пет полета, при което бяха засегнати около 180 000 пътници и това струва на авиокомпанията около 20 милиона евро.", "date": "2020.01.01", "title": "Стачката в \"Джърмануингс\" засега няма да бъде продължена"}
